{"url": "http://www.dnevnik.bg/sport/2017/09/10/3039346_kris_frum_uzakoni_golemiia_si_dubul_v_koloezdeneto/", "text": "Крис Фруум узакони големия си дубъл в колоезденето, като спечели Обиколката на Испания. Той стана първият състезател, който печели \"Вуелта\" и \"Тур дьо Франс\" в един сезон от 1978 година. Фруум приключи 11-и в последния 21-ви етап - 117 километра от Аройомолинос до Мадрид. Втори в генералното класиране се нареди италианецът Винченцо Нибали с изоставане от 2:15 минути, а на подиума стъпи и руснакът Илнур Закарин, останал на 2:51 минути зад победителя. Заключителният етап беше спечелен от Матео Трентин. Италианецът си осигури успеха със силен финален спринт. За Фрум това е първа победа в Испания, след като преди това три пъти оставаше втори. \"Борих се за тази победа шест години. Невероятно е този път да съм на върха\", каза шампионът. \"Има обяснение за това, че който печели \"Тур дьо Франс\", след това не побеждава във \"Вуелта\". Това е огромно предизвикателство. В колоезденето няма по-голямо\". Фрум се нареди до Жак Анкетил (1963 г.) и Бернар Ино (1978 г.), които в една година стъпват на върха в двете състезания. По това време обаче Обиколката на Испания е през пролетта, а \"Тур дьо Франс\" - през юли. Етапът, завършил в Мадрид, е последният в кариерата на испанеца Алберто Контадор. Той приключи с три победи във \"Вуелтата\", две в \"Тур дьо Франс\" и две в Обиколката на Италия.", "date": "2017.09.10", "title": "Крис Фрум узакони големия си дубъл в колоезденето"}
{"url": "http://www.dnevnik.bg/bulgaria/2017/09/10/3039220_miroljuba_benatova_ostavam_chast_ot_aktualni/", "text": "*статията е коригирана в 16:14 ч. Разместванията в програмната схема на \"Нова телевизия\" продължават. След като по-рано тази седмица стана известно, че  Анна Цолова вече няма да е част от сутрешния блок , а подготвя нов проект, и Миролюба Бенатова съобщи, че нейната рубрика, излъчвана в рамките на предаването \"Комбина\", засега няма нов час или време, в което ще се излъчва. Във \"Фейсбук\" журналистът написа: \"За моята рубрика няма \"нов сезон\", защото я поддържам целогодишно. Предпочитах да излъчвам видеата с вашите истории в неделя, в 18 часа, но сега там ще гледате друго. Оставам част от актуалните предавания на НОВА ТВ, но засега не бързам да се \"закача\" за нов часови пояс. Надявам се новите ми срещи с вас, зрителите, да ми подскажат къде ще съм ви най-полезна.\" Бенатова уточни пред \"Дневник\", че не напуска и не планира да подготвя нов проект. Предаването \"Комбина\", което се водеше от Галя Щърбева и Лора Крумова, беше заменено със \"Сделка или не\", стана известно също миналата седмица. Преценката на телевизията е, че между 18 и 19 ч. през почивните дни трябва да има забавно предаване. \"Дневник\" потърси Силва Зурлева, която е член на борда на директорите,  а от средата на август е и директор \"Новини и актуални предавания\" . Тя замени на този пост Дарина Серелска. След като помоли да й бъде написано съобщение, тя не отговори на въпросите, свързани със статуса на Бенатова. От \"Нова телевизия\" засега не са разпространявали официална позиция по темата.", "date": "2017.09.10", "title": "Миролюба Бенатова: Оставам част от актуални предавания на \"Нова телевизия\", но не бързам да се закача за нов часови пояс"}
{"url": "http://www.dnevnik.bg/sport/2017/09/10/3039225_viktoriia_tomova_specheli_turnira_po_tenis_alianc_kup/", "text": "Тенисистката Виктория Томова спечели турнира \"Алианц къп\" в София с награден фонд 25 000 долара. Във финала водачката в схемата се наложи със 7:6 (7), 4:6, 6:3 срещу Джесика Пиери от Италия. Българката стъпи на върха след оспорван мач, продължил 2.42 часа. Томова стана първата българка с титла в турнира от 2000 г., когато Антоанета Панджерова стъпи на върха. Преди година Томова отново игра финал, но отстъпи срещу рускинята Виктория Каменская. Шампионката е на крачка от възможността да стане първа ракета на България. При обновяването на световната ранглиста в понеделник тя ще е 157-ма - с една позиция зад Цветана Пиронкова. Само първият сет продължи почти час и половина. В него Томова съумя да спечели след 9:7 точки в тайбрека. Пиери изравни, но в третия сет Томова направи важен пробив за 5:3 и след като го затвърди, спечели турнира. Двете завършиха с по шест пробива и с равен брой точки – по 98. \"Не се отказах. Борих се за всяка топка и това изигра голяма роля, особено в първия сет. Тя игра силно втория сет, а моето ниво спадна. Радвам се, че успях да издържа. Близките много ми помогнаха, много ме подкрепяха, особено в тежките моменти и когато губех в резултата. Имаше доста напрежение, на мачбола нямах въздух, много ми беше тежко последния гейм\", каза Томова.", "date": "2017.09.10", "title": "Виктория Томова спечели турнира по тенис \"Алианц къп\" в София"}
{"url": "http://www.dnevnik.bg/bulgaria/2017/09/10/3039239_niama_da_tursia_revansh_zaradi_cum-geit_obiavi_gergov/", "text": "Председател на Областния Съвет на БСП – Пловдив и член на Националния съвет на партията Георги Гергов няма да търси реванш, заради  \"ЦУМ гейт\" , обяви самия той в интервю за Радио К2. Мажоритарният собственик на панаира в Пловдив допълни, че в политиката реванш няма, а всеки се бори за властта. Срещата в ЦУМ беше определена от него като \"балон, с който някои хора са се опитали да съсипят главния прокурор, но не им се е получило. \"Главният прокурор е нормален човек и той може да се среща с всеки. На него това му е работата. Той трябва да чуе, да си свери часовника, няма лошо в тази работа. Искал е Сашо Дончев нещо, не се е получило. След един месец е тръгнал да отмъщава и да прави сцени, скицира ситуацията Георги Гергов. Гергов изрази мнение, че  антикорупционнията закон, изработен от БСП  \"трябва да се пипне\". \"И трябва да се престане да се употребява президента. Президентът си е президент, ние сме република, обобщи той. Гергов уточни, че България има нужда от антикорупционен закон, но не в този вид, който предлага Корнелия Нинова. Той изрази учудване, че БСП поръчва изработването на своите закони на външни юристи, но и намери обяснения за това с отстраняването на старите кадри от партията. \"Материалът, състоянието на парламентарната група, с изваждането на тези стари кадри, които казват \"фараони\" или какви са, много се оголихме. Защото един Янаки Стоилов, или Мишо Миков, или Наско Мерджанов, или Ангел Найденов, който се отстраниха от парламента, липсват в момента и това се забелязва! Имаме 16 закона подготвени. Не са пипнати. Поръчваме ги на юристи извън партията\", възмути се Гергов. Той повтори тезата си, че не ГЕРБ са спечелили изборите, а БСП ги е подарила на партията на Борисов и една от причините е била именно отстраняването на старите лица. \"Да си обезглавиш лидерите, офицерите, генералите в една битка. Добре, няма да водят листите, но те можеше да са в листите. Има преференции, това е мажоритарен вот, те трябваше да участват. Когато отидохме на личен избор ги нямаше основните играчи. Те бяха отстранени и по този начин от 2 милиона, гласовете ни спаднаха на 900 хиляди\", посочи лидерът на пловдивската организация на БСП. Гергов изрази свое усещане, че ако БСП са били спечелили изборите е можело да се стигне до коалиция с ГЕРБ, тъй като и Борисов и в момента имал желанието да управлява в широка коалиция. Той намекна също, че за ситуацията в политиката не трябва да се съди по публичните изказвания. \"Истинските разговори и истинските неща зад завесата са съвсем различни. В политиката няма невъзможни неща!\", добави лидерът на пловдивската организация на БСП. Само 5-6 човека от БСП-Пловдив са срещу мен Попитан дали членове на градската организация в Пловдив искат да го свалят от поста му на председател, Гергов каза, че е бил пак един сценарий от типа на хората около председателя. \"Всъщност става дума за \"Лява автентичност\", които са около 5-6 човека. Гергов уточни, че това е клуб или движение вътре в БСП. \"Градската организация стои 100% зад мен. Има 5 човека, които са против мен, но от 60-70 човека 5 човека не са проблем. Въобще цялата организация в Пловдив, а и много хора в България стоят зад мен, но тук не трябва да делим партията. Аз мисля, че няма проблем между Георги Гергов и Корнелия Нинова, ако ние сме истински социалисти и за нас БСП е номер едно! Няма Гергов, няма Корнелия, няма Илияна! Има БСП! Така трябва да разсъждаваме ние, защото ние сме партия с минало, партия, която заради това минало ще има бъдеще\", е неговото мнение. Относно девети септември, Георги Гергов каза, че за него това е светъл празник, паметниците и паметта държат БСП жива. \"Само тогава ще имаме бъдеще, само тогава, когато си държим на историята, на това, което са направили нашите бащи и нашите деди, ние можем да гледаме напред\", завърши лидерът на левицата в Пловдив.", "date": "2017.09.10", "title": "Няма да търся реванш заради \"ЦУМ-гейт\", обяви Гергов"}
{"url": "http://www.dnevnik.bg/sport/2017/09/10/3039228_zaslujavashe_li_cherven_karton_sadio_mane/", "text": "\"Нито аз, нито Пеп (Гуардиола) смятаме, че това беше червен картон\". С тези думи мениджърът на \"Ливърпул\" Юрген Клоп коментира най-обсъжданото положение дотук в кръга във Висшата лига -  изгонването на Садио Мане в мача с \"Манчестър сити\" . При 1:0 за \"гражданите\" сенегалецът ритна в лицето вратаря на съперника Едерсон, който беше откаран в болница, за да му бъдат зашити раните. Впоследствие интригата в двубоя приключи и \"Манчестър сити\" спечели с 5:0. Нарушението на Мане и решението на съдията Джон Мос да му даде директен червен картон предизвикаха разнопосочни реакции. \"Глупаво решение за изгонването на Мане. Глупаво\", написа бившият английски нападател Гари Линекер. На същото мнение се оказа и коментаторът на \"Скай спортс\" Гари Невил. \"Джон Мос, току-що съсипа мача. Не трябваше да дава червен картон. Можеше да даде жълт.\" Според него Мане е гледал към топката, а освен това е спечелил единоборството с вратаря. Брат му - Фил Невил, се оказа на различно мнение. \"За мен е червен картон, добро решение на Джон Мос\", написа той в \"Туитър\". По-късно той коментира: \"Червеният картон развали мача, но това не е по вина на Джон Мос. Позицията му беше фантастична, за да види единоборството и да вдигне червен картон.\" Бившият защитник на \"Ливърпул\" Джейми Карагър също заяви, че Мане е гледал към топката. Той обаче уточни, че \"това не значи, че не е застрашил съперника си\". Клоп посочи, че сенегалецът \"не е вдигнал крака си толкова високо\". \"Вратарят дойде повече в неговата посока. Според мен не беше за червен картон.\" Колегата му Гуардиола каза, че Мане не е видял Едерсон. \"Той гледаше топката, но сблъсъкът беше много тежък. Не коментирах решението, когато Кайл Уокър беше изгонен (в предния мач на \"Сити\"), така че няма да коментирам и сега.\" Мане се извини на Едерсон за удара и за това, че му е попречил да играе в мача. \"Желая му бързо възстановяване\", написа сенегалецът във \"Фейсбук\".", "date": "2017.09.10", "title": "Заслужаваше ли червен картон Садио Мане: Специалистите са разделени"}
{"url": "http://www.dnevnik.bg/sviat/2017/09/10/3039242_irma_dostigna_jujna_florida_sus_skorost_na_vetrovete/", "text": "Ураганът \"Ирма\" достигна бреговете на американския щат Флорида със скорост на ветровете над 200 км/ч, а поривите достигат до 250 км/ч. съобщи \"Ройтерс\". \"Ирма\" е от четвърта категория. Докато се придвижваше над океана, бурята беше отслабнала до по-ниската степен, но възвърна мощта си. Голям проблем и причина за многото разрушения е, че \"Ирма\" се движи бавно в сравнение с други урагани. Властите предупреждават за възможни отделни прояви на торнадо в различни части на щата и прекъсване на електрозахранването на много места. Хора, които не са успели да се евакуират, или са подценили предупрежденията на властите, са настанени във временни приюти. Опасността от бурята предизвика най-голямата евакуация на над 6 милиона души в американския щат и прогнози за щети от десетки милиарди долари. Към посолството на България в САЩ е създаден кризисен щаб с денонощна телефонна линия 202-387-5770.", "date": "2017.09.10", "title": "\"Ирма\" достигна южна Флорида със скорост на ветровете над 200 км/ч"}
{"url": "http://www.dnevnik.bg/sport/2017/09/10/3039241_seriia_ostavki_se_okazaha_visiashti_v_botev_predi/", "text": "Изпълнителният директор на \"Ботев\" Ангел Палийски е изразил готовност да подаде оставката си. Освен него още четирима души са направили същото по време на общото събрание на Сдружение \"ПФК Ботев\", което се проведе часове преди мача с \"Левски\". На заседанието са присъствали или са били представени 85 от общо 120 членове на организацията. Пред тях председателят на сдружението Апостол Апостолов е прочел мейл от Палийски, в който се съобщава позицията му. \"Решението по моята оставка ще бъде взето от УС на сдружението. Аз съм готов да си подам оставката, ако аз съм ябълката на раздора в \"Ботев\", каза Палийски, цитиран от plovdivderby.com. Заявка да подаде оставката си са направили Апостолов, както и членовете на УС на сдружението Борис Гиздаков, Теодор Бочев и Божидар Божилов. Преди дни запалянковците от Клуба на привържениците на \"Ботев\" Пловдив (КПБП) и фракцията \"Бултрас\"  обявиха, че свалят доверието си към ръководството на клуба . В основата им е проблемът около стадион \"Христо Ботев\". Веднага след спечелването на Купата на България - преди повече от три месеца -  Палийски заяви, че \"до дни\" \"Ботев\" ще има нов собственик в лицето на \"уважаван бизнесмен\" . До момента това не се е случило, а според информациите интерес към акциите на клуба няма.", "date": "2017.09.10", "title": "Серия оставки се оказаха висящи в \"Ботев\" преди мача с \"Левски\""}
{"url": "http://www.dnevnik.bg/analizi/2017/09/10/3039197_izborut_na_predsedatel_na_vurhovniia_administrativen/", "text": "Ако в понеделник бъде избран нов председател на Върховния административен съд (ВАС), той ще е Георги Чолаков. Сегашният председател Георги Колев в последните три месеца положи всички усилия да бъдат убедени съдиите от ВАС, че той трябва да бъде издигнат за негов наследник, а по-късно и подкрепен пред другия кандидат - Соня Янкулова, съдия от същия съд, издигнат от трима членове от малцинството на съдийската колегия на Висшия съдебен съвет. Това стана след спорно от гледна точка на Закона за съдебната власт предложение на Георги Колев за правила за издигане и подкрепа от пленума на ВАС - поименно гласуване за един от двамата кандидати. Но предложението му беше прието от мнозинството съдии. Така Чолаков стана кандидатът на съда.", "date": "2017.09.10", "title": "Изборът на председател на Върховния административен съд: защо фаворитът е по-скоро известен"}
{"url": "http://www.dnevnik.bg/sport/2017/09/10/3039285_horata_uzurpirali_sektor_b_posegnaha_sreshtu/", "text": "Хората, узурпирали сектор Б, посегнаха срещу левскарщината - това се казва в становище на една от влиятелните фракции сред феновете на \"Левски\" \"Южна дивизия\". Обръщението идва след  побоя на един от членовете ѝ Адриян Петров - Дългия , който в последните години разпяваше публиката на сините. В началото на второто полувреме на мача с \"Лудогорец\" на \"Георги Аспарухов\" той е бил бит жестоко в сектор Б. Това затвърди кризата сред фенските организации, като в основата стои разминаването във възгледите на \"Южна дивизия\" и силната в момента \"София Запад\". \"Случилото се през второто полувреме на мача в сектор Б говори само за едно. Хората, узурпирали святото място, не искат силен сектор, не искат единна синя публика, не искат обединения, не искат пълни трибуни. Случилото се в началото на второто полувреме по време на най-посетения за годината мач, в сектор пълен с привърженици от цяла България, както с жени, деца, с възрастни и нищо неподозиращи хора, ясно говори само за едно\", пишат от \"Южна дивизия\", която е фракция, спечелила уважение сред левскарите с организацията около хореографиите и разпяването на сектор Б. \"Идеята не е била да се нападне Дългия като личност. Този път нападението бе организирано срещу левскарщината, срещу свободата, срещу последните останали ценности и идеали на това свещено до скоро място\". От \"Южна дивизия\" посочват, че \"и за малките деца вече е ясно, че проблемът никога не е бил и не е между отделни групи, както много удобно се опитват да го изкарат малцина в последните месеци\". Според тях атаката е срещу различното мислене. \"Всяка група, всяка личност, която покаже собствено мнение, която покаже креативност, познания и възможности да развива този сектор, бива поставяна под натиск. На такъв бе подложен \"Фонд сектор Б\" преди години, на такъв сме подлагани и ние. Нашата организация е поставена под такъв явен натиск от деня, в който гласно заявихме схемите, в които вкарва отбора Иво Тонев и върхушката покрай него\", казват феновете. През пролетта  те заподозряха провокация и опит за очернянето на фракцията с издигането на знаме с пречупен кръст  по време на едно от дербитата с ЦСКА на \"Васил Левски\". Обръщението на \"Южна дивизия\" завършва с въпросителното: \"И преди, и сега - Левски значи свобода?!?\" Кризата сред феновете предизвиква недоволството и притесненията на голяма част от запалянковците. Засега обаче ръководството на клуба не е обсъждало публично проблемите и разделението.", "date": "2017.09.10", "title": "Хората, узурпирали сектор Б, посегнаха срещу левскарщината, обявиха от \"Южна дивизия\""}
{"url": "http://www.dnevnik.bg/sport/2017/09/10/3039288_snimka_na_denia_v_glavnata_rolia_s_bibiana_shtainhaus/", "text": " стана първата жена съдия, която ръководи мач от едно от петте водещи футболни първенства в Европа. Тя беше в центъра на събитията на двубоя между \"Херта\" и \"Вердер\" (1:1). На снимката: Щайнхаус показва ясно на Ведад Ибишевич от състава на берлинчани, че не може да влияе на решението, което е взела.", "date": "2017.09.10", "title": "Снимка на деня: В главната роля... с Бибиана Щайнхаус"}
{"url": "http://www.dnevnik.bg/skorost/2017/09/10/3039313_kitai_podgotvia_grafik_za_spirane_na_prodajbite_na/", "text": "Китайският министър на промишлеността Ксин Губин обяви, че страната разработва график, който да регламентира спирането на производството и продажбите на автомобили с дизелови и бензинови двигатели, предаде Блумбърг. За момента няма данни за времевите периоди за забраните, но идеята е да се притиснат производителите да разработват електрически автомобили. Китай е най-големият пазар на нови автомобили в света и страната се присъединява към Франция и Великобритания, които също обявиха планове за спиране на търговията на превозни средства с двигатели с вътрешно горене до 2040 година. През миналата година Китай вече изпревари по продажби на електромобили САЩ с купени над 336 хиляди подобни превозни средства, това беше с 50% ръст спрямо 2015-та. Това е 40% от всички сделки с подобни коли в глобален план. В САЩ продадените електрички са 159 620. В Китай вече са близо до въвеждането на квоти за електромобили за производителите на автомобили, като за 2018 година това трябва да е 8% от тяхната продукция, а през 2019 година 10%. Съответно за 2020 година електромобилите трябва да са 12 на сто от всички коли.", "date": "2017.09.10", "title": "Китай подготвя график за спиране на продажбите на бензинови и дизелови автомобили"}
{"url": "http://www.dnevnik.bg/sport/2017/09/10/3039314_lacio_postigna_razgromna_pobeda_sreshtu_ambiciraniia/", "text": "\"Лацио\" постигна разгромна победа срещу амбицирания да се бори за титлата \"Милан\". Римляните се наложиха с 4:1 в срещата от третия кръг в Серия А. Много силен мач изигра Чиро Имобиле, който вкара три гола и подаде на Луис Алберто за четвъртия. В 37-ата минута Франк Кеси извърши нарушение срещу Алберто и домакините получиха дузпа. Имобиле изпълни точно и даде преднина на отбора си. Пет по-късно той удвои с удар от воле след центриране на Сенад Лулич. Още в началото на втората част Имобиле оформи хеттрика си. В 48-ата минута той получи от Марко Пароло и вкара. Минута по-късно при бърза атака Имобиле пусна към Алберто, който увеличи преднината на \"римските орли\". \"Милан\" успя да стигне до почетен гол чрез Рикардо Монтоливо след фаул. В 94-ата минута Пароло получи червен картон. \"Лацио\" излезе трети със седем точки, а \"росонерите\" са с шест.", "date": "2017.09.10", "title": "\"Лацио\" постигна разгромна победа срещу амбицирания \"Милан\""}
{"url": "http://www.dnevnik.bg/bulgaria/2017/09/10/3039315_glupavo_beshe_da_kazvam_che_niama_da_se_vurna_v/", "text": "Глупаво беше да казвам, че няма да се върна в политика за нищо на света, дори под дулото на пистолет, каза днес по Би Ти Ви президентът в периода 1997-2002 година Петър Стоянов. Той допълни, че това не значи, би се върнал в политиката сега, но е дължал обяснение на хората, които са гласували за него. \"Всеки съзнателен българин, ако може да помогне в политика, трябва да помогне, за мен може би е твърде късно\", каза Стоянов. Говорейки за отминалия девети септември президентът обяви, че основната характеристика на тази дата е разделението. \"Проблемът не е, че обществото беше разделено 45 години, а че обществото продължава да бъде разделено и сега\", смята той. Според него хората, които са продали душите си, за да служат на на комунизъм, години след неговия крах продължават да ненавиждат всеки честен и почтен човек, защото в неговото лице виждат своето безчестие. Стоянов допълни, че повечето от тези хора ловко са се нагласили и се възползват от днешната система. \"Но светът на хората, които уважават своята свобода, своята предприемчивост, своята деловитост, които искат да работя свободно – точно тези хора са двигателят на икономиката и на прогреса на всяка държава\", заяви Петър Стоянов. Петър Стоянов допълни, че не е богат и не взема пари от участията и лекциите си по цял свят. \"Не получавам един лев от моите участия в различните международни организации, от моите публични изяви. разбира се, плащат ми самолетни билети, хотели и т.н. Аз съм бил президент на България и не е много редно да получавам каквото и да е възнаграждение от чужди организации, или правителствени, а още повече от икономически субекти. Другото не е против закона и не укорявам никой политик, който го прави\", завърши той.", "date": "2017.09.10", "title": "Глупаво беше да казвам, че няма да се върна в политика за нищо на света, каза Петър Стоянов"}
{"url": "http://www.dnevnik.bg/sviat/2017/09/10/3039316_irma_ostavi_16_miliona_domove_vuv_florida_bez_tok/", "text": "Ураганът Ирма остава без ток повече 1.6 милиона домакинства, след като достигна южната част на острова, съобщи \"Ройтерс\", като се позова на информация на най-голямата електроснабдителна компания в района \"Флорида Пауър енд Лайт\". Стихията е оценена с четири по пестепенната скала, като скоростта на вятъра е 225 км/ч. Като проблем властите оценяват това, че вместо да удари най-силно източните части на щата, около Маями, каквито бяха прогнозите, ураганът се премести на запад и представлява риск за хората в Тампа и Форт Майерс. Живеещите там нямат време да евакуация, а за да станат нещата още по-лоши, тези региони бяха предложени като подходящи за хората от източната част на Флорида.", "date": "2017.09.10", "title": "Ирма остави 1.6 милиона домове във Флорида без ток"}
{"url": "http://www.dnevnik.bg/photos/2017/09/10/3039286_fotogaleriia_stotici_fenove_posetiha_purviia_bulgarski/", "text": "Актьори от сериалите \"Игра на тронове\" и \"Дневниците на вампира\", японският манга художник Рьо Хирано и звезди на костюмите и грима гостуваха на първия български ComicCon, който се проведе през уикенда в \"Интер Експо Център\" в София. Събитието се съчетава с традиционния фестивал на японската култура Aniventure.", "date": "2017.09.10", "title": "Фотогалерия: Стотици фенове посетиха първия български ComicCon в София"}
{"url": "http://www.dnevnik.bg/sviat/2017/09/10/3039328_papa_francisk_postrada_leko_pri_incident_s_papamobila/", "text": "Папа Франциск получи рана на лицето днес, когато колата, с която пътуваше сред вярващите спря рязко в колумбийския град Картахена, за да не блъсне застанал пред нея човек, съобщиха световните агенции, цитирани от БТА. Осемдесетгодишният Франциск се блъснал в едно от стъклата. Един от телохранителите на папата му е помогнал да се изправи и почисти с бяла кърпичка кръвта, покапала по белите одежди на Светия отец. След инцидента ръководителят на Римокатолическата църква се появи отново, с чисти дрехи и лепенка над веждата, за да произнесе молитвата \"Ангел Господен\". Франциск ще се върне днес в Рим след петдневната визита в Колумбия, която се опитва да отгърне нова страница след повече от половин век въоръжен конфликт", "date": "2017.09.10", "title": "Папа Франциск пострада леко при инцидент с папамобила"}
{"url": "http://www.dnevnik.bg/sport/2017/09/10/3039030_prikazkata_na_sloun_stivuns_na_us_open_zavurshi_s/", "text": "Слоун Стивънс победи безапелационно Мадисън Кийс в изцяло американския финал на US Open и спечели първата си титла от Големия шлем. 24-годишната тенисистка от Флорида се наложи с 6:3, 6:0 за едва 60 минути игра. Стивънс стана една от най-неочакваните шампионките в историята на турнира, след като само допреди шест седмици заемаше 957-ото място в световната ранглиста. Заради контузия в стъпалото и последвала операция тя беше извън игра в продължение на 11 месеца. Американката загуби първите си два мача след завръщането си на корта, но след това достигна до полуфиналите в Торонто и Синсинати и се изкачи до 84-ата позиция. Благодарение на защитения си ранкинг (класирането преди контузията) тя влезе директно в основната схема на US Open. Стивънс пропусна миналогодишната надпревара, нямаше победа в Ню Йорк от 2014 г. и никога не беше преминавала четвъртия кръг на турнира. Тя показа впечатляваща борбеност, страхотна игра от основната линия и отлична физическа подготовка, за да спечели четири трисетови битки в шестте си мача по пътя към първия си финал в Големия шлем. Стивънс елиминира последователно Роберта Винчи (7:5, 6:1), Доминика Цибулкова (6:2, 5:7, 6:3), Ашли Барти (6:2, 6:4), Юлия Гьоргес (6:3, 3:6, 6:1), Анастасия Севастова (6:3, 3:6, 7:6) и Винъс Уилямс (6:1, 0:6, 7:5). Кийс влезе в ролята на фаворитка във финала, след като победи поред три от най-силно представящите се тенисистки през този сезон. Тя обърна Елина Свитолина в осминафиналите, в четвъртфиналите свали Каролина Плишкова от върха на световната ранглиста, а в полуфиналите даде едва три гейма на Коко Вандеуей. 22-годишната американка, която също за пръв път в кариерата си стигна до финал в Големия шлем, обаче беше категорично надиграна в битката за трофея. Стивънс почти не допускаше грешки, гонеше всяка топка в защита и имаше тотално надмощие в разиграванията от основната линия. Стивънс допусна едва шест непредизвикани грешки в двубоя, а Кийс направи цели 30 в разиграните 99 точки. Разликата в завършващите удари беше значително по-малка - 18:10 в полза на Кийс. Новата шампионка реализира пет пробива от 12 възможности и само в едно от своите подавания даде шанс на съперничката. Това се случи при 4:0 във втория сет, когато Кийс поведе с 40:0, но Стивънс обърна гейма и след това затвори мача със сет на нула. В понеделник Стивънс ще се изкачи до 17-ото място в световната ранглиста, а Кийс ще напредне до 12-ата позиция.", "date": "2017.09.10", "title": "Приказката на Слоун Стивънс на US Open завърши с щастлив край"}
{"url": "http://www.dnevnik.bg/bulgaria/2017/09/10/3038986_vremeto_dnes_shte_e_podhodiashto_za_plaj_i_planina/", "text": "Времето днес ще е подходящо и за плаж и за планина, става известно от прогнозата за времето на НИМХ БАН. Сутринта времето ще е слънчево и тихо. Максималните температури ще са между 28 и 33 градуса. В София около 28 градуса. По Черноморието преди обяд ще е с ниска слоеста облачност, но бързо ще се разкъса до предимно слънчево. Ще духа слаб до умерен вятър от изток-югоизток. Максималните температури ще бъдат между 25° и 28°. Температурата на морската вода е 23°-24°, на север от нос Калиакра – около 20°. Вълнението на морето ще е 1-2 бала. Над планините ще е предимно слънчево. Ще духа слаб до умерен югозападен вятър. Максималната температура на височина 1200 метра ще е около 24°, на 2000 метра – около 16°.", "date": "2017.09.10", "title": "Времето днес ще е подходящо за плаж и планина"}
{"url": "http://www.dnevnik.bg/zdrave/2017/09/10/3038887_otdeli_minuta_spasi_jivot_e_mototo_na_tazgodishniia/", "text": "Днес за 13-та поредна година се отбелязва Световният ден за превенция на самоубийствата, като мотото е: \"Отдели минута – спаси живот\", съобщиха от Националния център за обществено здраве и анализи. Идеята на това послание е всеки човек да прояви чувствителност към свои близки хора, които са потенциално застрашени. 800 000 души всяка година умират от самоубийство, сочат данните на Световната здравна организация. Това е само върхът на айсберга, защото много от случаите остават нерегистрирани. Самоубийствата са сред първите 20 причини за смърт в световен мащаб, а във възрастта 15-29 години те са втората водеща причина. Според  данните на Евростат през 2014 г. в България са се самоубили  общо 731 души, което прави средно по 2 самоубийства на ден. Съотношението на опитите към реализираните посегателства е било четири към едно. Това означава, че през 2014 г. у нас е имало близо 3000 опита, т.е. средно на ден 7-8 българи са опитвали да сложат край на живота си. Нов метод ще предотвратява самоубийства Български специалисти ще бъдат обучени да работят с един от най-новите тестове за превенция на самоубийства, съобщиха от Националния център за обществено здраве и анализи. Той е кръстен EДОР (от Еелектро-дермална ориентировъчна реактивност) и се прилага при възрастни пациенти с депресия. С помощта на специален апарат, след 15-минутен тест, психичноздравните специалисти могат да измерят реалното ниво на риска от самоубийство.ЕДОР се използва, като допълнителен инструмент за оценка на риска от самоубийство. 15 български психиатри, психолози и специализанти по психиатрия ще бъдат обучени да работят по него в края на октомври т.г. След обучението се очаква на страната ни да бъдат предоставени няколко апарата за извършване на тези тестове, а през първите две години изследването да е безплатно.", "date": "2017.09.10", "title": "\"Отдели минута – спаси живот\" е мотото на тазгодишния ден за превенция на самоубийствата"}
{"url": "http://www.dnevnik.bg/bulgaria/2017/09/10/3038967_nai-chetenoto_v_dnevnik_peevski_pozdraviava_nova_i/", "text": "\"Пеевски праща много поздрави и Ви желае творчески успех\" , е най-четената в публикация в \"Дневник\" тази седмица с 44 110 прочитания. Данните са към 19 часа в събота. Следват  Би Би Си: България е на ръба на пропастта  с 29 804 отваряния и  Калин Митрев, българският представител в ЕБВР, е посочен в схемата \"Азербайджанска пералня  с 16 977 клика. Десетте най-четени публикации се допълват от  \"Нокиа 8\" раздвижи пазара на високия клас смартфони  (16 629 прочитания),  Би Би Си: Мигрантите влизат в България от Турция по стълби от двете страни на оградата  (16 583),  Ураганът \"Ирма\" направи остров Барбуда непригоден за живот  (15 991),  Тест на 60 автомобила откри колко e разликата между официалния разход на гориво и реалния  (15 308),   Борисов и Пеевски бяха решили, че \"Дунарит\" им се полага, обяви Цветан Василев  (14 550),  Цитат на деня: Как да водиш диалог с хора, които бъркат Австрия с Австралия   (14 215) и  Лондон обмисля веднага след Брекзит да спре свободното движение на граждани на ЕС  (13 867).", "date": "2017.09.10", "title": "Най-четеното в \"Дневник\": Пеевски поздравява \"Нова\" и България на ръба на пропастта"}
{"url": "http://www.dnevnik.bg/sviat/2017/09/10/3038526_regionalnite_izbori_v_rusiia_veroiatno_shte_minat_bez/", "text": "Управляващата в Русия политическа партия \"Единна Русия\", свързана с президента Владимир Путин, се очаква да удържи внушителна победа на изборите за регионални законодателни органи и губернатори, казват анализатори. \"Единна Русия\" ще доминира в регионалните събрания и общинските съвети\", заяви руският анализатор по въпроси на политиката и сигурността Наби Абдулаев чрез имейл. \"Единна Русия\" спечели огромно мнозинство във федералния парламент миналата година, което ѝ даде възможността да промени едностранно конституцията. Очаква се на регионалните избори тази година това да се повтори. \"Много малко вероятно е, но дори член на друга партия да бъде избран за губернатор, той или тя определено няма да се противопоставя на официалната линия и ще се стреми към сътрудничество с федералната власт, контролираща финансовите потоци и определяща фискалната политика\", каза Абдулаев, директор на консултантската фирма \"Група за контрол на рисковете\". За да участва в изборите за губернатор, потенциалният кандидат трябва да бъде одобрен първо от известен брой високопоставени местни служители в зависимост от региона. Този така наречен \"общински филтър\", въведен със закон през 2012 г., е непреодолима пречка за някои от основните кандидати на опозицията. \"Едва ли някой се съмнява, че  \"Единна Русия\"  ще победи на изборите, не на последно място и заради това, че властите използват - по-скоро злоупотребяват - с \"общинския филтър\", за да изключат всеки кандидат, който изглежда достатъчно добър да победи кандидатите на властта\", казва политическият анализатор Марк Галеоти. Кметът на четвъртия по големина град в Русия  Екатеринбург  Евгений Ройзман не успя да събере необходимия брой подписи от членове на законодателното събрание, за да се кандидатира за губернатор. Той и видният представител на опозицията  Алексей Навални  призоваха за бойкот на изборите. \"Тези избори не обещават никакви изненади, които може да се сторят неприятни на Кремъл\", посочи Абдулаев. \"Хората гласуват за онези, които държат властта, с надеждата, че ще решат проблемите им.\" \"Единна Русия\"  е смятана за сила на Путин и неговата популярност до известна степен добавя гласове и за партията.\" Руснаците са насърчавани да гласуват \"дори когато не смятат, че това ще промени нещо\", каза Галеоти, старши анализатор в Института за международни отношения в Прага. \"Донякъде тази готовност да се коленичи пред партията на власт е съветска привичка, отчасти защото те често са превозвани с автобуси от предприятията или офисите или мобилизирани по друг начин.\" \"По-лесно е да вървиш по течението, а не да се съпротивляваш\", казва Галеоти. \"В края на краищата да гласуваш за властта е безвредно, когато знаеш, че тя така или иначе ще спечели, защо да биеш на очи?\" Комунистическата партия, която се радва на подкрепа в някои региони, и популистката Либерално-демократическа партия се очаква да бъдат другите две най-силни партии на изборите.", "date": "2017.09.10", "title": "Регионалните избори в Русия вероятно ще минат без неприятни изненади за Кремъл"}
{"url": "http://www.dnevnik.bg/sport/2017/09/10/3039061_ne_bih_zamenila_za_nishto_prikazniia_put_do_vurha_na/", "text": "Шампионката в US Open  Слоун Стивънс  заяви, че не би заменила за нищо на света впечатляващия си път към върха в последния турнир от Големия шлем за сезона. Само допреди шест седмици американката заемаше 957-ото място в световната ранглиста, като заради контузия в стъпалото и последвала операция тя беше извън игра в продължение на 11 месеца. Стивънс изигра много силен финал и загуби три гейма по пътя към  победата срещу близката си приятелка Мадисън Кийс . \"През януари претърпях операция и ако някой ми беше казал тогава, че ще спечеля US Open, щях да кажа, че е невъзможно. Това пътешествие беше невероятно и не бих го заменил за нищо на света\", каза шампионката. \"Мадисън е една от най-добрите ми приятелки в тениса. Казах ѝ, че би ми се искало мачът да завърши наравно, за да спечелим и двете\", добави Стивънс. Кийс потвърди хубавите думи: \"Слоун наистина е един от най-близките ми хора и да играя срещу нея беше специално.\" Тя допълни, че не е играла най-добрия си начин. Шампионката от Ню Йорк се пошегува, че сега трябва да прекрати кариерата си, тъй като няма да може да подобри постигнатото. \"След операцията работих супер здраво, опитах да сложа максимални усилия, имах най-добрия отбор. Нещата просто се случиха, особено в последните пет седмици.\"", "date": "2017.09.10", "title": "Не бих заменила за нищо приказния път до върха на US Open, каза Стивънс"}
{"url": "http://www.dnevnik.bg/sviat/2017/09/10/3039067_kitai_vuvede_ogranicheniia_vuv_finansovite_si/", "text": "Няколко големи китайски банки са въвели ограничения в операциите със сметки на севернокорейски граждани, а износът на Китай на нефторподукти за КНДР е намалял със 75% май-юли, съобщи японската агенция Киодо, цитирана от БТА. По нейни данни новите мерки са въведени в клоновете на Китайската банка, Китайската селскостопанска банка и Китайската строителна банка. Самите сметки не са замразени, но от тях може единствено да се теглят пари. Освен това в посочените банки северенокорейски граждани вече нямат право да си откриват сметки. Ограничения постепенно се въвеждат и в банките в североизточната китайска провинция Ляонин, граничеща със Северна Корея. Според Киодо целта на тези мерки е да помогнат на китайските компании и юридически лица, за които има твърдения, че сътрудничат с Пхенян, да не попадат под санкциите на САЩ и други страни. Киодо съобщава също, че от май до юли Китай е доставил на КНДР 19 700 тона бензин и други нефтопродукти, което е със 75% по-малко за същия период на миналата година, Износът на суров петрол обаче остава на предишното равнище - от 300 000 до 500 000 т на година. Севернокорейски представител е заявил пред Киодо, че това не е повлияло на ситуацията в КНДР, но властите били започнали да призовават жителите да използват велосипеди и обществения транспорт. Експерти на ООН съобщиха в свой доклад, че Пхенян е изнесъл незаконно въглища, желязо и други стоки за поне 270 милиона долара в Китай и други страни, включително Индия, Малайзия и Шри Ланка в нарушение на международните санкции. Това е ставало за шестте месеца до август тази година, предаде Асошиейтед прес.", "date": "2017.09.10", "title": "Китай въведе ограничения във финансовите си отношения със Северна Корея"}
{"url": "http://www.dnevnik.bg/photos/2017/09/10/3039080_fotogaleriia_blagodaria_vi_za_bombata/", "text": "Севернокорейският лидер Ким Чен-ун устрои голямо празненство в чест на своите ядрени учени и специалисти, участвали   преди седмица, съобщи официалната агенция на КНДР КЦТА, цитирана от \"Ройтерс\".", "date": "2017.09.10", "title": "Фотогалерия: Благодаря ви за бомбата"}
{"url": "http://www.dnevnik.bg/bulgaria/2017/09/10/3038956_prokuraturata_e_vpregnala_pet_institucii_za_proverkite/", "text": "Проверките на плажа \"Корал\", които се случиха в началото на август, са започнали след сигнал на \"Прайм пропърти\", като целта е била да се установи дали не става въпрос за кражба на ток. От държавното обвинение са действали бързо като са били ангажирани пет институции, които да извършват проверка. Това се разбира от отговор на Окръжна прокуратура - Бургас по запитване по закона за достъп до обществена информация, изпратено от \"Дневник\". В началото на август местната власт, полицията и дори министъра на туризма Николина Ангелкова се появиха на плажа \"Корал\" и извършваха различни проверки, без да е известно точно по какъв повод. \"Указано е на Районна прокуратуран Царево, чрез Административен ръководител Районен прокурор, да се предприемат проверовъчни действия с оглед установяване на налични данни за извършено престьпление по чл. 234В НК или други попадащи в обхвата на компетентност\", пише още в отговора на държавното обвинение. Този текст от наказателния кодекс гласи: \"Който сам или чрез другиго осъществи неправомерно присъединяване към електропреносна или електроразпределителна мрежа, или към газотранспортна, топлопреносна, водоснабдителна или канализационна система, система за пренос на течни горива, или неправомерно въздействие върху уредите за търговско измерване на електрическа енергия, природен газ, течно гориво, топлинна енергия или вода, или отведена отпадъчна вода, с което създаде условия за непълно отчитане на потребените електрическа енергия, природен газ, течно гориво, топлинна енергия или вода, или на отведена отпадъчна вода, се наказва с лишаване от свобода до пет години и глоба до петнадесет хиляди лева\". Ако деянието е извършено повторно - наказанието е лишаване от свобода от една до осем години и глоба до двадесет хиляди лева. Още в началото на август , когато къмпингуващи се оплакаха от проверките на полицията и министерството на туризма, кметът на Царево Георги Лапчев също отиде да инспектира плажа и заплаши, че ще спре тока и водата. Тогава той се позова на сигнали от собственици на земи, които посочвали, че в имотите им има незаконно настанени къмпингуващи.  Миналата година пък Лапчев  се закани да поиска прокурорска проверка за незаконна дейност на къмпингуващи. Не става известно кога е подаден сигналът. От отговора се разбира, че материалите са постъпили от Върховната административна прокуратура в прокуратурата в Бургас и \"незабавно с възлагателен акт-разпореждане от 11 август е разпоредено извършването на проверка относно защитата на обществените интереси, спазване на законността и за повишаване на ефективността в работата на контролни органи\". Ангажираните институции са директорът на регионалната здравна инспекция, кмета на общин Царево, директорът на еко инспекцията, ръководителят на теридориалната дирекция на Комисията за защита на потребителите, както и на местната дирекция по горите. \"Указано е на горепосочените административни органи в качеството им на контролни такива и съобразно законовите им компетенции да извършат проверка и на място\". От отговора на държавното обвинение се разбира още, че е указано на началника на полицейското управление в Царево при необходимост да сьдейства на съответните длъжностни лица при извършване на проверките. съобразно правомощията му по закона за МВР. \"На горепосочените адресати е указано при констатиране на съответни закононарушения, да се предприемат НЕЗАБАВНИ действия от съответния контролен орган, включително и налагане на ПАМ (принудителна административна мярка), като при необходимост да се изиска съдействие от МВР Бургас\", гласи още отговорът. Към датата на постъпване на отговора - 7 септември от прокуратурата пишат, че не е получена информация \"от посочените адресати за приключване на проверовъчните действия\". Справка в сайта на прокуратурата показва, че преписката е за решаване при прокурор. Корал е един от трите плажа за природосъобразен туризъм, заедно с Карадере и Иракли,  обявени през 2016 г. с поправки в Закона за устройството на Черноморското крайбрежие . Трите плажа не може се отдават на концесия или под наем, а всякаква стопанска дейност и обществени мероприятия на територията им е забранена. Корал вече пострада преди години при опити за бетониране на дюните и вдигане на постройки върху тях. Фирмата, подала сигнала е \"Прайм пропърти\" АДСИЦ е собственик на терен от около 40 дка до плажа \"Корал\" и преди време искаше да строи вилно селище на плажа.", "date": "2017.09.10", "title": "Прокуратурата е впрегнала пет институции за проверките на плажа на Корал, имало сигнал за кражба на ток"}
{"url": "http://www.dnevnik.bg/razvlechenie/2017/09/10/3039087_film_na_giiermo_del_toro_vze_zlaten_luv_na_festivala/", "text": "Филмът на мексиканския режисьор Гийермо дел Торо \"Формата на водата\" спечели голямата награда на кинофестивала във Венеция - \"Златен лъв\" за най-добър филм, предаде \"Асошиейтед прес\", цитирана от БТА. Журито, начело с американската актриса Анет Бенинг, го избра сред 21 състезаващи се ленти на 74-тото издание на форума, който завърши снощи. Британката Шарлот Ремплинг бе удостоена с наградата за най-добра актриса - купата Волпи, за участието си във филма \"Ханна\", а палестинският актьор Камел Ел Баша бе отличен за ролята си във филма \"Оскърблението\".", "date": "2017.09.10", "title": "Филм на Гийермо дел Торо взе \"Златен лъв\" на фестивала във Венеция"}
{"url": "http://www.dnevnik.bg/sviat/2017/09/10/3039102_s_priblijavaneto_si_kum_florida_irma_ostavi_bez_tok/", "text": "Над 170 000 домове и стопански обекти във Флорида са останали без електричество в резултат на приближаването на урагана Ирма, намиращ се на около 150 км югоизточно от бреговете на щата, предаде \"Асошиейтед прес\", цитирана от БТА. По последни данни стихията отново е набрала мощ, достигайки категория 4 и скорост на ветровете от 210 км/ ч. Ураганът приближава Флорида и към 10 часа българско време е на 115 км от югозападното й крайбрежие, предаде Ройтерс. Американският електроенергиен оператор съобщи на сайта си, че над половината от случаите на прекъснато електроподаване са в района Маями-Дейд, където на около 600 000 души  беше наредено да се евакуират . Компанията заяви, че очаква милиони да останат без електричество. Според нея на някои места прекъсването на електроснабдяването ще е продължително. Електроенергийният оператор посочва също, че във връзка с бурята е организирал най-големия брой аварийни екипи в американската история, като над 16 000 души са готови да реагират на повиквания. Същевременно стана ясно, че над половината от бензиностанциите в Южна Флорида останаха без гориво. Причината е увеличението в продажбите на бензин и дизел, нужни за евакуацията на около една трета от населението на щата заради урагана Ирма, съобщи телевизия Си Ен Ен. Телевизионният канал се позовава на данни в реално време на интернет платформата \"Газ бъди\" (Gas Buddy). Около 65 процента от бензиностанциите в района на градовете Маями и Форт Лодърдейл са продали всичкото си гориво. Аналогична е ситуацията в над половината от бензиностанциите в градовете Уест Палм Бийч, Форт Пиърс и Форт Майърс. Гориво нямат и 43.5% от бензиностанциите в района на Тампа и Сейнт Питърсбърг. По данни на Националния център по ураганите в САЩ ураганът Ирма е отслабнал до трета степен. Според прогнозите той ще достигне Южна Флорида в първата половина на днешния ден. Във Флорида към момента над 75 000 души са настанени в убежища заради урагана, предаде Асошиейтед прес. Властите в щата заявиха, че са разкрити над 400 такива настанителни центрове, предимно в училища, църкви и общински сгради. На остров Хаити около 10 000 души не могат да се приберат по домовете си поради наводненията, предизвикани от Ирма, съобщи агенция ЕФЕ, цитирана от ТАСС. Кубинската столица Хавана се готви за наводнения заради преминаването на урагана през Куба, където изкорени дървета и откъсна покриви на сгради, предаде Ройтерс. В много региони на Куба има проблеми с електрозахранването и връзките на мобилните оператори. Капитализмът е виновен за ураганите, обяви президентът на Боливия Междувременно боливийският президент Ево Моралес заяви, че икономическият модел на капитализма е причината за ураганите в карибския регион и южните щати на САЩ, предаде ДПА. \"Разрушенията от ураганите са резултат от замърсяването на въздуха, предизвикано от капитализма\", написа той в Туитър. В съобщението си казва още, че е спешно необходимо връщане към Парижкото споразумение за климата, критикувайки изтеглянето на САЩ от документа.", "date": "2017.09.10", "title": "С приближаването си към Флорида Ирма остави без ток 170 000 домакинства"}
{"url": "http://www.dnevnik.bg/sport/2017/09/10/3039081_finansiraneto_na_svetovnoto_po_futbol_e_pravilno_kaza/", "text": "\"Всичко върви според плана, всичко се финансира правилно\", казал президентът на Русия Владимир Путин на президента на ФИФА Джани Инфантино по темата за подготовката на световното първенство по футбол. Двамата участваха в церемония на стадион \"Лужники\" в Москва, с която беше поставено началото на обиколката на купата из страната. Трофеят, който ще бъде връчен на победителя от световното, ще измине 26 000 км по време на 123-дневното си пътуване из страната домакин. Русия се подготвя усилено за световното следващото лято, като понесе критики за забавянето в изграждането на някои от стадионите. В страната има остро недоволство срещу харчовете в подготовката на първенството. \"На хората в Русия казвам - насладете се и празнувайте обиколката на купата, а след това и световното първенство. А на хората по света казвам - елате в Русия, насладете се на Русия и празнувайте със световното първенство\", заяви Инфантино. \"Започваме обиколката, за да подготвим целия свят за събитието следващата година, когато на този стадион 3 милиарда души по света ще видят как купата ще бъде връчена на следващия световен шампион\", добави президентът на ФИФА. Русия въведе облекчения при издаването на визи за чуждестранните футболни запалянковци, които се очаква да пристигнат в страната. \"Лужники\" е един от 12-те стадиона в 11 града, където ще се играят мачовете.", "date": "2017.09.10", "title": "Финансирането на световното по футбол е правилно, каза Путин"}
{"url": "http://www.dnevnik.bg/bulgaria/2017/09/10/3039105_chovekut_koito_me_obvini_mi_dulji_pari_zaiavi/", "text": "Човекът, който ме обвини, ми дължи пари за ползване на помещения, каза по \"Нова телевизия\" бившият депутат от ГЕРБ Живко Мартинов. Срещу него  има повдигнати шест обвинения , сред които упражняване на натиск с цел определени облаги, сред които и получаване на 4 тона суджуци, отправена закана за убийство и други. Свидетелите пък били познати на ищеца или хора, които искали да заемат определени постове в ГЕРБ в Добрич, но не стигнали до тях. Като аргумент в своя защита Мартинов каза също, че в Добрич няма фирма, която да може да произведе 4 тона суджук. Бившият депутат уточни, че  обвинението срещу него дошло , след като направил постъпления по съдебен път да си получи дължимите суми. \"Оказа, че трите фирми, които имаха договори с мен, са продадени на хора в неравностойно положение\", заяви Мартинов. Той коментира, че се чувства обиден, след като 11 години е слугувал на ГЕРБ, като не съм искал нищо в личен план, а е получил такова отношение. Мартинов каза още, че се е виждал само веднъж с районния прокурор на Добрич, като не е искал от него намеса по определени дела, което също е част от обвиненията срещу бившия депутат. Той допълни още, че няма връзки с ръководителите на полицията в Добрич и не е използвал името на премиера Бойко Борисов, за да оказва натиск.", "date": "2017.09.10", "title": "Човекът, който ме обвини, ми дължи пари, заяви депутатът със суджука"}
{"url": "http://www.dnevnik.bg/bulgaria/2017/09/10/3038969_nai-komentiranoto_v_dnevnik_bi_bi_si_bulgariia_e_na/", "text": "С 448 коментара към 19 часа в събота публикацията  Би Би Си: България е на ръба на пропастта  е най-четената в \"Дневник\" тази седмица. Следват  Защо страните от БРИКС не станаха новите икономически суперсили  (267 коментара),  Роботролове - кой пише на руски за НАТО в Източна Европа  (255),  Северна Корея потвърди, че е извършила най-мощния досега ядрен опит  (245),  От \"Лидл\" се извиниха за премахването на кръстове от снимки на църкви на техни опаковки  (206),  САЩ поискаха петролно ембарго срещу Северна Корея и замразяване на авоарите на лидера й  (204),  Израел е нанесъл удари по център за химически оръжия в Сирия, твърдят арабски медии  (203),  В България проруската политика вече не чака инструкции от Москва, твърди доклад  (175),  Сирия, бежанците, тероризъм и Русия са външните заплахи за националната ни сигурност  (162) и  САЩ подозират Русия, че продава стомана на дъмпингови цени  (159).", "date": "2017.09.10", "title": "Най-коментираното в \"Дневник\": Би Би Си: България е на ръба на пропастта"}
{"url": "http://www.dnevnik.bg/photos/2017/09/10/3039123_fotogaleriia_vsichki_otlicheni_na_kinofestivala_vuv/", "text": "С раздаване на наградите в различните категории приключи 74-то издание на кинофестивала във Венеция.", "date": "2017.09.10", "title": "Фотогалерия: Всички отличени на кинофестивала във Венеция"}
{"url": "http://www.dnevnik.bg/kultura/2017/09/10/3034712_otkus_ot_izgubeniiat_grad_z_na_deivid_gran/", "text": "\"Изгубеният град Z\" на Дейвид Гран е завладяваща история за една от най-големите мистерии на ХХ век! \"Изгубеният град Z\" е посветена на британския пътешественик, изследовател и археолог Пърси Фосет. През 1925 г. той предприема пътешествие със сина си в Южна Америка, в джунглите на Амазонка, в търсене на легендарен древен град. Едва 57-годишен, полковник Фосет изчезва безследно. Опитвайки се да го издирят, множество авантюристи загиват или се завръщат с празни ръце. Дейвид Гран ни разказва тази удивителна история – едновременно пътепис, биография и детективско разследване, докато описва собственото си пътуване през смъртоносните джунгли. Въпросът е: мит или реалност е изгубеният град Z? Роден през 1967 г., Дейвид Гран е американски журналист и автор на бестселъри. Работи за сп. \"Ню Йоркър\", но има публикации в редица вестници и списания като \"Ню Йорк Таймс\", \"Бостън глоуб\", \"Атлантик\", \"Вашингтон поуст\" и \"Уолстрийт джърнъл\". Дебютната му книга, \"Изгубеният град Z\", става бестселър №1 на \"Ню Йорк Таймс\", преведена е на повече от 25 езика и е номинирана за наградата \"Самюъл Джонсън\". Едноименният филм на режисьора Джеймс Грей е неустоимо приключение с участието на Чарли Хънам, Робърт Патинсън, Иън Макдърмид и Сиена Милър и ще бъде показан в рамките на \"Синелибри\" 2017. превод Надя Баева ВНУШАВАНО НИ Е, че всеки поход има романтичен произход. Ала дори и сега аз не успявам да открия такъв за моя. Нека бъда ясен: аз не съм изследовател, нито човек, отдаден на приключения. Не се катеря по планините, не ловувам. Дори не обичам да лагерувам. Висок съм метър и седемдесет и пет, наближавам четиресет, имам паласки по талията, а черната ми коса оредява. Страдам от кератоконус – дегенеративно заболяване на очите, поради което ми е трудно да виждам нощем. Чувството ми за ориентация никакво го няма, постоянно забравям къде точно се намирам в метрото и редовно пропускам станцията си в Бруклин. Харесвам вестници, готова храна за вкъщи, спортния обзорен бюлетин (записан на TiVo) и климатика, включен докрай. При всекидневния избор дали да изкача двете рамена стълби до апартамента си, или да използвам асансьора, неизменно се спирам на асансьора. Но когато работя върху материал, нещата са различни. Още от малък ме привличат истории за приключения и загадки, онези, за които Райдър Хагард е казвал, че те \"сграбчват в хватка\". Първите, които си спомням да са ми разказвали, са за дядо ми Моня. По онова време той беше над седемдесет и страдаше от болестта на Паркинсон; седеше треперещ на верандата ни в Уестпорт, Кънетикът, и се взираше с празен поглед в хоризонта. Междувременно баба ми се впускаше в спомени за неговите преживелици. Разправяше ми, че бил руски кожухар и фотограф на свободна практика за \"Нашънъл Джиографик\". През двайсетте години на двайсети век бил един от малкото западни оператори, допуснати в различни райони на Китай и Тибет. (Някои роднини подозират, че е бил шпионин, макар никога да не открихме доказателство в подкрепа на тази теория.) Баба ми си спомняше как малко преди сватбата им Моня отишъл в Индия, за да купи скъпи кожи. Минали седмици, а от него нямало ни вест, ни кост. Накрая по пощата пристигнал смачкан плик. Вътре имало само една размазана снимка: Моня, лежащ измъчен и блед под мрежа за комари, изтерзан от малария. В крайна сметка се върнал, но тъй като още не се бил възстановил, сватбата се провела в болницата. – Тогава разбрах, че тежко ми се пише – сподели баба. Разправи ми как Моня станал професионален състезател по мотоциклетен спорт и когато я погледнах скептично, извади кърпичка, разгъна я и ми показа един от златните му медали. Веднъж в Афганистан, където отишъл да подбере кожи, пътувал с мотоциклет през Хайберския проход, а в страничния кош се возел негов приятел и внезапно спирачките отказали. – Докато моторът летял извън контрол, дядо ти се сбогувал с приятеля си – припомняше си баба. – Тогава Моня зърнал напред работници, които ремонтирали пътя. Край тях имало голяма купчина с пръст и той се насочил право към нея. Дядо ти и приятелят му изхвърчали в пръстта. Пострадали от някоя и друга счупена кост, нищо по-лошо. То се знае, това изобщо не отказа дядо ти от карането на мотоциклет. За мен най-удивителното в тези авантюри беше фигурата в центъра им. Познавал бях дядо си само като старец, който едва ходеше. Колкото повече баба ми разправяше за него, толкова по-жаден ставах за подробности, които да ми помогнат да го разбера. Ала имаше някакъв елемент у него, който убягваше дори на баба. – Такъв си беше Моня – казваше простичко и махваше с ръка. Когато станах репортер, бях привличан от истории, които те \"сграбчват в хватка\". През шейсетте години работех като кореспондент към Конгреса, но все ме теглеше да проучвам материали за мошеници, мафиоти и шпиони. И макар че повечето от статиите ми не изглеждат свързани, в типичния случай имат обединяващ мотив: обсебеността. Те са за обикновени хора, тласнати към необикновени постъпки – такива, на които повечето от нас никога не биха се осмелили, – при които дадена идея се вмъква в главите им като вирус и пуска метастази, докато не ги погълне изцяло. Винаги съм смятал, че интересът ми към такива хора е чисто професионален – от съдбата им се получава отличен материал. Но понякога се чудя дали нямам повече сходство с тях, отколкото си признавам. Репортерската работа изисква безкрайно дирене на още и още детайли в опит да се открие някаква скрита истина. За огорчение на жена ми, когато работя върху материал, ставам сляп за всичко друго. Забравям да платя сметките и да се обръсна. Не си сменям дрехите толкова често, колкото би трябвало. Дори поемам необичайни за мен рискове: пълзя в тунели на десетки метри под улиците на Манхатън заедно с копачите на тунели, или плавам на скиф с ловец на гигантски сепии по време на яростна буря. След като се върнах от морското си пътуване, майка ми каза: – Знаеш ли, напомняш ми дядо ти. През 2004 година, докато разследвах загадъчната смърт на експерт по Конан Дойл и Шерлок Холмс, се натъкнах на ролята на Фосет като вдъхновител за \"Изгубеният свят\". Колкото повече четях за него, толкова по-силно ме интригуваше фантастичната идея за Z: че в амазонската джунгла би могла да е съществувала развита цивилизация с монументална архитектура. Подозирам, че съм приличал на повечето хора с представите си за долината на Амазонка – разпръснати племена, живеещи в стадия на каменната ера – и това впечатление бе дошло не само от приключенски романи и холивудски филми, но също и от трудове на учени. Специалистите по опазване на околната среда често описват долината на Амазонка като \"девствена гора\", която допреди неотдавнашните набези на дървари и бракониери е била неосквернена от човешка намеса. Нещо повече, много археолози и географи твърдят, че условията в Амазонската джунгла, също като тези в Арктика, са направили невъзможно развиването на големи популации, нужни за едно сложно общество с разделение на труда и политическа йерархия от рода на кралство. Бети Мегърс от института \"Смитсониън\" е може би най-влиятелният съвременен археолог, специализиращ в долината на Амазонка. През 1971 година тя се прочу с обобщението си за региона, като го нарече \"фалшив рай\", място, което с всичката си фауна и флора е враждебно за човешкия живот. Дъждове и наводнения, както и безмилостното слънце изсмукват жизненоважни хранителни вещества от почвата и правят едрото земеделие невъзможно. Тя и други учени твърдят, че при такива брутални условия могат да оцеляват само малки племена от номади. Тъй като земята предлага много ограничена прехрана, пише Мегърс, дори когато племената успяват да се спасят от измиране вследствие на глада и болестите, те пак са принудени да изнамерят \"културни заместители\" за контролиране на популацията си – включително избиване на собствените си членове. Някои племена убиват новородените, изоставят болните в горите или се отдават на кръвно отмъщение и войни. През 70-те години на двайсети век Клаудио Виляс Боас, един от големите защитници на амазонските индианци, казва пред репортер: \"Това е джунгла и да се убие недъгаво дете, да се изостави човек без семейство може да е наложително за оцеляването на племето. Едва сега, когато джунглата изчезва и законите ѝ губят смисъла си, ние сме шокирани\". Както Чарлс Ман отбелязва в книгата си \"1491 година\", антропологът Алан Р. Холмбърг е съдействал за налагане на мнение сред научната общност и широката общественост за амазонските индианци като примитиви. След като изучавал членове на племето Сирионо в Боливия в началото на четиресетте години на двайсети век, Холмбърг ги описва като \"едни от най-изостаналите в културно отношение хора в света\", общество, толкова погълнато от набавянето на храна, че не е развило изкуства, религия, облекло, опитомяване на животни, осигуряване на траен подслон, търговия, пътища или дори способността за броене над три. \"Не се отчита времето – посочва Холмбърг, – нито съществува някакво подобие на календар.\" Сироно дори не притежавали \"концепцията за романтичната любов\". Били, заключаваше той, \"хора в сурово състояние\". Според Мегърс по-развита цивилизация от Андите мигрирала до остров Маражо при устието на Амазонка, но постепенно изчезнала. Накратко, Амазонка беше смъртоносен капан за цивилизациите. Докато проучвах Z, открих, че група ревизионистично настроени антрополози и археолози все по-често започват да възразяват срещу подобни възгледи и вярват, че в долината на Амазонка е могла да съществува напреднала цивилизация. По същество те твърдят, че традиционалистите са подценили силата на културите и обществата да трансформират природната среда по същия начин както ние, хората, създаваме станции в открития космос и отглеждаме култури в израелската пустиня. Някои посочват, че традиционалистичните идеи все още носят бегли остатъци от расисткото гледище за американските индианци, породило по-ранни и недооформени теории, предшестващи тази за детерминизъм на средата. Традиционалистите на свой ред нападат ревизионистите, че довеждат политическата коректност до абсурдни крайности и че те открай време проектират върху долината на Амазонка въображаем пейзаж, плод на западната фантазия. Залогът в този дебат е фундаменталното разбиране на човешката природа и на древния свят, тъй че учените водят злостна вражда помежду си. Когато се обадих на Мегърс в института \"Смитсониън\", тя категорично отхвърли възможността някой да е открил изгубена цивилизация в долината на Амазонка. Подхвърли, че твърде много археолози \"още търчат да дирят Елдорадо\". Един авторитетен археолог от Университета на Флорида по-конкретно оспорва конвенционалното схващане за Амазония като \"измислен рай\". Името му е Майкъл Хекънбъргър и той работи в района на Шингу, където се предполага, че е изчезнал Фосет. Няколко антрополози ми казаха, че тъкмо с него трябва да разговарям, но ме предупредиха, че рядко се показва от джунглата и избягва всичко, което го разсейва от работата му. Джеймс Питърсън, който през 2005 година бе оглавявал катедрата по антропология в Университета на Върмонт и бе обучавал Хекънбъргър, ми каза: \"Майк е абсолютно гениален и е в авангарда на учените, изследващи долината на Амазонка, но се боя, че сте сбъркали адреса с него. Разберете, той ми беше кум на сватбата, а не мога да го накарам да отговори на опитите ми за комуникация\". С помощта на Университета на Флорида най-накрая успях да се свържа с Хекънбъргър по сателитния му телефон. През пукането на статично електричество и фоновия шум от джунглата той каза, че ще отседне в селото на племето куикуро край Шингу и за моя изненада прояви готовност да се срещне с мен, ако съм успеел да се добера дотам. Едва по-късно, когато сглобих повече от историята за Z, разбрах, че това е точното място, където са били отвлечени Джеймс Линч и хората му. – Заминаваш за долината на Амазонка в опит да откриеш някой, който е изчезнал преди двеста години? – попита невярващо жена ми Кира. Беше една януарска вечер на 2005 година и тя сервираше в кухнята студени сусамови нудли от китайския ресторант \"Хунан Дилайт\". – Било е само преди осемдесет години. – И какво, ще търсиш някой, дето е изчезнал преди осемдесет години? – В общи линии това е идеята. – И как ще знаеш къде изобщо да търсиш? – Това още не съм го избистрил. Съпругата ми, която е продуцент в новинарското предаване \"60 минути\" и е забележително здравомислещ човек, постави чиниите на масата и ме зачака да обясня. – Не е като да съм първият, дето ще замине – добавих. – Стотици други са го правили. – И какво им се е случило? Лапнах от нудлите и се поколебах. – Много от тях са изчезнали. Тя прикова поглед в мен за дълъг момент. – Надявам се, че знаеш какво правиш. Уверих я, че няма да се втурна към Шингу на бегом, не и преди да съм уточнил откъде да започна маршрута си. Най-неотдавнашните експедиции бяха разчитали на координатите на Лагера на мъртвия кон, съдържащи се в \"Изследователските начинания на Фосет\", но предвид сложните маневри на полковника да се прикрива, изглеждаше странно, че лагерът можеше да бъде намерен толкова лесно. Вярно, че Фосет бе водил стриктно записки за експедициите си, но най-важните му документи бяха или изгубени, или семейството му не им даваше гласност. Все пак част от кореспонденцията му, както и дневници на членове на експедициите му бяха попаднали в британските архиви. И тъй, преди да се гмурна в джунглата, се отправих към Англия, за да видя ще мога ли да окрия нещо повече за ревниво пазения в тайна маршрут на Фосет и за самия човек, който като че през 1925 година бе изчезнал от лицето на земята.", "date": "2017.09.10", "title": "Откъс от \"Изгубеният град Z\" на Дейвид Гран"}
{"url": "http://www.dnevnik.bg/biznes/2017/09/10/3039139_evropeicite_viarvat_poveche_na_onlain_turgovcite_v/", "text": "Европейските потребители имат по-високо доверие на онлайн търговците, базирани в собствената им страна, отколкото на тези в чужди държави. Това посочи председателят на Комисията за защита на потребителите (КЗП) Димитър Маргаритов в сутрешния блок на ТВ \"Европа\", цитиран от пресцентъра на ведомството. то коментира данните от последни проучвания в Европейския съюз, според които интересът към онлайн търговията продължава трайно да расте. Доверието на потребителите в онлайн търговците от собствената им държава е над 70%, докато към тези от друга страна е близо 58%. Според Маргаритов по-голямото доверие към онлайн магазините у дома е свързано с обективни обстоятелства и с някои от бариерите пред пазаруването от търговци от друга държава. \"Невинаги чуждестранните сайтове позволяват да платим с наши платежни инструменти. Друга възможна причина е, че понякога отказват доставка в страната, която е различна от тази, в която те самите оперират\", даде пример той. По данни от проучване на ЕК повече от 6% от анкетираните посочват като основна причина за въздържанието от покупки от чужди онлайн магазини пренасочването им към сайт в тяхната държава с различни цени. Други бариери са възникнал по време или след покупката проблем или отказ за доставка до държавата на потребителя. Председателят на КЗП обърна внимание на това, че доверието в онлайн търговията е свързано също така и с коректността на търговците и познанията относно потребителските права. Той посочи, че сред най-съществените и често срещани нарушения при проверките на контролния орган е или липсата на информация на сайта за правото на отказ от покупката в 14-дневен срок, или опити този срок да бъде съкратен изкуствено и недопустимо.", "date": "2017.09.10", "title": "Европейците вярват повече на онлайн търговците в собствената си страна"}
{"url": "http://www.dnevnik.bg/bulgaria/2017/09/10/3039153_zabeliazva_se_oburkvane_na_ljubovta_kum_ruskiia_narod/", "text": "\"Съборът на русофилите е една прекрасна традиция, но през последните години при някои хора се забелязва объркване на любовта към руския народ с политиката, каза заместник-председателят на парламентарната група на ГЕРБ и съпредседател на Групата за приятелство България - Русия в 44-то Народно събрание Красимир Велчев. Той разговаря с хората на  14-ия събор на русофилите край язовир \"Копринка\" . Велчев допълни, че любовта към Русия е създавана от столетия. \"Една голяма част от тук присъстващите са хора учили като мен в Русия, други са работили в Русия, трети са създали семейства и деца\", уточни Велчев. \"Аз обикновено им казвам, че тук ни е събрала любовта. Това е чувството, което ни гради, което помага на хората, на държавите и на народите. Омразата носи само разруха\", подчерта зам.-председателят на парламентарната група на ГЕРБ.", "date": "2017.09.10", "title": "Забелязва се объркване на любовта към руския народ с политиката, обяви Красимир Велчев от ГЕРБ"}
{"url": "http://www.dnevnik.bg/sviat/2017/09/10/3039173_amerikanci_zavedoha_iska_sreshtu_posolstvoto_na/", "text": "Посолството на Саудитска Арабия в САЩ е финансирало през 1999 г. репетиция за атентатите от 11 септември 2001 г. Това е обвинение от колективен иск, внесен във федералния съд на нюйоркския район Манхатън от името на близо 1400 жертви на трагедията, съобщи днес в. \"Ню Йорк пост\", цитиран от ТАСС и БТА. Подателите твърдят, че според документи на ФБР през ноември 1999 г. двама саудитски поданици - Мохамед ал Кудхаейн и Хамдан ал Шалауи, са летели със самолет на компания \"Америка уест\" от Финикс, Аризона, до Вашингтон и по време на полета няколко пъти са се опитали да влязат в пилотската кабина. Задачата им е била скрито да проверят режима за сигурност, прилаган на вътрешните полети в САЩ. Според ищците двамата саудитци, пребивавали в САЩ като студенти, всъщност \"са били съставна част от агентурната мрежа на кралството\". Тренирани в нелегални лагери на \"Ал Кайда\" в Афганистан заедно с редица бъдещи изпълнители на атентатите от 11 септември, те са контактували след това с един от тях в Аризона, както и с доверено лице на ликвидирания впоследствие лидер на \"Ал Кайда\" Осама бин Ладен, намиращо се днес в специален затвор в базата на САЩ в Гуантанамо. \"Отдавна настоявахме, че \"Ал Кайда\" и религиозни елементи от правителството на Саудитска Арабия са поддържали продължителни и тесни отношения. Представихме допълнителни доказателства в подкрепа на този извод\", цитира вестника Шон Картър, водещият адвокат на ищците. Юристите им са убедени, че репетицията за атентатите е финансирана от саудитски дипломати във Вашингтон. Миналия септември Конгресът на САЩ преодоля ветото на тогавашния президент Барак Обама и подкрепи законопроект, който разрешава на семействата на жертвите от терористичните атентати на 11 септември 2001 г. да подават искове срещу Саудитска Арабия. В САЩ неведнъж са изказвани предположения, че властите на кралството са си затваряли очите за дейността на \"Ал Кайда\", дори може да са контактували с групировката и затова носят част от отговорността за атентатите отпреди 16 години, при които загинаха 2977 души. Рияд отрича да е замесен и заявява, че ще разпродаде активите си в САЩ на стойност стотици милиарди долара, за да не бъдат запорирани със съдебни решения след искове на американски граждани.", "date": "2017.09.10", "title": "Американци заведоха иска срещу посолството на Саудитска Арабия в САЩ заради 11 септември"}
{"url": "http://www.dnevnik.bg/sport/2017/09/10/3039196_keniika_schupi_svetovniia_rekord_na_10_km_na_shose/", "text": "Кенийката Джойслин Джепкосгей подобри световния рекорд в бягането на 10 километра на шосе по време на състезание в Прага. Тя стана първата жена, избягала дистанцията под 30 минути. Джепкосгей завърши надпреварата за 29,43 минути. 23-годишната състезателка подобри собствения си рекорд от 30,04 минути, поставен през април отново в Прага. \"Толкова съм щастлива. Благодаря на Бог, че ме изведе до победата и до световния рекорд\", каза Джепкосгей пред чешка телевизия. Тази година кенийката вече има пет подобрени рекорда на 10 км, 15 км, 20 км и в полумаратона.", "date": "2017.09.10", "title": "Кенийка счупи световния рекорд на 10 км на шосе"}
{"url": "http://www.dnevnik.bg/sviat/2017/09/10/3038832_sled_harvi_v_teksas_ochakvat_sriv_v_prihodite_ot/", "text": "Общините в щата Тексас, в които ураганът \"Харви\" предизвика невиждани наводнения, очакват срив в приходите от имотни данъци, което може да нанесе тежък удар по бюджетите на местните власти. Градове и общности в тази част на страната от години изпитват проблеми с публичните средства и сега ситуацията ще остане тежка още години. Съседна Флорида може да се сблъска със същия проблем след преминаването на урагана \"Ирма\". В Тексас имотните данъци са основният приход, с който се финансират училища, пътища и обществени услуги. Но след като бъдат преоценени повредените имоти, ще последва забележим спад в приходите по това перо. \"Ефектът ще е незабавен и ще продължи години наред\", казва Доналд Лий, изпълнителен директор на Тексаската конференция на градските общини, обединяваща 37 окръга. Щат без данък върху доходите Тексас е един от седемте щата в САЩ (Флорида е сред тях), в които няма щатски данък върху доходите, а това придава необичайно голямо значение на имотните такси и данъци. Затова и те са сред най-високите встраната - средно 2.06% по изчисления на ATTOM Data Solutions.  След като \"Харви\" връхлетя Южен Тексас на 25 август, ветровете и наводненията повредиха имоти на обща стойност 65 млрд. долара, изчисляват от AIR Worldwide. Но това е прогноза, основана на компютърен модел. Реалните огледи започнаха преди дни. В окръг Харис, където се намира Хюстън, има около 1.8 милиона имотни обекта, дали повече от 1.4 млрд. долара от данък през миналата година. Това означава, че властите тепърва ще придобиват по-точна картина за пораженията и очакваните загуби в бюджета. Но прогнозите са мрачни - \"Харви\" може да е виновник за най-големият срив в приходи от имотни данъци, причинени от ураган в историята на САЩ. \"Наводненията много ми напомнят на това, което видяхме след \"Катрина\", която потопи Ню Орлийнс през 2005г.\", казва Кейт Боутрайт, анализатор в Далас за S&P Global Ratings. Там след урагана приходите от имоти рухнаха със 17% и бяха нужни 5 години, за да се възстановят до нивата от преди \"Катрина\". Общината съкрати хиляди служители поради недостиг на средства и то в момент, когато улиците и услугите се нуждаеха от специално усилие за възстановяването им. S&P понижи кредитния рейтинг на Ню Орилйнс и това оскъпи за града взимането на заеми. Боутрайт смята, че изходната позиция на засегнаните общини в Тексас е по-добра от тези в Луизиана. Но бедствието е съвсем реално - до петък официалните данни сочеха почти 69 000 унищожени или серизоно повредени жилища и бизнес сгради, а други 146 000 са пострадали. Ще минат месеци до помощта Много от тези имоти са извън зоните, където се очаква наводнение и, съответно, не е задължително да се застраховат срещу подобен инцидент. Така разходите за възстановяването остават единствено върху плещите на собствениците и една от малкото възможности да намерят средства е освобождаването или намаляването на имотния данък. Но и за това ще трябва да се почака - данъчната оценка обикновено се прави през януари, а резултатът от намаляването става ясен през октомври или ноември. Всичко това се случва на фона на битка в щатския парламент за реформиране на имотното облагане, което според мнозина тексасци е станало непоносимо. Губернаторът републиканец Грег Абът подкрепя инициатива да се сложат лимити на градове и големи окръзи да вдигат данъците. И докато големите градове и окръзи имат повече възможности за финансиране, в малките това не е така и зависимостта от федерална помощ е много по-голяма. Средствата, отпуснати от Вашингтон, обаче, може да дойдат след месеци или дори години.", "date": "2017.09.10", "title": "След \"Харви\" в Тексас очакват срив в приходите от имотни данъци"}
{"url": "http://www.dnevnik.bg/skorost/2017/09/10/3038279_fotorazkaz_kakvo_poveche_dava_elektricheskoto_reno_zoe/", "text": "С лансирането си през 2012 година \"Рено Зое\" се превърна хит на пазара на електрически автомобили в Европа благодарение на разумната цена и практичността, която предлага. До момента колата, която има външните размери на \"Рено Клио\", е намерила над 50 хиляди купувачи, а в България се предлага от 2015 година, като е намерила 17 купувачи.", "date": "2017.09.10", "title": "Фоторазказ: Какво повече дава електрическото \"Рено Зое\""}
{"url": "http://www.dnevnik.bg/citat_na_deniia/2017/09/10/3039204_citat_na_denia_uj_asfalt_ne_se_iade_ama_vsichki_samo/", "text": "Уж асфалт не се яде, ама всички само за пътища питате, много пари и като приоритет сме извели инфраструктурата в образование - това каза пред журналисти в Русе премиерът Бойко Борисов, цитиран от агенция \"Фокус\". Той беше в града за откриването на възстановения храм \"Всех Святих\". Попитан за пътя Русе-Бяла, премиерът обясни, че се проектира. \"На 2 и 3 октомври имаме съвместно заседание с румънското правителство. Работим активно по изграждане на още един мост в Русе. С въвеждане на тол-системата той ще може да се самофинансира изцяло, така че би могло спокойно и концесия да се даде за направянето и да не се вадят пари от бюджета\", допълни Борисов. Той обеща да бъдат направени много улици в града, но предупреди, че заради това половината град ще бъде затворен.  . Доста неща мисля, че свършихме, плюс \"Хемус\" с Русе - Бяла – Велико Търново е приоритет на приоритетите\", каза още Борисов. Премиерът информира, че за пътя Велико - Търново – Русе вече вървят и отчуждителните процедури. \"Просто бавно става, защото са сложни инженерни съоръжения. България ни е прекрасна, но за строителство е много трудно - мостове, тунели, виадукти, отчуждителни процедури\", отбеляза премиерът. На въпрос за това как върви подготовката за председателството на Съвета на ЕС и има ли забавяне той отговори: \"Върви. НДК е една сграда, която наемаме за председателството. Ако 20-30 години преди това бяха по една плочка сменяли, въобще нямаше да се ремонтира, ще платим наем и ще отидем да го проведем.  .", "date": "2017.09.10", "title": "Цитат на деня: Уж асфалт не се яде, ама всички само за пътища питате"}
{"url": "http://www.dnevnik.bg/sviat/2017/09/10/3039207_povedenieto_na_severna_koreia_e_globalna_zaplaha/", "text": "Безрасъдното поведение на Северна Корея е глобална заплаха, която изисква глобален отговор, включително и по линия на НАТО, каза днес генералният секретар на НАТО Йенс Столтенберг, предаде \"Ройтерс\", цитирана от БТА. Изказването му беше по повод извършеният миналата седмица от Пхенян шести и най-мощен досега ядрен опит. Параметрите му говорят, че този път става дума за водородна бомба. НАТО не е пряк участник в международната криза, предизвикана от поредицата от ядрени и ракетни изпитания на Северна Корея, но многократно е призовавал Пхенян да се откаже от своята ракетно-ядрена програма, припомня агенция. В изявление по британската телевизия Би Би Си днес Столтенберг не уточни дали американската островна територия Гуам в Тихия океан попада в сферата на действие на член 5 от договора, с който бе създаден НАТО преди близо 70 г. Според този член нападение срещу една страна членка се смята за нападение срещу всички, което активира задължението за колективна отбрана.", "date": "2017.09.10", "title": "Поведението на Северна Корея е глобална заплаха, която изисква глобален отговор, заяви генералният секретар на НАТО"}
{"url": "http://www.dnevnik.bg/sviat/2017/09/10/3038833_uraganut_irma_unishtoji_i_turisticheskiia_sezon_v/", "text": "Ураганът \"Ирма\" достигна в неделя Флорида, предизвиквайки евакуацията на над 6 милиона души в американския щат и прогнози за щети от десетки милиарди долари. Преди това той прегази с ветрове от 300 км/ч няколко карибски държави, като съобщенията от Барбуда са за унищожени на места до 95% от сградите, а щетите по предварителни оценки наблигават 100 милиона долара. В района очакват \"Хосе\" - следващият ураган от 4 категория, заради който разчистването и възстановяването спряха. След него всичко започва отначало. Всичко това означава не само бедствие за хората, но и че основният им източник на доходи - туристическата индустрия за милиарди долари - е на колене малко преди началото на зимния сезон и ще се съвзема месеци наред. Хотели, ресторанти, летища, пристанища за круизни кораби, електроснабдителни мрежи и мобилни комуникации, както и основна инфраструктура са повредени на места като Сен Мартен и Барбуда, а тепърва ще се разбира какво е положението в Куба или Флорида. Зимният сезот е съсипан Джак Ричардс, президент на американския туроператор Pleasant Holidays, казва пред \"Ройтерс\", че нормализирането може да започне едва в началото на 2018г., а това означава загуби за бизнеса в размер на милиарди долари. Най-натовареният сезон за Карибите е от средата на декември до Великден, когато американци, канадци и европейци бягат от снега и студа към слънцето е тюркоазено сините води на островите. \"Може ли да възстановм инфраструктурата навреме? В тези страни просто не остана какво да се възстановява. Щетите са огромни\", допълва той. \"Всеки по-сериозен проблем за туристическата индустрия е удар по живота ни\", казва Хю Райли, говорител на Карибската туристическа организация (CTO). Преди \"Ирма\" Световният съвет за пътуване и туризъм (WTTC) прогнозира,че над 26 милиона туристи от цял свят ще посетят Карибите през тази година. Миналата година гостите оставиха тук 31 млрд. долара и се очакваше през 2017г. ръстът да е с 5.3%. От WTTC изчислиха още, че общият ефект за БВП на района през 2016г. е 56 млрд. долара. В петък следобед Департамента за туризъм на Американските Вирджински острови призова посетителите да не се отправят към Сейнт Томас, където ураганът отне живота на четирима и летището е затворено за редовни и чартърни полети. Елитният хотел Windward Passage над залива на Сейнт Томас планира да остане затворен в следващите 6 месеца. Пожарникари почистваха дни наред пясъка, натрупан от бурята на летището на холандската територия Синт Мартин, заради което почти 3000 туристи бяха блокирани. \"Туризмът е икономиката тук. Това е прехраната на ни\", коментира Роландо Бризон, директор за туризма на Синт Мартин. Туроператори, компании за круизни пътувания и авиокомпании опитват да овладеят кризата с блокирани туристи и отложени почивки. През уикенда бяха отменени круизни плавания към района на Royal Caribbean Cruises, Carnival Cruise Lines и Norwegian Cruise Line, а вече намиращи се в Карибите техни кораби промениха маршрутите си, за да избегнат ураганите. Европейският туроператор TUI евакуира клиенти от крайбрежнитеа райони на Флорида навътре в сушата в Орландо, а туристи в Куба бяха събрани в убежища. Германската DER Touristik превози в петък пристигащите с круизни кораби в Маями директно към убежище, след коато корабите ще се оттеглят в открито море преди пристигането на \"Ирма\". В очакване на \"Хосе\" По места, където премина ураганът, хиляди хора, нуждаещи се от помощ, са оставени сами на себе си, защото хуманитарните операции са прекратени заради приближаването на \"Хосе\". Това не само отлага с няколко дни разчистването и доставките, но и разкриването на пълната картина на бедствието, включително броя на загиналите. \"От 10 години работя в Карибите и за пръв път попадам в подобна ситуация. Имаме разрушения след ураган от пета категория и тъкмо започнахме помощните операции се задава друг ураган\", коментира Рафаел Амоар, координатор на Френския Червен кръст. На островите Сен Мартен и Сен Бартелеми има блокирани хиляди хора, нуждаещи се от вода, храна и ток, а на много места пътищата трябва да се разчистят от повалените дървета.", "date": "2017.09.10", "title": "Ураганът \"Ирма\" унищожи и туристическия сезон в Карибите"}
{"url": "http://www.dnevnik.bg/sport/2017/09/10/3039208_kubrat_pulev_promenia_sburkanata_taktika_ot_macha_s/", "text": "Тактиката на Кубрат Пулев за мача му с Владимир Кличко е била \"тотално сбъркана\", заяви треньорът му Ули Вегнер пред немските медии, цитиран от \"Тема спорт\". По думите му всичко е планирано така, че българинът да е готов за двубоя с Антъни Джошуа. \"При всички положения тренировъчният план на Кубрат за мача му с Джошуа е доста сложен и е предизвикателство за нас\", каза Вегнер. \"Той искаше да се готви по модела с предишния му треньор, но му дадох да разбере, че това няма да се случи. Аз съм човекът, който определя плана за подготовка. В мача с Кличко тактиката му бе тотално сбъркана, оттам дойде и загубата. Затова сега ще се готви по много по-различен начин за Джошуа\", добави Вегнер. Мачът на Пулев със световния шампион  ще се проведе на 28 октомври в Кардиф . Билетите за срещата  с труват между 40 и 500 паунда , а ВИП пропуските са по 1500 паунда. Свободната продажба започва във вторник.", "date": "2017.09.10", "title": "Кубрат Пулев променя \"сбърканата тактика\" от мача с Кличко в подготовката за Джошуа"}
{"url": "http://www.dnevnik.bg/sport/2017/09/10/3039219_mok_sledi_izkuso_korupcionniia_skandal_okolo_rio_2016/", "text": "МОК следи изкъсо  корупционния скандал около избора на Рио де Жанейро за домакин на олимпийските игри през 2016 г. , заяви президентът на организацията Томас Бах. Германецът пристигна в Лима, където на 13 септември ще бъдат обявени домакините на игрите през 2024 и 2028 г., които на практика са ясни - Париж и Лос Анджелис. Събитието вече попада под сянката на скандала и разследването на бразилските власти. Прокуратурата в Рио де Жанейро твърди, че има стабилни доказателства за купуване на гласове при избора на града за домакин. Федералната полиция в Бразилия разследва президента на Бразилския олимпийски комитет Карлос Нузман. Според информациите той е заподозрян, че е участвал в международна престъпна схема. След обиска на полицията са му конфискувани паспорти - включително руски и дипломатически. \"МОК ще вземе всички подходящи мерки и санкции, когато доказателствата бъдат представени. Вземаме проблема сериозно и го следим отблизо\", каза Бах. Преди дни  бразилският Estado съобщи, че МОК е получил няколко сигнала за купуване на гласове  при избора на Рио през 2009 г. Това е станало години преди провеждането на игрите, но не са предприети никакви мерки, допълва изданието.", "date": "2017.09.10", "title": "МОК следи изкъсо корупционния скандал около Рио 2016"}
{"url": "http://www.dnevnik.bg/sviat/2017/09/10/3038620_s_miliardi_ot_kitai_oman_prevrushta_zakutano_ribarsko/", "text": "В пустинята по южното крайбрежие на Оман строителните машини, наети от китайски консорциум, изравняват обширни пространства, запълнени само с оранжев пясък. Това е първата стъпка в инвестиции, които струват милиарди долари. През последната година китайците се превърнаха в главния участник в опита на Оман да превърне Дукм, рибарско селище на 550 км южно от столицата Мускат, в индустриален център, който ще помогне на страната да диверсифицира икономиката си отвъд петролните и газови залежи. Подобно на други места в Близкия изток икономическите интереси на оманските и китайските правителства съвпадат по начини, обещаващи, че китайският капитал в региона ще се увеличи през следващите няколко години. Държавните финанси на Оман силно пострадаха от ниските цени на петрола, така че страната се старае да привлече чуждестранни пари за нови индустриални зони, които ще създадат работни места за оманците, които правителството вече не може да си позволи да наеме. Дукм е най-големият подобен проект. \"По-добро бъдеще от Джеда и Дубай\" За Китай проектът е потенциален успех като част от инициативата \"Един пояс, един път\", с който Пекин търси търговски и инвестиционни възможности, свързвайки се с Европа. Дукм, който е на брега на Арабско море, е потенциална база за китайския бизнес близо до експортните пазари, които редица компании от страната искат да разработят в Залива, на индийския субконтинент и в Източна Африка. Дукм е също така близо до някои от суровините, от които китайските компании имат нужда: петролните и газови ресурси в Залива. Резултатът може да е истински триумф за Дукм. В края на краищата китайските компании целят да инвестират до 10.7 милиарда долара там, казва Али Шах, главен изпълнителен директор на \"Оман Уанфън\", китайски консорциум. Ако тези приходи се материализират - което изобщо не е сигурно, имайки предвид многогодишната времева рамка и различните типове натиск върху китайските компании - това ще е еквивалентно на над половинатата от сегашните преки чуждестранни инвестиции в Оман. \"Дукм не е като Джеда или Дубай. Все още е ново място, трябва време да се разработи. Но ние в \"Уанфън\" мислим, че бъдещето му ще е по-добро, отколкото на онези градове в Залива,\" добавя още Али Шах. Дукм промотира местоположението си като най-привлекателното си предимство - не само заради близостта до морските търговски пътища, а и заради факта, че се намира от другата страна на Ормузкия проток (разделящ Персийския залив от Арабско море и Индийския океан - бел. ред.) и това го предпазва от конфликти, ако напрежението в региона нарасне. Близкоизточните пари на Китай През 2009 г. Китай формираше по-малко от 1% от преките чуждестранни инвестиции в Близкия изток според ChinaMed, изследователска група към Института за световни изследвания в Торино. Отчасти заради \"Един пояс, един път\" тенденцията бързо се променя: делът е достигнал над 2% към 2015 г. Година по-късно Китай е най-големият инвеститор в арабския свят, като обещава 29.5 милиарда долара свежи пари, според кувейтската Arab Investment and Export Credit Guarantee Corp. За Съединените щати, втория най-голям инвеститор, сумата е 7 милиарда долара. В зоната около Дукм вече има пристанище и док и ще се появи петролна рафинери, изградена отчасти с кувейтски пари и, както и заводи за петролни продукти. \"Оман Уанфън\" планира да разработи зона от 11 квадратни километра и това би превърнало китайците в най-големите бъдещи наематели. Първото им помещение, комплекс за 138 милиона, който да складира строителни материали и да ги разпространява из региона, ще бъде завършено за 18 месеца. Плановете за още девет китайски помещения, включително завод за метанол за 2.8 милиарда долара, фабрики за тръби и една за сглобяване на превозни средства за 84 милиона, както и хотел за 203 милиона, вече са договорени в общи линии и ще бъдат завършени до пет години. Политическа подкрепа Оман се опитва да привлече капитал за Дукм от много страни. Страната се надяваше особено на инвестиции от Иран, с който има близки дипломатически връзки, но иранската икономика не се справя много добре. През януари 2016 г. най-големият производител на автомобили на страната, \"Иран Ходро индъстриъл груп\", се съгласи да разгледа предложение за изграждане на завод за автомобили в Дукм на стойност 200 милиона долара, но за момента няма данни за напредък. Засега това оставя китайците като най-добрата възможност. \"Оман Уанфън\" е консорциум от шест китайски фирми, много от тях от автономния район Нинся в северен централен Китай, район със значително мюсюлманско население, който е активен в насърчаването на бизнес връзките с арабските държави. Операциите на консорциума показват как схемата \"Един пояс, един път\" подкрепя китайските инвестиции в чужбина. Той казва, че фирмите, които членуват в него, са частни и не получават директна финансова подкрепа от Пекин, но се ползва с политическа подкрепа. През април заместник-управителят на Нинся посети Дукм, за да положи първия камък на китайската индустриална зона и да обяви, че мощната Комисия за национално развитие и реформа на Пекин подкрепя проекта. Този печат на одобрението помага на \"Оман Уанфън\" в преговорите с властите в Мускат и може да помогне на китайските инвеститори в Дукм да получат заеми от китайски банки, много от които се контролират от правителството. Като знак на задълбочаващите се финансови връзки между двете страни оманското правителство зае миналия месец 3.55 милиарда долара от китайски финансови институции - най-голямата сделка за заем от страна от Персийския залив, направена на китайския пазар.", "date": "2017.09.10", "title": "С милиарди от Китай Оман превръща закътано рибарско село в бизнес център"}
{"url": "http://www.dnevnik.bg/sport/2017/09/10/3039331_vratarska_greshka_vduhnovi_botev_za_obrat_sreshtu/", "text": "\"Ботев\" направи обрат и спечели с 2:1 срещу \"Левски\" в най-очаквания мач от кръга в Първа лига. В Пловдив сините играха силно до 64-ата минута, като водеха с гола на Давид Яблонски. След това груба грешка на вратаря Александър Любенов позволи на \"канарчетата\" да изравнят чрез Тодор Неделев, а малко по-късно капитанът на домакините Лъчезар Балтанов донесе победата за отбора си. За \"Ботев\" това беше втора победа в първенството и първа в мачовете у дома. Голът, дошъл след грешката на Любенов, беше първият, който \"Левски\" допуска под ръководството на Делио Роси. До момента при италианеца сините имаха три победи и равенство при голова разлика 0:0. Пловдивчани са десети с осем точки и мач по-малко. \"Левски\" остава трети с 14, като е на пет от ЦСКА и на четири от шампиона \"Лудогорец\". Началото беше оспорвано, като сините стояха много добре подредени. В 26-ата минута след добри действия и двойно подаване по дясното крило Габриел Обертан пусна пред вратата, където Яблонски отблизо засече. \"Левски\" не позволи на съперника да стигне до опасности. Малко преди почивката сините имаха две възможности да удвоят - най-напред силен удар на Цветкович беше спасен, а след това Жуниор Мапуку стреля с глава покрай гредата. През втората част \"Ботев\" продължи да опитва да намери ход към вратата на съперника. В 64-ата минута Неделев получи свободно пространство пред границата на наказателното поле и стреля. Топката тупна и се насочи право към ръцете на Любенов, но вратарят не успя да я улови и резултатът беше изравнен. В следващата атака Обертан се измъкна отдясно и стреля, но улучи гредата. \"Ботев\" използва нова грешка в защитата на сините и поведе. След центриране на Лазар Марин от ляво Виана овладя в наказателното поле и с пета върна към Балтанов, който отблизо вкара за 2:1. Малко по-късно при бърза атака \"Ботев\" имаше претенции за дузпа, но Волен Чинков прецени, че нарушение няма. В оставащото време \"канарчетата\" направиха необходимото, за да попречат на \"Левски\" да промени резултата.", "date": "2017.09.10", "title": "Вратарска грешка вдъхнови \"Ботев\" за обрат срещу \"Левски\""}
{"url": "http://www.dnevnik.bg/sport/2017/09/10/3039339_sgreshih_s_otkaza_ot_nacionalniia_no_stoichkov_izleze/", "text": "Рекордьорът по мачове за националния отбор Стилиян Петров заяви, че е сгрешил с изявлението си, че се отказва от националния отбор, докато селекционер е Христо Стоичков. Бившият полузащитник го направи през есента на 2006 г. след европейската квалификация с Люксембург. \"Прибързана и грешна моя постъпка. Но тогава Ицо излезе голям мъж. Звъннах и му признах грешката, която направих. Осъзнах я и бях готов да понеса последствията, ако не иска да ме извика. Каза ми: \"Всички сме правили грешки, винаги си добре дошъл. Ако играеш, ще те извикам\", каза Петров в интервю за \"ТВ+\". \"Понесох критиките от медиите. Знаех, че ще бъде така. Беше ми много трудно, но когато правиш грешки, трябва да си готов да си понесеш последствията. Не съм го и крил. Ицо като голям футболист и голям мъж не каза абсолютно нищо. Дори не искаше да обсъждаме решението ми. Каза: \"Всички сме правили грешки. Другия месец ще видиш дали ще получиш повиквателна.\" Ицо ме извика и така продължиха нещата\", добави Петров. Според него по това време българският състав, в който бяха още Димитър Бербатов и Мартин Петров, не е постигнал успехи заради проблемите. \"Ако си спомняте, тогава имаше много проблеми в националния отбор. Доста от футболистите не играеха в клубовете си - Ивайло Петков, Здравко Здравков, Георги Пеев, Мариян Христов. Когато отидеш на голямо първенство и не си подготвен, а футболистите не са във форма, е много трудно.\" Петров заяви, че \"Манчестър юнайтед\" го е искал в състава си, но той е разбрал впоследствие. Клубът от \"Олд трафорд\" изпратил предложение до \"Селтик\", но мениджърът Мартин О'Нийл отказал. \"Имало е оферта от \"Манчестър юнайтед\" за мен, но Мартин е бил категоричен, че няма да се раздели с мен, защото съм много важна част от отбора, който иска да гради. Стана ми малко неприятно, но това е бил моят път, който трябваше да извървя. Знаех, че имаше интерес, но на моето място отиде Лиъм Милър. Така е трябвало да стане.\" \"Не съм имал възможността да играя в \"Манчестър юнайтед\", но друг българин – Митко Бербатов го направи и се представи много добре. Може би, ако бях отишъл, нямаше да го вземат\", пошегува се Петров. Бившият капитан на националния отбор прие поканата на Стоичков и  ще участва в отбора му в шоуто в Стара Загора на 20 септември .", "date": "2017.09.10", "title": "Сгреших с отказа от националния, но Стоичков излезе голям мъж, каза Стилиян Петров"}
{"url": "http://www.dnevnik.bg/sport/2017/09/10/3039344_levski_izigra_nai-slabiia_si_mach_no_triabva_da/", "text": "\"Левски\" е изиграл най-слабия си мач под ръководството на Делио Роси, заяви самият треньор на сините. Думите му дойдоха след  загубата с 1:2 от \"Ботев\" в Пловдив . \"Представянето ни беше под нивото в сравнение с предишните ни срещи. Можехме и да победим, и да завършим наравно. Загубата ни разочарова много\", каза Роси пред \"Диема\". \"Не бяхме толкова свежи след тежкия мач с \"Лудогорец\". Трябваше да затворим мача, след като си бяхме осигурили предимство в резултата. Не го направихме и бяхме наказани. Ако не беше грешката на вратаря Любенов, довела до изравнителния гол, можехме и да спечелим. Не го обвинявам, просто целият отбор игра слабо.\" Според него това е част от израстването и сега \"Левски\" трябва да продължи по пътя си. Колегата му Николай Киров остана доволен от начина, по който \"Ботев\" се е вдигнал и е излязъл от трудното положение. \"Направихме всичко, което трябваше. С характер, воля и дисциплина постигнахме успеха си. Отдавна не бяхме обръщали мач.\" \"Момчетата изпълниха указанията ми. Казах им да не бързат, за да не допуснат грешки. Задържахме топката по-трайно, владеехме случващото се на терена. Работим много за подобряването на играта си\", добави треньорът на \"Ботев\".", "date": "2017.09.10", "title": "\"Левски\" изигра най-слабия си мач, но трябва да продължим по пътя си, заяви Роси"}
