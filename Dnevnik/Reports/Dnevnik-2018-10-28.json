{"url": "https://www.dnevnik.bg/sport/2018/10/28/3335213_peto_miasto_v_meksiko_donese_peta_titla_na_hamiltun/", "text": "Люис Хамилтън е световен шампион във Формула 1 за пети път, след като два кръга преди края на сезона е недостожим за съперника си Себастиан Фетел. Британският пилот остана едва четвърти в Гран на Мексико и успя да попадне сред нужните седем позиции на пистата \"Ерманос Родригес\". За втора поредна година Хамилтън триумфира на мексиканското трасе. Победата, както и преди година отиде при Макс Верстапен и отбора на \"Ред бул\", който доминира през уикенда. Зад холандският пилот на подиума се качиха съотборниците във \"Ферари\" Себастиан Фетел и Кими Райконен. Британецът се превръща в едва третия пилот в историята с пет или повече титли. Петкратен световен шампион е Хуан Мануел Фанджо, а със седем е Михаел Шумахер. \"Чувствам се много странно, защото никога не се радвам на позиция извън първото мсто, но сега е различно\", каза Хамилтън след състезанието. В Мексико Хамилтън стартира от трето място, но потегли по изумителен начин и изпревари Даниел Рикардо. Британецът опита да мине и пред Макс Верстапен, но холандецът влезе от вътрешната страна в първия завой. Зад Верстапен и Хамилтън се нареди Рикардо, а по-назад бяха Фетел, Ботас и Райконен. Подредбата им се запази до първите спирания в бокса, които бяха изтеглени много рано заради агресивното износване на гумите. След средата на дистанцията обаче пилотът на \"Мерцедес\" имаше проблеми с гумите и се озова по-назад в колоната. В челото пък бяха пилотите на \"Ред бул\" и всичко отиваше към двойна победа за \"биковете\". В 61-ата обиколка обаче Даниел Рикардо получи повреда в задвижващата система и отпадна. За неговия съотборник Верстапен победата е пета във Формула 1 и втора през настоящия сезон. Холандецът триумфира и в Австрия през лятото. \"Бях твърдо решен да спечеля в състезанието, защото не бях доволен, че не взех квалификацията. За втора поредна печеля тук и явно това става едно от любимите ми състезания\", каза холандският пилот.", "date": "2018.10.28", "title": "Четвърто място в Мексико донесе пета титла на Хамилтън във Формула 1"}
{"url": "https://www.dnevnik.bg/bulgaria/2018/10/28/3334983_ne_sme_se_kriliputuvahme_kum_sofiia_obiaviha_nikolai_i/", "text": "Евгения и Николай Баневи не са се крили. Семейството с трите деца съвсем легално е било на път за София, тъй като малките са във ваканция и са искали да я прекарат в България. Това пише в позиция на семейството, цитирана от \"Фокус\", във връзка с  начина, по който е бил отразен арестът им . \"Семейството не притежава \"имение\" в Ница. От есента е наета къща с цел трите по-малки деца да започнат да учат във Франция, се посочва в съобщението. \"Пита се защо е било необходимо зрелищно да ги арестуват във Франция, след като само след два часа това е можело да стане в София? Самолетните билети го доказват. След ареста на родителите им децата – най-голямата на 13 години, а двамата близнаци на 9, остават безпризорни на летището почти без пари\", пише в текста. Те определят като жестоко отношението към децата. По думите им в Европейския съюз се проявява хуманност към всяко живо същество, а в случая три деца са изоставени на улицата, безпомощни да се справят със ситуацията.", "date": "2018.10.28", "title": "Не сме се крили, пътувахме към София, обявиха Николай и Евгения Баневи"}
{"url": "https://www.dnevnik.bg/sport/2018/10/28/3334987_mach_pulev_djoshua_moje_da_ima_do_kraia_na_godinata/", "text": "Мач за световната титла в тежка категория между Антъни Джошуа и Кубрат Пулев може да има още до края на годината. Това каза промотърът на британския боксьор Еди Хърн. Според него няма пречки Джошуа да защитава пояса на IBF срещу Пулев, който е официален претендент след  победата над Хюи Фюри . \"Не съм гледал мача, но получих съобщения от няколко човека за срещата. Разбрах, че мачът е бил доста дефанзивен, а не можеш да отидеш в България, да вземеш такова решение и да се биеш по този начин. Не може да се биеш по този начин и да спечелиш всичко, но Хюи Фюри е млад човек, той ще направи нов опит. Сега Кубрат Пулев е основен претендент, той трябва да срещне Антъни Джошуа, когато му дойде времето, може и да е след две години, но може да се състои в края на 2019 или в началото на 2020 година\", каза Хърн. Той добави, че сега за Джошуа предстои мач срещу Дилиан Уайт. Джошуа и Пулев трябваше да се срещнат през 2017 г., но  българският боксьор се отказа заради контузия . \"Готов съм да изляза с Джошуа, а тогава ще излезе друг Кубрат, а не този днес. Имам какво да подобрявам\",  каза българският боксьор . Джошуа държи четири от титлите в тежка категория на Международната боксова федерация (IBF), Световната боксова асоциация (WBA), Международната боксова организация (IBO) и Световната боксова организация (WBO). Британецът победи Александър Поветкин с технически нокаут през септември, а по-рано през годината  надви Джоузеф Паркър за пояса на WBO с успех по точки . От екипа на Джошуа планират следващият му мач да бъде на 13 април на стадион \"Уембли\" в Лондон. В момента се водят преговори той да бъде срещу Дионтей Уайлдър за обединяване на петте титли в тежката категория и определяне на първия абсолютен световен шампион от 2000 г. насам. След двубоя президентът на IBF Линдзи Тъкър обясни как ще се процедира за следващите мачове. \"Тъй като Джошуа е шампион на няколко организации, защитата на техните титли се извършва на ротационен принцип. Следващият двубой на Джошуа трябва да е за защита на титлата на WBO, а основен претендент е Дилиън Уайт. След това идва ред на Пулев\", каза той. Хърн обясни при какви условия Джошуа ще се изправи в САЩ срещу Джарел Милър, който е претендент за пояса на WBO. \"Ако отидем в Америка, за да срещнем Джарел Милър, то $20 милиона задължително трябва да са на масата, така че в някакъв момент ще се стигне до това.\"", "date": "2018.10.28", "title": "Мач Пулев – Джошуа може да има до края на годината, каза промотърът на британеца"}
{"url": "https://www.dnevnik.bg/sport/2018/10/28/3335013_svitolina_nadvi_sloun_stivuns_vuv_finala_na_jenskiia/", "text": "Елина Свитолина е шампионката във финалния турнир на Женската тенис асоциация (WTA) в Сингапур. Украинката надигра Слоун Стивънс с 3:6, 6:2, 6:2 в много драматичен мач. Свитолина, която е седма в света, се нуждаеше от 2.25 часа, за да осъществи обрата срещу шампионката от US Open 2017. Титлата е четвърта за Свитолина през годината. Преди това тя триумфира в Бризбън, Дубай и Рим. Тя продължава да има изключителен баланс във финални мачове, като от 13 сблъсъка е загубила само два, при това и двата през 2016 г. Свитолина постигна втора победа в четвъртия си мач срещу Стивънс. Тя обаче не я беше побеждавала от 2014 г. Американката остана само с една титла за годината, която спечели в Маями. Тя има три загубени финала, като освен този в Сингапур отстъпи още в Монреал и на \"Ролан Гарос\" срещу Симона Халеп. Във финалния двубой Свитолина записа два аса и направи една двойна грешка. Подаването на нейната съперничка обаче не вървеше и тя не записа нито една директна точка от сервис. Стивънс спечели едва 53% от точките на първия си сервис и 50% на втори. При украинката процентите бяха съответно 65 и 43. Стивънс беше пробита шест пъти от общо 12 възможности, а Свитолина даде 12 точки и допусна три пробива. Американката започна уверено срещата и поведе с 3:0, което се оказа решаващо за изхода на първия сет. Във втората част беше много по-оспорвано най-вече заради големия брой грешки от двете страни на мрежата. Между четвъртия и шестия гейм нито една от тенисистките не взе подаването си, а Свитолина поведе с 4:2 след два пробива. Тя реализира още един в последния гейм, за да изравни сетовете при 6:2. В третия сет украинката поведе с 3:0, но след това даде два поредни гейма за съперничката си. Все пак пробивът беше върнат бързо, за да стане резултатът, а с третия си пореден гейм Свитолина затвори и двубоя.", "date": "2018.10.28", "title": "Свитолина надви Слоун Стивънс във финала на женския мастърс"}
{"url": "https://www.dnevnik.bg/biznes/2018/10/28/3335018_sushtite_danuci_po-visoki_dohodi_i_namaliavane_na/", "text": "Министерският съвет одобри на извънредно свое заседание днес законопроекта за държавния бюджет за 2019 година и актуализираната средносрочна бюджетна прогноза за периода 2019-2021 година, съобщи правителствената информационна служба. Ключови цели на двата документа са запазването на фискалната устойчивост и провеждането на последователна, прозрачна и предвидима фискална политика, която да допринася за подобряване на бизнес средата, насърчаване на инвестициите и стимулиране развитието на трудовия пазар за постигане на икономически растеж и заетост, придържайки се към общите правила на ЕС, се посочва в мотивите към тях. В настоящата прогноза се запазват целите за бюджетното салдо, заложени в средносрочната бюджетна прогноза за периода 2019-2021 г., съответно за 2019 г. дефицит от 0.5 % от БВП, а за 2020 г. - балансирана бюджетна позиция, която се запазва и през 2021 година. Изразени като процент от БВП, при приходите за периода 2019-2021 г. се наблюдава тенденция за спад от 37.7% до 35.8%, а в номинален размер се увеличават, като от 43 857,0 млн. лв. за 2019 г. се очаква да достигнат 47 582,3 млн. лв. през 2021 година. В частта на данъчната политика са отчетени ефектите от настъпилите към момента промени в данъчното законодателство, свързани с реализиране на мерки за подобряване на събираемостта, стимулиране на икономическото развитие, намаляване на административната тежест и въвеждане в националното законодателство на разпоредби от европейското право в областта на данъците. Предвижда се запазване на ниските данъчни ставки В средносрочен план се предвижда запазване на ниските данъчни ставки на корпоративните данъци и тези на данъците върху доходите на физическите лица, което допринася за повишаване на икономическия растеж и има положително влияние върху търсенето и предлагането на труд. Разходите, изразени като процент от БВП, за периода 2019-2021 г. също бележат спад от 38.2% до 35.8%, което представлява средногодишна консолидационна стъпка от около 1,2 процентни пункта от БВП и има основен консолидационен принос за постигане на целите за дефицита. В номинален размер разходите се увеличават, като от 44 457.0 млн. лв. за 2019 г. се очаква да достигнат 47 582.3 млн. лв. през 2021 година. Приоритет са социалната политика, образованието, отбраната и доходите. Приоритетите на Бюджет 2019 са социалната политика, образованието, отбраната и политиката по доходите. В сферата на социалната политика са предвидени средства в размер на 40.4 млн. лв. допълнително за всяка година от прогнозния период (50% повече спрямо средствата през 2018 г.). Плановете са политиките за достъпно и качествено образование да се осъществяват чрез цялостен интегриран подход, базиран на обвързаните и съгласувани действия на институциите на национално и местно равнище. Средствата от държавния бюджет основно са насочени към четирите стълба за финансиране на системата съгласно Закона за предучилищното и училищното образование, както и към финансиране обучението на студенти и докторанти, определено въз основа на комплексната оценка на качеството на обучение. Политиката в областта на отбраната предвижда да бъде спазено изискването за достигане на разходите за отбрана до определения процент от БВП в съответствие с Националния план за повишаване на разходите за отбрана на 2 на сто от БВП на Република България до 2024 г., като в бюджетната рамка за 2019 г. общо разходите за отбрана възлизат на 1 839.3 млн. лв., което представлява 1.58 % от БВП. Осигурени са средства за поддържане и развитие на националните отбранителни способности и способностите, свързани с колективната отбрана, в т.ч. средства за изпълнение на одобрените от Народното събрание инвестиционни проекти. В политиката по доходите освен вече предвиденото от пролетта на тази година увеличаване на размера на минималната работна заплата през следващите години (от 510 лв. на 560 лв. от 1 януари 2019 г., на 610 лв. от 1 януари 2020 г. и на 650 лв. от 1 януари 2021 г.) в настоящата прогноза е заложена мярка за увеличение с 10% на средствата за заплати и осигурителни вноски в бюджетния сектор от 2019 г., с което ще се осигури възможност за увеличаване на индивидуалните основни месечни заплати на заетите въз основа на заеманата длъжност и оценките за постигнатите резултати. За 2019 г. увеличението на възнагражденията на педагогическия персонал ще е средно с 20%, като целта е през 2021 г. те да се двойно по-високи от 2017 г. Нов момент е възможността изравнителна субсидия през 2019 г. да имат право да получат общините, чиито постоянни данъчни постъпления към 31 декември 2017 г. на един жител са по-ниски от 120% от равнището им за страната на един жител. Приоритет за страната остава и успешното усвояване на средствата от европейските фондове и програми на ЕС, чрез които да се постигне устойчив икономически растеж, по-висока заетост, социално включване и териториално сближаване и изграждане на конкурентоспособна и иновативна икономика. Управлението на държавния дълг ще бъде в съответствие с основните цели и правила на фискалната политика и ще отчита състоянието и прогнозите в тригодишен хоризонт на основните макроикономически показатели. Въз основа на допусканията и прогнозното нетно дългово финансиране за периода 2019-2021 г. се очаква намаление на държавния дълг от 22.2 млрд. лв. през 2019 г. до ниво от 22.0 млрд. лв. към края на 2021 г., респективно от 19.1 до 16.5% от прогнозното ниво на БВП. Нивото на консолидирания дълг на сектор \"Държавно управление\" се очаква да продължи да спада, движейки се в диапазона от 22.5 до 17,7% от БВП, или между 24.3-23.5 млрд. лв. Прогнозите за относителния дял на консолидирания дълг спрямо БВП остават значително под максимално допустимата референтна стойност на Маастрихтския критерий за конвергенция от 60%, което ще гарантира запазване на равнището на държавна задлъжнялост в устойчиви граници, респ. водещата позиция на Република България сред 28-те държави - членки на ЕС, по отношение на ниското ниво на дългова тежест. Оценките за намаляващи рискове и стабилни перспективи за развитието на публичните финанси в България, които се отчитат в прегледите и прогнозите на Европейската комисия, на международните финансови институции и рейтинговите агенции, са ориентир за реалистичността на целите на фискалната политика и на бюджетните прогнози.", "date": "2018.10.28", "title": "Същите данъци, по-високи доходи и намаляване на държавния дълг предвижда бюджетът за 2019 г"}
{"url": "https://www.dnevnik.bg/biznes/2018/10/28/3335021_vsichki_pensii_shte_se_uvelichat_s_57_ot_1_juli/", "text": "На свое извънредно заседание днес правителството одобри законопроекта за бюджета на държавното обществено осигуряване за 2019 г. Проектът предвижда от 1 юли догодина пенсиите, отпуснати до края на 2018 г., да се увеличат с 5.7%. От 1 юли 2019 г. минималният размер на пенсията за осигурителен стаж и възраст ще се повиши на 219,43 лв. От същата дата максималният размер на получаваните една или повече пенсии се увеличава от 910 лв. на 1200 лв. Мярката се прилага за всички пенсии, без оглед на момента на отпускането им. През 2019 г. за изплащане на пенсии са предвидени 9.988 млрд. лв. - с 533,8 млн. лв. повече в сравнение с очакваните разходи през настоящата година. Максималният осигурителен доход става 3000 лв.  С проекта се предлага увеличаване на максималния осигурителен доход за всички осигурени лица от 2600 лв. на 3000 лв. Повишава се и минималният осигурителен доход за самоосигуряващите се лица от 510 лв. на 560 лв., както и за земеделските стопани и тютюнопроизводители от 350 лв. на 560 лв. Запазва се размерът на осигурителната вноска за фонд \"Пенсии\" и фонд \"Пенсии за лицата по чл. 69\" на ДОО на нивото от 2018 г. Запазват се и размерите на осигурителните вноски за другите фондове на ДОО, а също и съотношенията между осигурителите и осигурените лица. Със законопроекта се предлагат изменения във връзка с определянето на размера на пенсията, като при изчисляването на индивидуалния коефициент участва осигурителният доход за времето от 01.01.2000 г. до пенсионирането на лицето за период не по-малък от 36 месеца. Гарантирала се финансовата устойчивост на системата \"Проектобюджетът на Държавното обществено осигуряване (ДОО) гарантира финансовата устойчивост на осигурителната система чрез намаляване на дела на финансирането от държавния бюджет чрез увеличаване на приходите от осигурителни вноски\", коментира след заседанието социалният министър Бисер Петков, цитиран от агенция \"Фокус\". Според него, бюджетът на ДОО за следващата година гарантира адекватността на всички осигурителни плащания.", "date": "2018.10.28", "title": "Всички пенсии ще се увеличат с 5.7% от 1 юли"}
{"url": "https://www.dnevnik.bg/evropa/evrofinansirane/oblasti/zdraveopazvane/2018/10/28/3335040_bjudjetut_na_zdravnata_kasa_shte_bude_uvelichen_s_490/", "text": "Бюджетът на Националата здравноосигурителна каса (НЗОК) ще бъде увеличен с 490 млн. лв. спрямо 2018. Това стана известно след извънредното заседание на Министерския съвет, на което беше одобрен бюджетът на НЗОК. за 2019 г. Здравноосигурителните приходи са в размер на 4.2 млн. лв., от които 2.8 млн. лв. са приходи от здравноосигурителни вноски и 1.3 млн. лв. са трансфери за здравно осигуряване. Трансферите за здравно осигуряване за 2019 г. са разчетени с ръст от 132.4 млн. лв. спрямо 2018 г., който се дължи на промяна в размера на пенсиите, от увеличение на минималната работна заплата и ръста от 5 на сто от осигурителния доход, върху който държавата внася здравни вноски за безработните, децата, социално слабите. За неданъчни приходи са предвидени 19.7 млн. лв. повече спрямо заложените през 2018 г. Разходите и трансферите общо са в размер на 4. 3 млн. лв. За медицински дейности са предвидени 2.5 млн. лв. За дентални дейности - 167 хил. лв. За лекарствени продукти, медицински изделия и диетични храни за специални медицински цели - 1.2 млн. лв., като в това число се включват здравноосигурителните плащания за лекарствени продукти, медицински изделия и диетични храни за специални медицински цели за домашно лечение на територията на страната. За здравноосигурителни плащания за медицинска помощ, оказана в съответствие с правилата за координация на системите за социална сигурност по проекта за 2019 г., са разчетени 1. 4 млн. лв. През 2019 г. се предвижда Министерството на здравеопазването ежемесечно да предоставя трансфер към бюджета на Националната здравноосигурителна каса в общ размер от 43 000,0 хил. лв. за финансиране на разходи, които по закон са определени като държавна отговорност. С преходните и заключителни разпоредби на законопроекта се предлагат промени и в Закона за здравното осигуряване, Закона за лекарствените продукти в хуманната медицина, Закона за лечебните заведения, Закона за здравето и други закони. Запазва се размерът на здравноосигурителната вноска в размер на 8%. С проектобюджета се постига гарантиране на пакета здравноосигурителни дейности в обхвата на задължителното здравно осигуряване. Разходите за здравеопазване в консолидираната фискална програма през следващата година достигат 5.2 млрд. лв., което представлява 4,5% от БВП. Това каза здравният министър Кирил Ананиев, цитиран от \"Фокус\". \"Това е първата година, в която бюджетът на функция здравеопазване надхвърля 5 млрд. лв.\", посочи той. \"Следващата година ще създаде много по-сериозна устойчивост и ефективност във функционирането на здравната система. Предвидили сме промени в някои нормативни актове, които най-вече са свързани с повишаване на контрола\", обърна внимание Кирил Ананиев. \"Критиката, която чувам от определени политически сили, че се дават едни пари, а срещу тези пари няма контрол, не е вярна. Сърцевината на повечето промени е контролът в системата\", каза още той.", "date": "2018.10.28", "title": "Бюджетът на здравната каса ще бъде увеличен с 490 млн. лв."}
{"url": "https://www.dnevnik.bg/biznes/2018/10/28/3335042_vseki_edin_bjudjet_e_politicheski_dokument_obiavi/", "text": "Всеки бюджет е политически документ. Няма как в него да няма политика\", каза днес финансовият министър Владислав Горанов, цитиран от агенция \"Фокус\". Изявлението му дойде след извънредното заседание на правителството, на което бяха одобрени трите бюджетни закона за следващата година. Горанов поясни, че консолидираната фискална програма ще бъде внесена в понеделник в Народното събрание. Според Горанов няма нищо общо между бюджета и това, че следващата година има европейски избори. Единствената връзка между бюджета и европейската тематика той видя в това, че са планирана нужните разчети за управлението на европейските фондове. Горанов допълни, че във всеки един бюджет има политика, която отразява визията на правителството за управление. \"Дотолкова, доколкото всеки един бюджет съдържа правителствените приоритети, той е политически документ\", обобщи финансовият министър.", "date": "2018.10.28", "title": "Всеки един бюджет е политически документ, обяви Горанов"}
{"url": "https://www.dnevnik.bg/photos/2018/10/28/3335062_fotogaleriia_kakvo_otkri_policiiata_v_rezidenciiata_na/", "text": "МВР разпространи днес снимки от дома на Николай и Евгения Баневи, които  . В къщата в кв. \"Бояна представители на СДВР са извършили обиски в рамките на дело, образувано срещу двамата. Разследващите по-късно дадоха пресконференция, а пресцентърът на МВР разпространи кадри от резиденцията.", "date": "2018.10.28", "title": "Фотогалерия: Какво показа полицията от резиденцията на семейство Баневи"}
{"url": "https://www.dnevnik.bg/sport/2018/10/28/3335019_pobednata_seriia_na_arsenal_spria_sled_zrelishtno/", "text": "След 11 поредни победи във всички турнири серията на \"Арсенал\" приключи при гостуването на \"Кристъл палас\". Лондонското дерби завърши 2:2 на \"Селхърст парк\", а \"артилеристите\" губят точки за пръв път от 18 август. Тимът на Унай Емери показа характер и обърна двубоя, преди да получи късен гол, който форми крайния резултат. \"Палас\" откри чрез капитана си Лука Миливоевич от дузпа в 45-ата минута. През втората част в рамките на само пет минути \"Арсенал\" обърна с попадения на Гранит Джака и Пиер-Емерик Обамеянг в 51-ата и 56-ата минута. При второто попадение обаче останаха съмнения за игра с ръка на Александър Лаказет. Повторенията така и не убедиха дали французинът отклонява топката към съотборника си с дясната си ръка. Осем минути преди края обаче отново Миливоевич от дузпа донесе точката на \"орлите\". \"Арсенал\" остана само на три победи от абсолютния си рекорд от 14 поредни победи, записан през 1987 г. \"Орлите\" пък спират серия от три поредни загуби, а точката е първа за тях на \"Селхърст парк\" от 22 септември. В трети пореден мач Емери заложи на Гранит Джака като ляв бранител заради проблемите си в тази зона. След силните си изяви като резерва този път Пиер-Емерик Обамеянг получи шанс да бъде титуляр. Габонецът започна отляво на атаката, а на нейния връх беше Александър Лаказет. Срещу \"Арсенал\" \"орлите\" предложиха дефанзивна игра и бяха отлично организирани. Футболистите на Рой Ходжсън бяха подредени близо един до друг и не оставяха много празни пространства за \"артилеристите\". Организираната игра на домакините не даде никакъв шанс на \"Арсенал\" и за първата част гостите имаха само едно положение. То се откри пред Лаказет след подаване на Айуоби, но французинът стреля в аут. В края на първата \"Палас\" получи дузпа след невнимателна игра на Шкодран Мустафи. Централният защитник на \"Арсенал\" опита да поправи с шпагат грешка на вратаря Лено при корнер, но събори Шейку Куяте. От 11-те метра Лука Миливоевич беше точен като стреля в десния ъгъл на Лено. Капитанът на \"Кристъл палас\" се справи по-добре, след като в предишния кръг пропусна дузпа срещу \"Евертън\". Голът на Миливоевич прекъсна и серия от 417 минути без гол за \"орлите\" на своя \"Селхъртс парк\". През първата част \"Арсенал\" не отправи нито един точен удар, като това се дължеше на малкото положения пред Уейн Хенеси. Месут Йозил не получаваше често топката, от там тя не стигаше и до нападателите. По този начин се запази тенденцията \"артилеристите\" да не водят на почивката в мачовете си от Висшата лига. Съставът на Унай Емери изоставаше след 45 минути едва за втори път, а в другите осем резултатът беше равен. В паузата Емери прибегна до смяна и извади Ектор Бейерин, за да пусне Щефан Лихтщайнер. Освен това гостите подходиха с повече агресия и опитаха веднага да притиснат футболистите на \"Палас\". Това се получи с няколко пробива отдясно, а в 51-ата минута Лукас Торейра беше фаулиран около границата на наказателното поле от Миливоевич. След отсъдения фаул Гранит Джака отправи силен удар, който се отби в сглобката на гредата и влетя в мрежата на Хенеси. \"Арсенал\" използва импулса в играта си и много бързо стигна до втори гол, обръщайки резултата. Той отново дойде след статично положение, като Обамеянг се разписа след корнер. Габонецът беше оставен непокрит на далечната греда и реализира. В положението обаче останаха съмнения, че Лаказет откланя топката с ръка преди тя да се насочи към далечната греда. След попадението на Обамеянг \"Арсенал\" се прибра прекалено дълбоко в своята половина и подкани \"Кристъл палас\" да атакува. Домакините пропуснаха няколко добри положения. В крайна сметка в 82-ата минута \"орлите\" получиха втора дузпа. Гранит Джака беше финтиран от Заха и съдиятаМартин Аткинсън посочи отново бялата точка. Миливоевич застана топката за втори път и реализира с изстрел в долния десен ъгъл на Лено. Германецът отгатна посоката, но нямаше шанс да отрази удара. В заключителните минути \"Арсенал\" опита да поведе отново и имаше добри положения чрез Дани Уелбек и Иуоби, но Хенеси се справи. След десет кръга \"артилеристите\" заемат четвъртото място с 22 точки.", "date": "2018.10.28", "title": "Победната серия на \"Арсенал\" спря след зрелищно равенство с \"Кристъл палас\""}
{"url": "https://www.dnevnik.bg/sport/2018/10/28/3335067_razgromen_uspeh_dobliji_chelsi_na_dve_tochki_ot/", "text": "Челси\" продължава с доброто си представяне във Висшата лига и записа разгромна победа 4:0 като гост на \"Бърнли\" в мач от 10-ия кръг. Футболистите на Маурицио Сари са непобедени в шампионата като записаха седми успех дотук. Победата е най-голямата за \"Челси\", откакто италианеца застана начело на тима, а беше постигната и с добра игра. Алваро Мората изведе тима напред в 22-ата минута, а след почивката точни бяха Рос Баркли (57), Уилиан (62) и Рубен Лофтъс-Чийк във втората минута на добавеното време. Много силен мач изигра Баркли,който освен попадението си се отчете с две асистенции. С добавените три точки \"Челси\" излезе втори и вече 24 точки. Пред сините е единствено \"Ливърпул\" с 26. Двата тима обаче имат мач повче от \"Тотнъм\" и \"Манчестър сити\", които се срещат в понеделник. На \"Търф моор\" домакините започнаха много активно и притиснаха \"Челси\" в първите минути, но опитният състав на Маурицио Сари не се огърна. След 15-ата минута сините успяха да наложат контрол над двубоя и бързо стигнаха до гол. В 22-ата минута \"Челси\" поведе след хубава комбинация между Рос Баркло и Алваро Мората. Английският национал изведе испанеца на скорост, а той плъзна топката под плонжа на Джо Харт – 0:1. През втората част \"Челси\" окончателно пречупи домакините с два гола в рамките на пет минути. Първо Баркли се разписа с хубав удар от около 25 метра и удвои аванса на гостите. Той беше точен в 57-ата минута след пас на Н’Голо Канте. Баркли стана първият английски футболист на \"Челси\" след Франк Лампард през 2013 г., който вкарва гол в три поредни мача. В 62-ата минута Баркли асистира за третото попадение. Той подаде на Уилиан, а бразилецът преодоля Харт с диагонален изстрел. До края на мача \"Челси\" свали оборотите, но все пак стигна до още един гол, дело на Рубен Лофтъс-Чийк.", "date": "2018.10.28", "title": "Разгромен успех доближи \"Челси\" на две точки от \"Ливърпул\""}
{"url": "https://www.dnevnik.bg/bulgaria/2018/10/28/3335068_ministerskiiat_suvet_prie_uvelichenie_s_10_za_vsichki/", "text": "Министерският съвет прие увеличение с 10 % за всички държавни дейности за 2019. Това стана известно след извънредно правителствено заседание. За 2019 г. за държавните дейности в сектор образование стандартите са завишени спрямо 2018 г. във връзка с политиката за увеличение на заплатите на педагогическия персонал в образованието, увеличението на възнагражденията на непедагогическия персонал с десет на сто и свързания с това ръст на осигурителните вноски от работодателя. В сферата на социалните услуги стандартите са увеличени диференцирано, като с най-голям процент са завишени тези за центровете за настаняване от семеен тип за деца/ младежи с увреждания и с потребност от постоянни медицински грижи. Стандартите за центровете за настаняване от семеен тип за пълнолетни лица с увреждания са завишени с 14 %, за домовете за пълнолетни лица с увреждания - с 13 %, за защитените жилища за лица с увреждания - с 12 %. С 10 % са завишени стандартите за домовете за деца, лишени от родителска грижа от I до XII клас, дневните центрове за деца и/ или пълнолетни лица с тежки множествени увреждания и дневните центрове за деца и пълнолетни лица с увреждания - седмична грижа. За останалите социални услуги завишението на стандартите е в границите от 7 до 9 %. Стандартът за дневните центрове за стари хора запазва нивото си от 2018 г. Размерът на месечната помощ на ученик е увеличен от 33 лв. на 35 лв. В сферата на културата стандартите за държавните музеи, художествени галерии, Центъра за подводна археология, Културен център \"Двореца\", Българска национална филмотека и Националната библиотека \"Св. Св. Кирил и Методий\" са увеличени със 7.4 % спрямо 2018 г. От 2019 г. Българската национална филмотека ще прилага делегиран бюджет, както всички държавни музеи и галерии в системата на Министерството на културата. За делегираните от държавата дейности в културата, финансирани чрез бюджетите на общините, стандартите за библиотеките, музеите и художествените галерии с регионален характер са завишени с 8.6 %, а за читалищата с 13.3 %.", "date": "2018.10.28", "title": "Министерският съвет прие увеличение с 10 % за всички държавни дейности"}
{"url": "https://www.dnevnik.bg/sport/2018/10/28/3335070_borecut_kiril_milov_specheli_srebro_ot_svetovnoto/", "text": "Кирил Милов остана със сребърен медал от световното първенство по борба в Унгария, след като не успя да се справи с Муса Евлоев във финала при 97-килограмовите в класическия стил. Българският борец отстъпи с 2:7 точки срещу представителя на Русия. Участието на Милов беше последното за българския отбор, който се представи по-добре при класиците. При мъжете в свободния стил България остана без медал на второ поредно световно първенство. Общо българските борци спечелиха четири медала. Два донесоха класиците Милов и натурализирания нас арменец Айк Мнацканян (72 кг). При жените  Тайбе Юсеин  стана световна шампионка в категория до 72 килограма. Четвъртия медал донесе Биляна Дудова (57 кг). Представянето на борците на световното първенство доведе и до  критика от министъра на спорта Красен Кралев .", "date": "2018.10.28", "title": "Борецът Кирил Милов спечели сребро от световното първенство"}
{"url": "https://www.dnevnik.bg/bulgaria/2018/10/28/3335071_kratki_novini_moriak_zagina_pri_remont_na_koraba/", "text": "По време на инцидента тази сутрин друг човек е ранен, съобщава \"Фокус\" като цитира зам.-окръжният прокурор Радослав Лазаров. Разследването по чл. 123 от Наказателния кодекс за причиняване на смърт по непредпазливост, незнание или немарливо изпълнение на занятие продължава. Извършени са неотложните и възможни към настоящия момент действия. Корабът \"Българка\" е собственост на параходство \"Български морски флот\". Кабинетът одобри Стратегия за управление на държавния дълг Документът засяга периода 2019-2021 година и е изготвен на основание Закона за държавния дълг и Закона за публичните финанси и осигурява общата рамка на дълговото управление в средносрочен план. Основната цел на политиката по управление на държавния дълг за периода е осигуряването на необходимия ресурс за рефинансиране на дълга в обръщение, при необходимост - финансиране на държавния бюджет и обезпечаване стабилността на фискалния резерв при оптимално възможна цена и приемлива степен на риск. Лошото време в Италия взе пет жертви Четирима души са загинали при свлачище, причинено от проливни дъждове в района на Калабрия в Южна Италия, докато са поправяли водопровод. Един мъж е загинал в пристанището на Катандзаро, след като платноходката му била отнесена от бурни ветрове. Проливните дъждове и силните ветрове, които връхлетяха Италия днес, се очаква да се засилят още повече утре.", "date": "2018.10.28", "title": "Кратки новини: Моряк загина при ремонт на кораба \"Българка\""}
{"url": "https://www.dnevnik.bg/sport/2018/10/28/3335073_federer_vdigna_99-a_titla_v_karierata_si_sled_deveti/", "text": "Роджър Федерер спечели за рекорден девети пъти турнира в родния си град Базел след победа над румънеца Мариус Копил 7:6 (5), 6:4. Двубоят немина толкова леко за швейреца, но благодарение на по-големия си опит той надделя над 93-ия в света в ключовите моменти. Финалът беше 14-и за Маестрото в турнира от сериите АТП 500. Титлата е под №99 в кариерата на Федерер и още преди края на годината той може да достигне 100, след като ще участва във финалния \"Мастърс\" в Лондон. Федерер и Копил се срещнаха за пръв път, но това не изглеждаше проблем за румънския тенисист. Той се бори много срещуФедерер и в първия сет изглеждаше по-стабилен. Титлата е четвърта за Федерер през 2018 г. Той триумфира на Australian Open, взе турнир от категорията 250 в Щутгарт, а успехите му в Базел и Ротердам са от категорията АТП 500. Копил, който е на 28 години, загуби втори финал в кариерата си. Румънецът игра във финалния двубой и в София през 2018 г., където отстъпи на Мирза Башич. Копил все още няма титла в кариерата си. В първият сет двамата тенисисти си размениха по един пробив и след това влязоха в тайбрек. В него Маестрото пречупи Копил при 4:3 и в крайна сметка успя да затвори сета след 48 минути игра. Във втората част Копил се стабилизира и поведе с 3:0, пробивайки Федерер. Носителят на 20 титли от Големия шлем обаче не се предаде и макар да имаше голям пасив успя да запише два пробива в седмия и деветия гейм. След това Маестрото взе подаването си с убедителен сервис гейм, затваряйки и мача.", "date": "2018.10.28", "title": "Федерер вдигна 99-а титла в кариерата си след девети триумф в Базел"}
{"url": "https://www.dnevnik.bg/sport/2018/10/28/3334835_kubrat_pulev_pobedi_fjuri_po_tochki_i_se_dobliji_do/", "text": "Кубрат Пулев постигна убедителна победа по точки срещу британеца Хюи Фюри и направи решаваща крачка към втория си мач за световна титла. С този успех българският боксьор стана официален претендент за пояса на Международната боксова федерация (IBF), който се държи от Антъни Джошуа. Пулев записа 26-а победа в 27-ия си мач на професионалния ринг. Фюри допусна втора загуба от 23 срещи след  поражението по точки от новозеландеца Джоузеф Паркър  в сблъсъка за световната титла на Световната боксова организация (WBO) през септември 2017 г. За Пулев това беше първи мач от 16 месеца. Последният му двубой беше  победата по точки срещу американеца Кевин Джонсън  в зала \"Арена Армеец\" на 28 април 2017 г. Преди това той имаше още един мач в България - нокаута в третия рунд срещу  нигериеца Самюел Питър в края на 2016 г. \"Благодаря на тази уникална публика. Българите сме силни, когато сме заедно, и това не е клише. Фюри е доста добър противник. Беше много труден за уцелване, защото беше доста крив и неудобен, но както виждате - учим ги младите, няма как\", каза Пулев пред \"Диема спорт 2\" след третия си двубой в \"Арена Армеец\".  \"Той беше доста бърз. Супер неудобен, супер крив. Не можех да намеря пътя, но въпреки всичко го надиграх. Имах доста повече точни попадения, разочаровах го и той се предаде\", каза още 37-годишният българин. Фюри започна доста по-агресивно мача, като се движеше бързо, пробваше финтове и играеше с двете ръце. Пулев изчакваше, като в началото му беше трудно да скъси дистанцията. В хода на рунда обаче българският боксьор заигра по-активно. Британецът започна често да търси клинчове, но в заключителните секунди получи първия по-сериозен удар в мача. Вторият рунд беше равностоен, но в края му Пулев успя да отвори аркада под лявата вежда на Фюри с хубав ляв прав. В третия рунд 24-годишният британец тръгна много агресивно, но ударите му не носеха големи поражения за съперника. Българският боксьор продължи да доминира благодарение на лявото си кроше. В четвъртия рунд той разклати здраво Фюри, а в петия притисна своя съперник във въжетата и му нанесе още няколко солидни удара. В целия мач се стигна само до един критичен момент за Пулев. Той дойде в осмия рунд, когато Фюри разклати съперника с мощен десен прав. Българинът обаче бързо се съвзе и до края на срещата имаше пълно превъзходство. Тримата съдии потвърдиха доминацията на Пулев в тази среща, като присъдиха 117:111, 118:110 и 115:113 точки в негова полза.", "date": "2018.10.28", "title": "Кубрат Пулев победи Фюри по точки и се доближи до втори мач за световна титла"}
{"url": "https://www.dnevnik.bg/bulgaria/2018/10/28/3334799_nai-chetenoto_v_dnevnik_remontut_na_su-25_i_valeri/", "text": "1.  Български Су-25 ще бъдат ремонтирани за 310 млн. лв. след обява за 41 млн. лв.  (22 025) 2.  Албум на Рут Колева е на крачка от номинация за \"Грами\"  (21 447) 3.  След извънреден коалиционен съвет Симеонов се извини, но остава на поста  (20 854) 4.  Валери Симеонов ще оглави Националния съвет за интеграция на хората с увреждания  (20 728) 5.  Николай и Евгения Баневи са арестувани в разследване за източване на \"Полимери\"  (19 151) 6.  Журналисти твърдят, че са разкрили данъчна измама за 55 млрд. евро  (18 638) 7.  Откритата стара бомба в центъра на София е изнесена от града  (15 569) 8.  Автомобилна компания е заявила отварянето на завод във Враца  (15 251) 9.  Пътят между София и Перник през Владая ще е затворен поне за седмица заради ремонт  (14 961) 10.  ДПС с ултиматум: Или оставка на Валери Симеонов, или предсрочни избори  (14 077)", "date": "2018.10.28", "title": "Най-четеното в \"Дневник\" – ремонтът на Су-25 и Валери Симеонов"}
{"url": "https://www.dnevnik.bg/bulgaria/2018/10/28/3334816_ministerski_suvet_shte_zasedava_izvunredno_zaradi/", "text": "В неделя, 28 октомври, от 13 ч. ще се проведе заседание на Министерския съвет, на което ще бъдат разгледани проектите на бюджетни закони за 2019 г, съобщава институцията. От публикувания  документ за обществено обсъждане  от Министерство на финансите става известно, че България може да поеме нов дълг до 1 млрд. лв. като общият размер на държавния дълг е до 22 млрд. лв. Максималният размер на новите държавни гаранции, които ще може да бъдат издадени през 2019 г., се предвижда да е до 215 млн. лв. Бюджетът за 2019 г. е разчетен при реален ръст на БВП от 3.7%, средногодишна инфлация от 3 на сто, безработица от 4.8%, която да продължи да намалява. Минималната работна заплата ще се увеличи от 510 на 560 лв. Министерството на финансите отчита, че заложеният за тази година бюджетен дефицит от 1% от БВП няма да бъде реализиран и бюджетът ще завърши с излишък от 0.5% от БВП.  В проектобюджета за догодина министерството е предвидило приходи от 43.9 млрд. лв. (38.2% от БВП) при 39.2 млрд. (36.2%) за тази. Разходите нарастват от 38.6 млрд. лв. (35.7% от БВП) на 44.5 млрд. лв. (37.7%) През 2020 и 2021 г. се предвижда делът на приходите и разходите в БВП да намалява, но да нараства номинално, достигайки 47.6 млрд. лв. през 2021 г.", "date": "2018.10.28", "title": "Mинистерски съвет ще заседава извънредно заради бюджета"}
{"url": "https://www.dnevnik.bg/ot_vas/novini_ot_vas/2018/10/28/3334696_po_putekite_na_aton/", "text": "Най-високият му връх Атон е с височина 2033 м.  Изкачването за тренирани планинари е около 7 часа.", "date": "2018.10.28", "title": "По пътеките на Атон"}
{"url": "https://www.dnevnik.bg/evropa/2018/10/28/3333456_na_izborite_v_hesen_merkel_se_gotvi_za_udar_koito_moje/", "text": "На регионалните избори в провинция Хесен управляващите партии в Германия се готвят за втора изборна катастрофа в рамките на едва две седмици, пише \"Гардиън\". Вотът днес може да запрати голямата коалиция в Германия в нова криза, като проучванията показват рязък спад в подкрепата и за християндемократите на Ангела Меркел, и за коалиционния й партньор – Социал-демократическата партия (СДП), което е тенденция не само в провинцията, но и в цялата страна. И двете партии се опитват да омаловажат значението на регионалните избори, които се провеждат само две седмици след  катастрофалното представяне  на третата партия в коалицията (Християнсоциалния съюз) в Бавария. Дом на германския финансов център, Франкфурт, на Хесен дълго време се гледаше като на показател за националната политика. През последните 20 години провинцията бе управлявана от няколко водени от християндемократите коалиции. Сега обаче проучванията показват подкрепа от 26% за ХДС, което бележи спад от 12 на сто спрямо 2013 г. Резултатът се очаква да сложи край на сегашната коалиция между християндемократите и Зелените и вероятно ще доведе до смяна на премиера на провинцията и близък съюзник на Меркел Фолкер Буфир. Подобно развитие е малко вероятно да отприщи незабавен бунт срещу лидерството на канцлера в партията й, но може да й струва важни гласове, когато на партиен конгрес през декември се очаква тя да се бори за преизбиране. Социалдемократите и Зелените са на второ място с одобрение от 21 на сто, което е с 9% по-малко за СДП от последните избори в провинцията. Подобна загуба в някогашната крепост на социалдемократите може да бъде сериозен удар за партията, особено толкова скоро след вота в Бавария. Тя може да се окаже именно шока, който най-накрая ще накара лидерите на СДП да отговорят на гласовете в партията, които ги призовават да се оттеглят от коалицията с Меркел в Берлин. Както и в Бавария, процъфтяващата икономика на Хесен и ниската безработица, не спряха изтичането на избиратели към крайнодесните. Антиимигрантската \"Алтернатива за Германия\" в момента е след първите три партии и получава 13%, което е достатъчно, за да влезе в регионалния парламент за пръв път. Очаква се, отново подобно на Бавария, големите победители да бъдат Зелените, които удвоиха подкрепата си в провинцията.", "date": "2018.10.28", "title": "На изборите в Хесен Меркел се готви за удар, който може да разклати коалицията й"}
{"url": "https://www.dnevnik.bg/evropa/2018/10/28/3334318_s_voenen_parad_v_praga_shte_budat_otbeliazani_100/", "text": "Преди един век, на 28 октомври 1918 г., чехите и словаците създават Чехословакия, една от новите държави, родени от рухването на Австро-Унгарската империя. Те живеят заедно осем бурни десетилетия, преди да се разделят приятелски през 1993 г. \"Чехословашки народе, всичко, което ще предприемеш от този момент нататък, ще го предприемеш като нов свободен член на голямо семейство от свободни и независими народи\", обяви тогава манифест, публикуван в Прага от \"Национален комитет\". Спонтанната радост на жителите на града, полката, танцувана по улиците и появата на национални знамена от бяла и червена ивица (синият триъгълник, символизиращ словашките планини, ще бъде добавен по-късно), оповести края на близо 300-годишното австрийско господство. Един век след възкачването на Хабсбургите на чешкия трон, поражението на разбунтувалите се благородници протестанти от Бохемия от католическата императорска армия в битката при Бялата планина (1620 г.) слага край на автономията на чешкото кралство. Следват насилствена рекатолизация и германизация. Национална еманципация Под влияние на панславизма, от края на 18 век започва да печели почва първо езикова и културна, впоследствие и политическа еманципация, включително сред словаците, близки славянски съседи на чехите, но станали по това време жертва на унгаризация. Чехословакия до голяма степен дължи раждането си на кампания, водена по време на Първата световна война от нейни представители в изгнание - чехите Томаш Гариг Масарик и Едвард Бенеш (по-късно двамата първи чехословашки президенти), и на генерала от френско-словашки произход Милан Растислав Стефаник. Тримата се опитват да убедят страните победителки - Франция, Великобритания и САЩ, да подкрепят създаването на тяхна държава. \"Чехословашките легиони\", сформирани от доброволци и дезертьори от австро-унгарската армия, също играят важна роля. Указ, който признава за автономна армия военните части, създадени във Франция, е подписан от тогавашния френски президент Реймон Поанкаре, десет месеца преди раждането на независимата държава. На 29 юни 1918 г. френското правителство официално подкрепя стремежите на чехите и словаците да имат държава. Независимостта на Чехословакия произтича от приемането от Виена на 28 октомври 1918 г. на условията, наложени от американския президент Томас Удроу Уилсън. Той постановява независимостта на народите от Австро-Унгарската империя, победена в Първата световна война, точно като основния си съюзник Германия. Два дни по-късно, словашки представители потвърждават в декларация, приета в град Турчански Свети Мартин, желанието си да живеят в обща държава с чехите. Развод по взаимно съгласие Чехословашката \"Първа република\" (1918-1938 г.), възприемана по онова време като \"островче на демокрацията\" сред автократични режими, скоро се сблъсква с проблеми, произтичащи от мултиетническия й характер. По онова време в държавата живеят, освен 6.8 млн чехи и 2 млн словаци, също 760 хил. унгарци, 477 хил. руснаци, беларуси и украинци, 190 хил. евреи и 110 хил. поляци, но и 3.2 млн судетски немци, мнозинството от които са враждебно настроени към новата държава. Нацисткият диктатор Адолф Хитлер използва това като претекст за откъсване на Судетите (граничен регион) от Чехословакия чрез Мюнхенското споразумение от 1938 г., последвано от германска окупация и създаване на \"словашка държава\", формално независима, но подчинена на Берлин. След освобождението Чехословакия преживява комунистическия \"Пражки преврат\" от 1948 г. и смазването от съветските танкове на реформаторското движение \"Пражка пролет\", започнало през 1968 г., преди възстановяването на демокрацията по време на Нежната революция през 1989 г., предвождана от чешкия дисидент Вацлав Хавел. Три години по-късно чехите и словаците \"се развеждат по взаимно съгласие\" на 1 януари 1993 година. Чешката република и Словакия, които са независими държави, днес са членове на ЕС и НАТО. По повод годишнината в Прага ще се проведе военен парад, на който ще присъства и американският министър на отбраната Джеймс Матис. /БТА", "date": "2018.10.28", "title": "Навършват се 100 години от създаването на Чехословакия"}
{"url": "https://www.dnevnik.bg/sport/2018/10/28/3334178_ima_li_svetlina_v_klasiko_bez_mesi_i_ronaldo/", "text": "Близо 11 години или точно 3962 дни по-късно сблъсъкът между \"Барселона\" и \"Реал\" (Мадрид) ще премине без участието на някоя от двете големи звезди на футбола. Двубоят е от 17.15 ч. на \"Камп ноу\", като в отсъствието на Лионел Меси и Кристиано Роналдо \"класико\" ще загуби част от блясъка си.  В последното десетилетие мачът се превърна в сцена, на която погледите бяха насочени предимно към двамата футболисти и съревнованието им. Те оставиха значима следа в историята на едно от най-големите съперничества в света на футбола, но през лятото пътищата им се разделиха. След девет години в \"Реал\" и 15 спечелени трофея Роналдо реши да поеме по ново предизвикателство в италианския шампион \"Ювентус\". От своя страна, Меси продължава да играе за \"Барселона\", но  ще пропусне важния мач заради контузия . Двете звезди са над всички при индивидуалните показатели в дуела. Меси е водещият реализатор и играчът с най-много асистенции в историята на \"класико\". Той е въвлечен в 40 гола на \"Барселона\", като вкарва на всеки 129 минути. Звездата на каталунците има 26 попадения и 14 асистенции в 38 мача срещу \"Реал\". \"Барселона\" стигна до успеха в 17 от тези двубои, докато \"Реал\" взе осем победи в 30-те мача с Роналдо в състава си. Португалецът вкарва на всеки 140 минути, като има 18 попадения и едно голово подаване срещу каталунците с екипа на белите. Незаменимите Липсата на Роналдо в \"Реал\" не се усети в началото на сезона, като отборът спечели пет от първите си шест мача във всички турнири. Това даде основание на Гарет Бейл да заяви, че  белите вече не се чувстват зависими от индивидуалните качества на 33-годишния португалец . \"Вероятно (обстановката) е по-спокойна (без Роналдо). Предполагам, че сме по-сплотени, работим повече като едно цяло\", каза Бейл в средата на септември. Постепенно обаче \"Реал\" изпадна в криза. Тимът е без успех в четири поредни мача в Ла Лига, като белите загубиха три от тях и отбелязаха едва един гол. Незадоволителното представяне увеличи напрежението върху треньора Хулен Лопетеги, който се надява бързо да върне отбора на правилния път. Проблемът с малкото отбелязани голове от \"Реал\" може да се отнесе към липсата на изявен голмайстор. Испанският гранд разчиташе много на Роналдо, който завърши с над 40 попадения в последните осем сезона. През лятото обаче ръководството на белите избра да не прибягва до търсене на заместник на португалския голмайстор и сега на хоризонта се появи проблем.  Доказателството за влиянието на Роналдо е, че с него в редиците си \"Реал\" записа 73 поредни мача с поне един отбелязан гол. За сравнение, през настоящата кампания белите имат четири двубоя без попадение на сметката си. Ако Роналдо беше важен за \"Реал\", то присъствието на Меси е дори по-значимо за \"Барселона\". Това се разбира от думите на треньора на каталунците Ернесто Валверде. На въпрос как ще компенсира липсата на Меси, Валверде заяви: \"Не знам. Никой не може да замени Меси. Той е най-добрият играч в света\". Меси ще пропусне \"класико\" за пръв път от декември 2007 г. , след като получи фрактура на лъчевата кост на дясната ръка при победата срещу \"Севиля\" преди седмица. \"Барселона\" ще бъде без звездата си до средата на ноември, като в първия си тест  отборът надви \"Интер\" в Шампионската лига през седмицата . Сега каталунците срещат \"Реал\" в особено дерби без двамата големи. От друга страна, това е възможност \"класико\" да излезе от сянката на съперничеството между Меси и Роналдо и да се върне към същинската си форма на съперничество между двата водещи испански отбора.", "date": "2018.10.28", "title": "Има ли светлина в \"класико\" без Меси и Роналдо"}
{"url": "https://www.dnevnik.bg/sviat/2018/10/28/3334869_nai-komentiranoto_v_dnevnik_putin_iska_obiasnenie_ot/", "text": "1.  Путин иска обяснение за решението на Тръмп да оттегли САЩ от договор за ликвидиране на ракети  (240 коментара) 2.  Български Су-25 ще бъдат ремонтирани за 310 млн. лв. след обява за 41 млн. лв.  (225) 3.  Тръмп ще изтегли САЩ от сключен преди 30 години договор с Русия за ликвидиране на ракети  (220) 4.  Повечето българи искат постоянно лятно часово време, показа националното допитване  (219 ) 5.  За Тръмп междинните избори са трамплин към втория мандат  (215) 6.  Борисов: Ако поискам оставката на Симеонов, ще се счупи конструкцията  (207) 7.  \"Непроменливо биологично качество\" - САЩ може да сменят определението за пол  (188) 8.  Ключов свидетел на прокуратурата не потвърди пред съда част от показанията срещу Иванчева  (187) 9.  Румен Радев намекна, че не изключва възможността за президентска република  (179) 10.  Как Китай нанася удар по Русия и Индия  (173)", "date": "2018.10.28", "title": "Най-коментираното в \"Дневник\": Путин иска обяснение от Тръмп за договора за ракетите"}
{"url": "https://www.dnevnik.bg/zelen/2018/10/28/3332192_fotorazkaz_da_karash_na_vodorod/", "text": "Електромобилите често се сочат за бъдещето на автомобила, като се подчертава, че са екологични и не замърсяват. Това обаче не е съвсем вярно поне докато цялата енергия, която използват за придвижването си, не идва от възобновяеми енергийни източници.", "date": "2018.10.28", "title": "Фоторазказ: Да караш на водород"}
{"url": "https://www.dnevnik.bg/sviat/2018/10/28/3334289_brazilskiiat_donald_trump_veroiatno_shte_bude_izbran/", "text": "Дни преди втория тур на протичащите в отровна атмосфера президентски избори в Бразилия бе ясно, че освен ако не настъпи зрелищен обрат, Жаир Болсонаро ще стане следващият държавен глава. Социологическите проучвания сочат, че авторитарният бивш капитан от армията, който миналата седмица заяви, че иска да върне Бразилия към състоянието й отпреди 40 или 50 години, има убедителна преднина пред опонента си от левицата Фернандо Адад преди балотажа днес. Бразилците харесват радикалните планове на Болсонаро за справяне със засилващата се тежка престъпност, включващи намаляване на контрола върху огнестрелните оръжия, което ще позволи на полицията безнаказано да застрелва престъпници и да кастрира изнасилвачи по химичен път. Те се възхищават на антикорупционната риторика на един от малкото бразилски политици, неопетнен от скандал. Но докато отекват обещанията му да направи Бразилия велика държава, малцина се замислят как евентуалният му президентски мандат ще промени начина, по който светът възприема страната. Бразилците не се притесняват от прословутите  расистки, хомофобски и сексистки изказвания на Болсонаро , който казва, че с бой децата могат да бъдат излекувани от хомосексуалността, че бежанците са изметта на земята и че жените трябва да получават по-ниско заплащане от мъжете. Те или игнорират, или приемат симпатиите му към военната диктатура, управлявала Бразилия от 1964 до 1985 г., която е изтезавала и екзекутирала опонентите си. Желанието на Болсонаро Бразилия да излезе от  Парижкото споразумение за климата  и фактът, че той подкрепя икономическата експлоатация, а не мерките за защита на природата в амазонските тропически гори, също остават почти незабелязани. Сред десетките милиони богати и бедни бразилци, които сега подкрепят Болсонаро, мнозина преди са гласували за изкаралия два президентски мандата представител на левицата Луиз Инасио Лула да Силва. Други разглеждат Болсонаро като по-малко лошия вариант в сравнение с Лула и неговата  Партия на трудещите се , чиято репутация пострада заради огромния корупционен скандал, разкрит по време на мандата на приемницата му Дилма Русеф, а също така и заради последвалата рецесия, която отслаби Бразилия. Привържениците на Болсонаро ликуват за присъдата от 12 години затвор за корупция и пране на пари, която Лула излежава. Традиционалистката, моралистката и защитаващата семейство позиция на Болсонаро е привлекателна в тази силно консервативна католическа страна, където нараства броят на евангелистите. Подкрепят го влиятелни телевизионни проповедници, полицаи и военни. Избирателите са засипвани с неспирна пропаганда и откровени лъжи от поддръжниците на Болсонаро в социалните мрежи и групите в приложението \"УотсАп\", което големите бразилски семейства използват за комуникация. Някои от по-крайните симпатизанти на Болсонаро дори обвиниха Фернандо Адад, че поощрява кръвосмешението и половите контакти с деца. В страна с голям блой ползватели на мобилни телефони и в която една трета от населението е на практика неграмотно подобни клевети намират благодатна почва. Пропагандата изтъква все един и същ аргумент, че Болсонаро е спасителят, който ще извади отечеството от руините, ще се справи с моралния упадък, и ще възпре необратимото плъзгане на страната към колапс, какъвто виждаме във Венецуела. След като десетки хиляди жени излязоха на демонстрация срещу Болсонаро с лозунга \"ele nao\" - \"не той\" - депутатът Карлос Болсонаро, един от синовете на кандидата за президент, публикува в Туитър снимка на мъж, когото измъчват в найлонов плик със същия надпис. Партията на трудещите се допринесе за собственото си унижение с неефективната си предизборна кампания и големия брой фалшиви новини и лъжи, разпространени от последователите й. Университетският преподавател Фернандо Адад, който бе кмет на Сао Пауло и министър на образованието в правителството на Лула, стана неин кандидат за президент в последния момент, след като съдът постанови, че Лула не може да участва в надпреварата. Партията оказа да признае всякакво замесване в корупция, отрича всякаква вина за рецесията и Сид Гомес, брат на класиралия се на трето място на първия тур на изборите кандидат от левицата Сиро Гомес, изрази критиките си на събрание на ПТ миналата седмица. \"Трябва да се извините. Ще загубите със сериозен резултат\", обърна се той към партийните членове и симпатизанти по време на речта си. Видеозапис на речта веднага стана част от предизборна реклама на Болсонаро, с което бе подхранено чувството за собствената правота и потвърдено убеждението, че човекът, когото поддръжниците наричат \"Легендата\", е дошъл да спаси Бразилия от декадентските комунистически орди. В своя реч в неделя, излъчена по видеовръзка пред събрали се в Сао Пауло хиляди поддръжници, Болсонаро заплаши противниците си от ПТ със затвор или заточение. \"Тези червени маргинали ще бъдат изгонени от родината ни. Ще има безпрецедентно в бразилската история прочистване\", каза той. Според по-въодушевените поддръжници на Болсонаро той не може да стори нещо погрешно. Когато списание \"Икономист\" нарече Болсонаро \"заплаха\" и написа, че той ще бъде пагубен президент, те се вбесиха. Когато бившият Велик мъдрец на Ку Клукс Клан заяви, че Болсонаро звучи като техен тип човек, симпатизантите му заявиха, че това е \"фалшива история\" (Болсонаро отхвърли изразената похвала и написа в Туитър, че \"е отказал да приеме подкрепата на расистки организации\"). Когато \"Барселона\", един от най-успешните футболни клубове в света, се разграничи от бившия си играч и бразилска футболна звезда Роналдиньо заради това, че подкрепя Болсонаро, те просто игнорираха това. И когато започнаха да се появяват съобщения за те ги нарекоха лъжи на левите. Налице е пълно разминаване. Поддръжниците смятат, че Болсонаро ще създаде дългоочакваната \"страна на бъдещето\". Напротив, както отбелязва самият той, желанието му е да я отведе в миналото и може би това се усеща най-силно по въпроса с Амазония. Болсонаро иска да разреши минното дело в защитените туземни резервати на Амазония и да сложи край на политиката на Бразилия за опазване на околната среда. Луиз Набан Гарсия, главният съветник на Болсонаро по земеделската политика, изрази наскоро мнението си, че има много \"фантазии\" и \"легенди\" при изследването на глобалното затопляне. Не сме обаче в 70-те години. Със сигурност ще има международна реакция, когато съюзниците му от земеделския бизнес започнат да унищожават горите на Амазония. Потребителите могат да спрат да купуват телешко месо от Бразилия, което е един от нейните основни експортни продукти. Звездите на попмузиката могат да спрат да приемат щедрите предложения за участия, платени от богати бразилци. Вместо да направи Бразилия отново велика, Болсонаро може накрая да се окаже президент на авторитарна и незачитаща човешките права държава, заплашена от екологична катастрофа. /БТА", "date": "2018.10.28", "title": "\"Бразилският Доналд Тръмп\" вероятно ще бъде избран за президент днес"}
{"url": "https://www.dnevnik.bg/bulgaria/2018/10/28/3334591_roditelite_ni_sa_predimno_homofobi_kazvat_deca_v/", "text": "В българските семейства доминира хомофобията - и то не в иронична, а често в агресивна форма - а родителите почти не разговарят с децата си на тази тема. Предимно бащите смятат, че хората с различна сексуална ориентация са \"психично болни\", \"това е прекалено извратено\" и \"виновни са родителите, че са допуснали тази грешка\".  Причината за негативното отношение е нагласата в обществото и ценностите на поколението, от което идват възрастните, а това е сериозен проблем за тийнейджърите, харесващи връстници от своя пол, защото толкова важнен аспект от идентичността им не е приета дори от най-близките им. При това по-голяма част от децата казват, че не се отнасят дискриминативно към нехетеросексуалните хора, докато по-голяма част от родителите имат негативна нагласа. Това са заключенията от допитване на тема \"Справедливо ли е отношението в обществото към хората с различна сексуална ориентация в България?\", проведено през септември от Национален юрочайлд форум – България (НЕФ). В съобщението, разпространено от неправителствената организация Национална мрежа за децата, се посочва, че е разговаряно с 61 деца на възраст между 12 и 17 години, представители на деветте региона на НМД. Някои от децата, изразили мнение по темата, са с нехетеросексуална ориентация. Докладът посочва, че заключенията показват, че има нужда от допълнително и по-задълбочено проучване. От оформилите се групи от отговорите на поставените 5 въпроса най-голяма (20) е тази на изразили мнение, че не възприемат хората с нехетеросексуална ориентация като различни от тези с хетеросексуална ориентация. Тийнейджърите говорят за това като за човешко право на мнение и казват, че правото да определи своята сексуалност и чувствата, които изпитваме, са отвъд възможностите ни да упражняваме контрол. Значимите различия между хората са изборът на ценности и поведението им, казват младежите. Следващата - макар и два пъти по-малобройна по численост - е групата с мнения (9), изцяло негативни към хората с нехетеросексуална ориентация (една трета от тях обаче, изглежда, водят вътрешна борба между лична и обществена позиция). Посочваните основни мотиви са, че те не могат да имат деца като партньори и не могат да бъдат ролеви модел за децата си като родители. Други деца считат, че те не са нормални и това е болест, поради което \"нямат място между нас\". На въпроса \"Познаваш ли човек в училището ти или сред приятелите ти, който е момиче и харесва момичета или е момче и харесва момчета?\" има отговори като \"надявам се никога да нямам контакт с такива хора, въпреки че в последно време това се превръща в тенденция и най-вероятно няма да успея да избегна сблъсък с такива хора\". Иначе над половината (32) от анкетираните познават връстници, които харесват представители на собствения пол, а 10 деца - че не са срещали такива. Най-голяма част (19) от децата казват, че не знаят и не разговарят с родителите си по тази тема. Следващи по брой (17) са децата, които казват, че родителите им са негативно настроени и в мненията им личи, че са водили единични разговори с тях. Сред отговорите, в които често става дума, че бащата демонстрира негативно отношение, има такива като \"[п]о принцип никога не сме отваряли тема за това, но моите родители харесват човека такъв, какъвто е, така че мисля, че нямат против тях, но имат против ние със сестра ми да станем като тях!\" и че не са говорили по тази тема, \"защото вкъщи не се гледа толкова много телевизия.\" Най-малко деца (10) казват, че родителите им приемат хората с нехетеросексуална ориентация, но и тук има особеност. Тийнеджърите чуват коментари, че родителите им \"нямат проблем с тях, ако не показват отношенията помежду си на публични места\" и съвети към децата си, \"че е по- добре да остана неутрален, отколкото да ги обиждам и наругавам\". Едва 6 от анкетираните казват, че не виждат различно отношение на съучениците им към момчетата, които харесват момчета и с момичетата, които харесват момичета. Мнозинството от децата (18), които са отговорили на този въпрос, казват, че съучениците им се държат зле с такива техни връстници, подиграват ги, тормозят ги, хвърлят злобни погледи, шушукат за тях... В същото време мнозинството (17) от децата казват, че ще реагират, ако не им харесва отношението на другите по темата. Те осъзнават, че за промяна в нагласата на връстниците им се изисква време и постоянство, а \"говоренето и стигането до взаимно решение е най-добрият начин за постигане на позитивна промяна\". Пет от децата казват, че не биха реагирали или биха реагирали при определени обстоятелства (ако става дума за познат) с мотивите \"не мога да направя нищо, имат си родители да ги възпитават\" и \"всеки сам си преценява дали ще го приеме или не\". \"Имайки предвид, че родителите са едни от най-значимите възрастни с ключова роля за развитието на децата, е тревожно, че липсва или рядко се наблюдава диалог, свързан със сексуалната ориентация, преживяванията и въпросите, които децата могат да имат във връзка с нея. В такъв случай публичното мнение по темата оказва твърде голямо влияние върху нагласите на децата и негов възможен коректив остава само приятелската среда и други (възможни) значими възрастни\", казват авторите от НЕФ. Eurochild (Юрочайлд) е мрежа, обединяваща организации на европейско ниво, които работят за и с деца, а Национална мрежа за децата е един от нейните членове. Част от стратегията на Юрочайлд е да бъдат създадени национални Юрочайлд форуми (НЕФ) в България, Малта и Естония. Дейността на младежите е да обсъждат различни теми, касаещи децата, на национално и европейско ниво, да споделят идеи и мнения относно правата на децата и да мислят за разработването на достъпни за децата и младите хора документи и информация, като се съобразяват с посоката, в която Юрочайлд работи. Зададените въпроси са: 1. Какво мислиш за момичетата, които харесват момичета, и за момчета, които харесват момчета? Защо имаш това отношение? 2. Какво мислят твоите родители за момчетата, които харесват момчета, и за момичетата, които харесват момичета? Знаеш ли защо? Говорите ли на тази тема вкъщи? 3. Познаваш ли човек в училището ти или сред приятелите ти, който е момиче и харесва момичета или е момче и харесва момчета? 4. Как се отнасят с твоя съученик/с твоя приятел(ка) другите деца? Какви според теб са причините за поведението им? 5. Ако отношението на другите не ти харесва, какво би направил/а, за да го промениш?", "date": "2018.10.28", "title": "Родителите ни са предимно хомофоби, казват деца в анкета в България"}
{"url": "https://www.dnevnik.bg/sport/2018/10/28/3334890_fotogaleriia_bitkata_mejdu_kubrat_pulev_i_hjui_fjuri/", "text": "Кубрат Пулев постигна   и направи решаваща крачка към втория си мач за световна титла. С този успех българският боксьор стана официален претендент за пояса на Международната боксова федерация (IBF), който се държи от Антъни Джошуа.", "date": "2018.10.28", "title": "Фотогалерия: Битката между Кубрат Пулев и Хюи Фюри"}
{"url": "https://www.dnevnik.bg/bulgaria/2018/10/28/3334892_54-godishen_turist_zagina_pri_hija_ivan_vazov_v_rila/", "text": "                        54-годишен турист загина на връх Дамга в близост до хижа \"Иван Вазов\" в Рила. Сигналът за трагичния инцидент е подаден вчера около 16 часа. Незабавно към мястото се е отправил екип от 7 спасители от отряда в Дупница. Акцията по свалянето на тялото на починалия продължава и в момента. Теренът е изключително труден, което затруднява работата на спасителите. Очаква се той да бъде свален до Рилския манастир или лифта на Паничище. По първоначална информация мъжът е получил инфаркт. Той е бил в група от още няколко туристи. Те обаче решили да не рискуват и слезли от планината заради ниските температури. От началото на годината в Рила има три смъртни случая. Преди месеци в планината издъхна уважаван зъботехник от Кюстендил, а точно преди седмица при езерото Окото почина 66-годишен софиянец.", "date": "2018.10.28", "title": "54-годишен турист загина при хижа \"Иван Вазов\" в Рила"}
{"url": "https://www.dnevnik.bg/sviat/2018/10/28/3334182_bivsh_vunshen_ministur_rodena_vuv_franciia_e_sred/", "text": "Бивш посланик на Франция в Грузия има шанс да спечели президентски избори днес. Саломе Зурабишвили обаче е кандидат не в страната, която е представлявала, а в тази, в която е била изпратена година преди първите ѝ стъпки в грузинската политика. За критиците проблемите са два - те поставят под съмнение и \"патриотизма\" на родената във Франция Зурабишвили, и познанията ѝ по грузински, пише \"Ройтерс\". От друга страна, тя има подкепата на управляващата партия \"Грузинска мечта\", контролирана от Бидзина Иванишвили - най-богатия човек в страната. Шанс има и 60-годишният кандидат на нова платформа от 11 опозиционни партии Григол Вашадзе. Воденото от бившия президент Саакашвили Обединено национално движение е в центъра на платформата, подкрепила Вашадзе - също бивш първи дипломат от 2008 до 2013 г. \"Забравете икономиката, външната политика, членството в НАТО, дори отцепническите Южна Осетия и Абхазия. С приближаването на президентските избори на 28 октомври обвиненията в корупция, заговорите за убийство и сексскандалите станаха последният център на кампанията\", отбелязва радио \"Свободна Европа\". Медията разказва за записи, свързани с корупция и убийства, разтърсили публичната среда и попречили на разговора за други теми. Зурабишвили е най-спорната фигура сред общо 25-има кандидати. Родена през 1952 г., за пръв път посещава Грузия едва през 1986-а. Става посланик на Франция в Грузия през 2003 г., но остава на поста едва до следващата година, когато тогавашният президент Михаил Саакашвили я избира за свой външен министър и ѝ дава грузинско гражданство. Саакашвили обаче я уволнява едва година по-късно. Тя създава собствена партия, \"Пътят на Грузия\", но няколко години по-късно напуска политиката, за да се върне замалко във Франция. След пост в ООН се завръща в грузинската политика и е депутат от 2016-а. По време на кампанията тя бе критикувана и заради твърдения, че войната от 2008 г. с Русия се е случила, защото \"се поддадохме на руска провокация\". Президентът в Грузия вече има основно церемониални функции след реформа в политическата система, прехвърлила повечето правомощия на премиера. Смята се обаче, че постът му все още носи политическо влияние. Освен това държавният глава назначава посланици и е основен преговарящ за международни спогодби. Това е последното пряко гласуване за президент, откакто се състояха първите избори през 1991 г. Конституционна поправка през 2017 г. доведе до формиране на колегия на електорите с 300 души, която ще избира държавния глава.", "date": "2018.10.28", "title": "Бивш външен министър, родена във Франция, е сред фаворитите за президент на Грузия днес"}
{"url": "https://www.dnevnik.bg/sport/2018/10/28/3334896_helikopterut_na_sobstvenikut_na_lestur_se_e_razbil_v/", "text": "Хеликоптер, който принадлежи на собственика на футболния клуб \"Лестър\" Вичай Шривадханапрабха, се е разбил в близост до стадиона на тима \"Кинг пауър стейдиъм\" в събота вечерта, съобщи Би Би Си. Инцидентът е станал малко след двубоя от 10-ия кръг във Висшата лига между \"лисиците\" и \"Уест Хем\" (1:1). Хеликоптерът е излетял от терена и минути по-късно е изгубил височина, падайки на паркинг зад стадиона. Полицията в Лестър обяви, че на място веднага са изпратени няколко пожарни коли. \"Причината за инцидента се уточнява, като тече разследване. Получихме обаждане в 8.38 вечерта (22.38 ч. българско време)\", съобщиха от полицията. От клуба потвърдиха за инцидента и добавиха, че съдействат на разследването. Информация дали собственикът на клуба обаче е бил на борда не беше дадена. В неделя сутринта Би Би Си съобщи, че Вичай Шривадханапрабха е бил на борда на хеликоптера, позовавайки се на информация от източник, близък до семейството. Очевидец на катастрофата твърди, че вратарят Каспер Шмайхел е изтичал до мястото на инцидента, а след него са пристигнали охранители. Няма обаче информация колко души са били на борда. \"Видях Шмайхел да тича, а после дойдоха и други хора. Опашната перка не се въртеше и хеликоптерът се загуби височина, завъртайки се, след това падна на паркинга\", раказва очевидецът. Тайландският бизнесмен е собственик на \"Лестър\" от 2010 г., когато купи клуба за 39 милиона паунда. Според \"Форбс\" Шривадханапрабха е петият най-богат човек в родината си. След като той придоби \"лисиците\", клубът сензационно спечели титлата във Висшата лига през 2016 г., след като шансът за това преди сезона беше 5000 към 1.", "date": "2018.10.28", "title": "Хеликоптерът на собственика на \"Лестър\" се е разбил в близост до стадиона на клуба"}
{"url": "https://www.dnevnik.bg/sviat/2018/10/28/3334900_irlandskiiat_prezident_beshe_izbran_za_vtori_mandat/", "text": "Досегашният ирландски президент Майкъл Хигинс е преизбран за втори седемгодишен мандат, след като спечели категорична победа на изборите в петък, предадоха \"Ройтерс\" и ДПА, като се позоваха на официалните резултати. Бившият председател на Ирландската лейбъристка партия и бивш министър на изкуството и културата, ползващ се с подкрепата на три от четирите най-големи политически партии, беше преизбран на до голяма степен церемониалния пост с 56% от гласовете, съобщи избирателната комисия. Според националната компания за радио и телевизия Ар Ти И за него са гласували над 800 хиляди от общо 1.4 милиона избиратели. Ирландските медии се фокусираха върху рязко засилилата се подкрепа за независимия бизнесмен Питър Кейси, който остана втори с 23% от гласовете - с 2 процентни пункта повече, отколкото показа допитване само дни по-рано. \"Хората направиха избора си за това каква Ирландия предпочитат. Ще бъда президент на всички\", заяви Хигинс след обявяването на резултатите. Ирландският премиер Лио Варадкар поздрави Хигинс в Туитър.", "date": "2018.10.28", "title": "Ирландският президент беше избран за втори мандат"}
{"url": "https://www.dnevnik.bg/sviat/2018/10/28/3334901_karles_puchdemon_suzdade_nova_politicheska_formaciia/", "text": "Бившият лидер на Каталуня Карлес Пучдемон създаде нова политическа формация с надежда да остане фактор в сепаратисткото движение, макар да се намира извън Испания, където би бил арестуван по обвинения в предизвикване на размирици, предаде \"Асошиейтед прес\", цитирана от БТА. Той се включи във вчерашния учредителен конгрес на \"Национален призив за републиката\" в североизточния испански град Манреса чрез видеовръзка. Пучдемон се обърна към множеството от Белгия, където живее, откакто преди година избяга от Испания след незаконната и претърпяла провал декларация на независимост на каталунския парламент. Той и останалите организатори предпочитат да определят новата формация като движение, а не политическа партия. Правилата на организацията ще позволяват на членовете й да участват и в политически партии. Само една от трите сепаратистки каталунски партии подкрепи новото движение. Каталунските сепаратисти отбелязаха първата годишнина от претърпялата поражения декларация за независимост с протести и се зарекоха да продължат усилията за отделяне от Испания, посочва \"Ройтерс\".", "date": "2018.10.28", "title": "Карлес Пучдемон създаде нова политическа формация"}
{"url": "https://www.dnevnik.bg/kultura/2018/10/28/3334767_desi_baev_za_risuvaneto_kato_antisocialna_rabota_sus/", "text": "Ако един път видите илюстрациите на Деси Баева, оттам насетне ще ги разпознавате навсякъде, където ги срещнете – както онлайн, така и офлайн. Работата й съвсем не е само в  Instagram  - нейни са кориците на българските издания на книгите на Хишам Матар и Роуз Тримейн (издателство ICU), а по-рано тази година тя започна линията тениски GIRL и TWINS.  Тя е и отговорна за визията на кампанията около актуалното издание на наградите  \"Човек на годината\" . Сред последните й проекти е и визия за South London Women's Hubs, организация, която помага на осъдени жени да получат консултация и да се реинтегрират в обществото след излежаване на присъдите си. \"Винаги е в плюс, ако можеш да предадеш някакво съобщение чрез това върху което работиш\", казва Деси Баева, ден след като за първи път представя работата си в София, в рамките на събитие на платформата за български дизайн МЕЛБА. \"А в случая на тениските, чувствам се близка до всеки, който ги е купил – все едно се създава някаква нисша, среда от хора, с които започваме да общуваме.\" Родена е в Ракитово, учи в Пловдив и продължава висшето си образование по илюстрация в Саутхемптън. Ранните й влияния не идват от конкретна посока, а по-скоро от автори, които харесва и споделя в tumblr – в дигиталния хаос, тя изненадващо намира ясна посока. Междувременно, рисуването за нея става инструмент за комуникация, особено в по-интровертните години. \"Бях доста затворено дете\". За кратко е в Бристъл, а от година живее в Лондон. Преместването съвпада с по-големия интерес към работата й, а в разказите й за града личи еуфория. \"Не че нямаше трудни моменти, както всяко ново начало. Но като че ли откакто съм в Лондон, небесата се отвориха.\" Това, което й дава образованието във Великобритания е увереността да експериментира вместо да следва утъпкани пътеки. \"Преподаването е различно от обичайната в България практика да седиш на един стол пет часа и да рисуваш някого. Преди си мислех, че изкуството е нещо задължително много сложно, трудно и детайлно.\" В Саутхемптън разбира как да използва несъвършенствата в рисуването си в своя ползва. Както й казва един от преподавателите й: \"Dessy, you need to get messy.\" Упражненията по рисуване, в които за три минути трябва да направи портрет, стимулират да развие стила си в по-спонтанна посока. \"Нещо се отключи в мен в този момент.\" Освен повече проекти и на някакъв етап рисуването да бъде единствената й работа, надява се в близко бъдеще да намери ателие, което да споделя с други художници. \"Рисуването е доста антисоциална дейност. Дори и да работиш навън, пак си сам в мислите си. Иска ми се на някакъв етап да работя с повече хора, защо не и с повече млади жени, които нямат увереността да излязат по-напред с работата си. Важно е да има някой до теб, който да подшушне \"А защо не пробваш с розово?\" - изненадващо, това може да реши проблема, над който си мислил цял ден.\" Ако всичко това звучи като сигурни стъпки към по-голям пробив, то тя няма конкретни амбиции за това. \"Изобщо не искам да съм комерсиален артист. Като цяло, би ми се искало нещата около мен да се случват по...тихо.\"", "date": "2018.10.28", "title": "Деси Баева, илюстраторка: Мислех за изкуството като нещо сложно"}
{"url": "https://www.dnevnik.bg/bulgaria/2018/10/27/3334801_nedelia_shte_e_slunchevo_s_temperaturi_do_26_gradusa/", "text": "Днес ще бъде слънчево, максималните температури ще са между 21 и 26 градуса. Такава е прогнозата за времето според Националния институт по метеорология и хидрология (НИМХ), цитирана от \"Фокус\" През нощта ще бъде предимно ясно, по значителни увеличения на облачността ще има над крайните южни райони. По-значителни увеличения на облачността ще има над крайните южни райони, но ще е почти без валежи. Ще продължи да духа до умерен, в югоизточните райони и планините - временно силен юг-югозападен вятър. Ще се задържи топло за края на октомври. Минималните температури в повечето места ще са между 5 и 10 градуса, максималните - между 21 и 26 градуса. Над Черноморието ще е предимно слънчево с временни увеличения на облачността. Ще духа умерен юг-югозападен вятър. Максимални температури на въздуха 21-23 градуса. Температурата на морската вода е около 17 градуса. Вълнението на морето ще бъде 2-3 бала. Над планините също ще бъде предимно слънчево. Значителна ще е облачността над масивите в крайните южни райони и на отделни места там слабо ще превали. Ще духа умерен, по високите и открити части и временно силен югозападен вятър. Максималната температура на височина 1200 метра ще е около 17 градуса, на 2000 метра – около 10. Атмосферното налягане ще се повишава и вече ще е по-високо от средното за месеца. В понеделник над Западна България ще има разкъсана облачност, предимно висока и средна, а над Източна преди обяд на места ще има ниска облачност. Ще продължи да духа югозападен вятър, слаб до умерен, в Източна България по-късно през деня - и временно силен. Ще остане топло.", "date": "2018.10.28", "title": "Днес ще е слънчево с температури до 26 градуса"}
{"url": "https://www.dnevnik.bg/sviat/2018/10/28/3334903_silno_zemetresenie_s_epicentur_vrancha_beshe_useteno_i/", "text": "Земетресение с магнитуд 5.8 е разлюляло Централна и Източна Румъния и е било почувствано също в Украйна, Молдова и България, предаде \"Асошиейтед прес\", позовавайки се на официалните румънски власти. За момента няма данни за пострадали или за щети. Според румънския Национален геофизичен институт трусът е регистриран в 3.38 часа и е продължил няколко секунди. Епицентърът е в района на Вранча, Източна Румъния. Земетресението е станало на дълбочина 150 км. Според ДПА, която се позовава на Геофизичния институт на САЩ, епицентърът е бил на 12 км югоизточно от село Командау, близо до град Брашов. Това е най-силното земетресение в Румъния от 2014 година насам и втори случай на висока сеизмична активност на Балканите за последните 3 дни, припомня БНТ. В петък трус с магнитуд 6.8  разлюля гръцкия остров Закинтос . В България земетресението е било усетено в Северна България, уточниха от Националният институт по геофизика, геодезия и география към БАН, цитиран от агенция \"Фокус\". Няма данни за нанесени щети. Земетресението е било дълбоко - към 100-150 км. От НИГГГ уточняват, че трусът е бил достатъчно силен, за да е възможно да бъде последван и от вторични. Земетресения край Вранча, усетени в България, имаше през март и април, но те бяха по-слаби. Разрушителни земни трусове с епицентър в същия район, които причиняват сериозни щети и в България, има през 1977 и 1986 година, припомня агенция \"Фокус\".", "date": "2018.10.28", "title": "Силно земетресение с епицентър Вранча беше усетено и в Северна България"}
{"url": "https://www.dnevnik.bg/tehnologii/2018/10/28/3334909_opitut_na_kitaiskata_kompaniia_lendspeis_da_izstrelia/", "text": "Първият опит на китайската частна компания \"Лендспейс\" да изстреля ракета-носител в Космоса се провали, предаде \"Асошиейтед прес\", цитирана от БТА. Базираната в Пекин фирма съобщи късно снощи, че с първата и втората степен на ракетата й \"Чжуцюе\" (ZQ-1) всичко било наред, но възникнал проблем при последната, трета степен. Това е първата тристепенна ракета, построена от частна компания в Китай. Видеозапис, публикуван от китайски информационен сайт, показа 19-метровата ракета да се издига вчера към ясното синьо небе. Изстрелването било извършено в 16 часа местно време от космодрума Цзюцюан (в провинция Гансу). Компанията не уточнява причините за неуспеха, отбелязва ТАСС. \"Както и досега, смятаме, че създаването на ракети-носители е правилната корпоративна стратегия. Ние сме първата китайска компания, която строи тристепенни ракети, а това вече е голямо постижение\", казаха от компанията. ZQ-1 е тристепенна ракета с диаметър 1,35 м и дължина 19 м, проектирана за извеждане на малки спътници. Според китайски медии ракетата е трябвало да изведе спътник за държавната телевизия. Китай активно развива частното ракетостроене - в този отрасъл в страната работят около 60 компании.", "date": "2018.10.28", "title": "Опитът на китайската компания \"Лендспейс\" да изстреля ракета-носител се провали"}
{"url": "https://www.dnevnik.bg/sport/2018/10/28/3334907_lebron_djeims_izleze_na_shesto_miasto_po_otbeliazani/", "text": "Крилото на \"Лос Анджелис лейкърс\" Леброн Джеймс излезе на шесто място по отбелязани точки в историята на Националната баскетболна асоциация (НБА). Той реализира 35 точки при загубата със 106:110 срещу \"Сан Антонио спърс\" и изпревари Дирк Новицки. Джеймс вече има 31 202 точки, докато германският център на \"Далас маверикс\" е с 31 187. Крилото стана реализатор №6 в историята 7.51 минути преди края на третата четвърт, когато вкара изстрел от средна дистанция за две точки. Пред Джеймс във вечната ранглиста на НБА са само Карийм Абдул-Джабар (38 387), Карл Малоун (36 928), Кобе Брайънт (33 643), Майкъл Джордан (32 292) и Уилт Чембърлейн (31 419). Темповете, с които крилото се изкачва в класацията, обаче са несравними с останалите, като той е едва 54-и по брой на изиграни мачове. Той бележи средно по 27.16 точки на мач и е четвърти по този показател в историята след Джордан (30.12), Чембърлейн (30.07) и Елгин Бейлър (27.36). \"Мисля, че ако той остане здрав, може да се справи и с Карийм\", каза Новицки за постижението на Джеймс. Освен 35-те точки Джеймс добави 11 борби и четири асистенции в двубоя. Останалите му съотборници не бяха на същото ниво и затова \"Лейкърс\" загуби. За \"Сан Антонио\" Демар Дероузън записа \"дабъл-дабъл\" с 30 точки и 12 борби. Руди Гей и Пау Гасол също бяха на висота съответно с 16 точки и 10 борби и 11 точки и 12 борби. Ламаркъс Олдридж реализира 15 точки. Победата е №1200 в кариерата на треньора на \"шпорите\" Грег Попович. Историческо постижение имаше и в мача между \"Филаделфия 76ърс\" и \"Шарлът хорнетс\", който беше спечелен от \"Филаделфия\" със 105:103. Много силен двубой направи центърът Джоел Ембийд, който завърши с \"дабъл-дабъл\" – 27 точки и 14 борби. Роденият в Камерун баскетболист е едва седмият в историята на НБА с 2000 точки, 1000 борби и 200 блока в първите 100 мача от кариерата си. Ембийд се присъединява към легендите Тим Дънкан, Шакийл О’Нийл, Алонзо Морнинг, Дейвид Робинсън, Хакийм Оладжуон и Ралф Сампсън. С \"дабъл-дабъл\" за \"Сиксърс\" завършиха още Бен Симънс (14 точки и 12 борби) и Робърт Ковингтън (18 точки и десет борби). Звездата на \"стършелите\" Кемба Уокър вкара 37 точки, но това не беше достатъчно за тима му да избегне загубата.", "date": "2018.10.28", "title": "Леброн Джеймс излезе на шесто място по отбелязани точки в НБА"}
{"url": "https://www.dnevnik.bg/sviat/2018/10/28/3334910_strelecut_ot_pitsburg_poluchi_obvineniia_po_29_punkta/", "text": "Стрелецът от Питсбърг, който  вчера застреля 11 души в синагога  в американския град Питсбърг, е получил обвинение от 29 пункта за федерални престъпления, предаде Франс прес, цитирана от БТА. Освен 11-те убити при нападението са ранени шестима души, в това число четирима полицаи. Трима полицаи са били простреляни, а един е пострадал от шрапнел. Двама от ранените са в критично състояние Президентът Доналд Тръмп нареди знамената на правителствените сгради в САЩ да бъдат спуснати наполовина до 31 октомври в памет на жертвите. Федерални прокурори обвиниха стрелеца в насилие и престъпления с огнестрелно оръжие, а също в нарушаване на американските закони за гражданските права, посочва \"Ройтерс\". \"Действията на Робърт Бауърс са проява на възможно най-голямото зло в човешката природа. Съсредоточили сме всички ресурси на моята служба върху разследването и съдебните действия на това федерално престъпление от омраза\", каза пред репортери главният прокурор за района на Западна Пенсилвания Скот Брейди. По-рано министърът на правосъдието и главен прокурор Джеф Сешънс посочи в изявление, че министерството му ще повдигне срещу стрелеца обвинения в престъпления от омраза и други престъпления, които може да доведат до смъртно наказание. \"Омразата и насилието на религиозна основа нямат място в нашето общество\", заяви Сешънс. През целия ден Тръмп изразяваше състрадание и болка, призоваваше за правосъдие и заклеймяваше омразата, докато постоянно се информираше за ситуацията. Той обаче не отмени участието си в предизборни прояви, заявявайки, че това би направило хора с болни мозъци важни. Религиозни и други лидери от САЩ и света осъдиха нападението в синагогата. Бившият президент Барак Обама, израелският премиер Бенямин Нетаняху, Европейският съюз, германският канцлер Ангела Меркел, френският президент Еманюел Макрон и много други изказаха съболезнования на близките на убитите и съчувствие към ранените, и осъдиха категорично проявите на антисемитизъм, расизъм и жестокост. Специалният агент от ФБР Боб Джонс, който ръководи разследването, каза, че това, което е видял на местопрестъплението в Питсбърг, е най-потресаващата картина за 22-те му години стаж в службата.", "date": "2018.10.28", "title": "Стрелецът от Питсбърг получи обвинения по 29 пункта"}
{"url": "https://www.dnevnik.bg/biznes/2018/10/28/3334541_uvelichenieto_na_maksimalniia_osiguritelen_dohod_-/", "text": "Сред аргументите \"за\" е и този, че най-добре платените специалисти ще загубят средно едва по около 50 лв. месечно. В профила си във \"Фейсбук\" изпълнителният директор на Асоциацията на индустриалния капитал Добрин Иванов, който е магистър по счетоводство и контрол и магистър по право, публикува свои разчети. \"Дневник\" публикува мнението му със съкращения. Заглавието е на редакцията. Какви са сметките: 400 лв. осигурителен доход х 32.30% = 129.20 лв., от които: 77.52 лв. ще плати работодателят, а 51.68 лв. - работникът. От финансовото министерство даже са сметнали, че всъщност ефектът за работодателя ще е 69.77 лв., защото, видите ли, това ще е разход, който ще намали облагаемата печалба на бизнеса и съответно ще намали дължимия корпоративен данък (ами тези, които са на загуба?). Даже вадят и 5% данък при евентуално разпределение на тази печалба и тогава бизнесът губи само 66.29 лв. Какво се случва при работника според МФ: той ще плаща 51.68 лв. повече осигурителни вноски, което пък му намалява данъчната основа за облагане по ЗДДФЛ и реално ще получи само 46.51 лв. по-малко, но пък 20 лв. ще отидат в личната му сметка в ДЗПО, а и срещу по-големия осигурителен доход ще има по-големи осигурителни права (при болничен, при бременност и раждане, при пенсиониране) и т.н. Общият извод е: работодателите \"бълха ги ухапала\" – 66.29 лв., пък работниците с тези големи възнаграждения няма да ги усетят 1.5% от голямата им заплата, къде не са ги дали, пък даже и ще имат по-големи права и ползи. Това е на месец и за 1 човек... За цялата година и за цялата икономика са 148 000 х 12 х 129.20 = 227 683 200 лв., които държавата взема от работодателите и най-работливите българи. Реалните ефекти ще са: Първо, опасност от това ИТ компании да се изместят в Сърбия и Македония, където получават облекчения, а не утежнения. Второ, ще увеличим сивата икономика в трудовите правоотношения, защото от тези 148 000 души, 20 000 са ИТ специалисти, а другите (мениджъри, инженери, архитекти, финансисти) трудно ще отидат да работят в Сърбия и Македония, защото работата им е свързана с България. Просто ще минат \"на сиво\" или ще направят ЕООД с капитал 2 лв., ще сключат с бившия си работодател договор за услуга и в края на месеца вместо заплата ще я фактурират и ще получават възнаграждението бруто без удържани данъци и осигуровки. В ЕООД-то си ще се осигуряват като самоосигуряващи се върху минимален осигурителен доход – 560 лв. И накрая ще платят само 10% корпоративен данък и ако решат - още 5% данък дивидент. Осигурителната система, вместо да вземе от тези хора по 129,20 на месец на човек, може да загуби (3000 - 560) х 32.30% = 788,12 лв. Тази сума да я умножа ли по 12, а..... после по 148 000, тогава милионите ще станат милиарди..... Естествено, не всички ще имат това поведение и ще предприемат тези действия. Дотук със сметките. Тезата на синдикатите - и най-вече на КТ Подкрепа: Максималният осигурителен доход беше обвързан с минималната работна заплата (МРЗ) и беше 10 пъти МРЗ, затова бъдете благодарни, че сега не искаме да е 5600 лв. Даже не трябва да има максимален осигурителен доход, а осигуровки да се дължат върху целия брутен доход. Кога беше обвързан максималният осигурителен доход с МРЗ - до 2007 г., когато МРЗ беше 180 лв., тогава той беше 1800 лв. Защо, обаче, го развързаха? Защото не може МРЗ, която се определя административно и е инструмент за правене на политика по доходите, да е база за определяне на максималния осигурителен доход. Защото максималният осигурителен доход пък определя тавана на пенсиите, който пък предпазва пенсионната и осигурителна система от финансов колапс и от фалит. Когато пенсионните осигуровки не отиват в индивидуална партида на осигурения, а в общ солидарен фонд, за да има все пак някаква социална справедливост, винаги се използва ограничението на максималния осигурителен доход. Ако вноските са по индивидуални партиди, всеки ще получава под формата на пенсия това, което е събрал по сметката си и тогава не е нужно законът да го ограничава колко да внася. Но когато с вноските си плащаш пенсиите на сегашните пенсионери и не е гарантирано, че когато ти се пенсионираш ще има кой да плаща това, което си заслужил, добре би било законът да ограничава тази социална несправедливост. Как справедливо да се определя размерът на максималния осигурителен доход? В никакъв случай това не е МРЗ, тя се определя административно и не отразява обективната икономическа действителност, а и няма нищо общо с осигурителната система и пенсионното осигуряване. Минималният осигурителен доход също определя административно чрез минималните осигурителни прагове, но все пак има нещо общо с осигурителната система. Защо пък да не е среден осигурителен доход? Няма ли да е най- справедливо максималният осигурителен доход да е функция на средния осигурителен доход. Показателят средномесечен осигурителен доход участва при определянето размера на пенсиите за осигурителен стаж и възраст, изчислени от осигурителен доход, т.е. пряко е влиянието му върху размера на пенсиите. Последният изчислен средномесечен осигурителен доход е за месец август и е 861.52 лв. Справедливо ще е максималният осигурителен доход да се определя като средномесечен осигурителен доход и да се умножи по определен коефициент. За справка, това е механизмът в Германия - средномесечният осигурителен доход се умножава с коефициент 2.1, който не се променя. Ако приложим германския коефициент към българския средномесечен осигурителен доход, то максималният осигурителен доход в България трябва да е – 861.52 х 2.1 = 1809.19 лв.", "date": "2018.10.28", "title": "Увеличението на максималния осигурителен доход - само 50 лв. или цели 230 млн."}
{"url": "https://www.dnevnik.bg/citat_na_deniia/2018/10/28/3334916_citat_na_denia_tova_koeto_iskat_maikite_e_pravilno_i/", "text": "Това, което искат майките е правилно, и това, което казва Симеонов, че този закон няма да им го даде, също е правилно. Думите са на бившия здравен министър Петър Москов и са повод  предизвикалото скандал изказване  на вицепремиера и  искането на неговата оставка . Той беше гост в Би Ти Ви и обясни, че изобщо не е сигурно, че като се дадат нови 150 млн. лева към осигуряваните досега 1.5 милиарда, нещо ще се промени. Москов се обяви и срещу задължаването на работодателите да наемат хора с увреждания. \"Ако пренесем това задължение към Спешната помощ, това значи, че всеки десети работещ там трябва да е човек с увреждания. Тоест ние приемаме, че при нас може да дойде санитар с инсулт, който да свали носилката по стълбите, или да бъдем обслужени от сестра с психически проблем\", аргументира се бившият здравен министър. Коментирайки  искането на ДПС за предсрочни избори , Москов обяви, че БСП и ДПС са развалената храна на българската политическа витрина. \"Проблемът на ДПС е всяко едно мнозинство, в което ги няма\", обобщи той.", "date": "2018.10.28", "title": "Цитат на деня: Това, което искат майките е правилно, и това, което казва Симеонов, е правилно"}
{"url": "https://www.dnevnik.bg/sport/2018/10/28/3334914_gigantskiiat_slalom_pri_mujete_v_zyolden_beshe_otmenen/", "text": "За втора поредна година гигантският слалом за мъже в Зьолден беше отменен заради лошо време. Първото състезание в  Световната купа по ски алпийски дисциплини  при мъжете няма да се проведе по план, обявиха в неделя преди обед от Световната федерация по ски (FIS). В събота дамите имаха старт на глетчера Ретенбах въпреки затруднените условия. В първия манш валеше силен сняг, но при второто спускане условията бяха малко по-добри. Прогнозата за неделния ден беше лоша и при инспекцията на трасето организаторите прецениха, че състезание не може да има. \"През нощта паднаха още 50 сантиметра нов сняг, а силният вятър не позволява да изчистим трасето, за да може да има старт\", съобщиха от FIS. Допълнително затруднение за организационния комитет се оказа паднала лавина в ранните часове на неделната сутрин. Заради нея е бил затворен един от тунелите, което не позволи на помощния персонал да достигне до работното си място. Първоначално стартът беше насрочен за 12 часа българско време, но след втора инспекция и нова лавинна опасност е преценено, че условията не покриват минималните изисквания за безопасност. Това се случва за  втора поредна година , след като през 2017 г. имаше буря в Зьолден и стартът не се проведе. Тогава отново дамите стартираха в събота, а мъжете не. Новостта е, че от тази година FIS промени правилата и първият старт за годината може да бъде пренасрочен за друга свободна дата. Тепърва обаче предстои решение на FIS дали гигантският слалом ще бъде пренасрочен за друга дата и локация. В събота стартът при дамите беше спечелен от  французойката Теса Уорли , която изпревари Федерика Бриньоне (Италия) и Микаела Шифрин. При мъжете се очакваше битка между носителя на Големия кристален глобус за последните седем години Марсел Хиршер и подгласника му Хенрик Кристоферсен. Първият старт за сезона при мъжете ще бъде на 18 ноември във финландския курорт Леви. Там ще се проведе слалом.", "date": "2018.10.28", "title": "Гигантският слалом в Зьолден беше отменен заради лошо време и лавина"}
{"url": "https://www.dnevnik.bg/sviat/2018/10/28/3334918_papata_prizova_katolicite_da_zashtitiat_curkvata_ot/", "text": "Папа Франциск закри късно снощи продължилата три седмици среща на католическите епископи от целия свят с призив католиците да защитят църквата от \"опетняващи я\" обвинения, предаде ДПА, цитирана от БТА. В момента сме подложени на сериозни обвинения, каза Франциск, допълвайки, че това се е превърнало в преследване на църквата. \"Църквата не бива да бъде опетнявана. Ние, децата, сме мръсни, но не и майката\", каза духовният глава при закриването на Синода на епископите. Папата свика църковните лидери, за да обсъдят как по-добре да отговорят на нуждите на младите хора и да им помагат да намират житейското си призвание. Синодът на епископите е съвещателен орган към папата и обикновено се свиква на всеки три години. Последното му заседание бързо беше превзето от дебати по проблем, който е особено важен за младежите в много части на света - скандала около сексуалните посегателства от свещенослужители, зачитане на хомосексуалистите и правата на жените, отбелязва \"Асошиейтед прес\". Проблемът за включването на жените бе особено актуален, предвид че само седем монахини бяха поканени да участват в срещата наред с 267 кардинали, епископи и свещеници. Никоя от тях обаче нямаше право да гласува по заключителния документ. Петиция, подписана в кулоарите на форума, настояваща високопоставените жени в религиозната общност да получат право на глас, събра близо 9000 подписа. В окончателния текст обаче отпадна споменаването на проблема за неравенството между половете при следващи синоди, което бе включено в проект за заключителния документ. Запазен бе обаче силният език и една от редките преки препоръки в целия документ от 60 страници. \"Синодът препоръчва всеки да бъде осведомен за необходимостта от неизбежна промяна\", посочват духовните лидери. Документът препоръчва по-силно присъствие на жените в църковните структури на всички равнища, включително на отговорни позиции, макар свещеническото призвание да остава запазено за мъжете. Параграфите, посветени на ролята на жените в църквата, бяха сред най-спорните при окончателното гласуване снощи. Пълният текст обаче остана само с параграф, споменаващ хомосексуалността и сексуалните наклонности, макар в работен документ да бе включен акронимът ЛГБТ (лесбийки, гейове, бисексуални и транссексуални). Относно хомосексуалистите се посочва, че \"Бог обича всички хора, както и църквата\". Никой не бива да бъде дискриминиран заради сексуалността си, допълва документът. По темата за сексуалните посегателства епископите не стигнаха до директно единно извинение за десетилетията на сексуални злоупотреби с малолетни и прикриването им от висшестоящи. Макар тази част от документа да е озаглавена \"Търсене на прошка\", текстът споменава само, че никакво разкаяние не може да излекува травмата, причинена на жертвите. Папата е поставен под засилващ се натиск да вземе решителни мерки по проблема със сексуалните злоупотреби, извършвани от духовници, след поредица скандали в Чили, Австралия, Европа и САЩ, припомня ДПА. Самият Франциск се сблъска с безпрецедентен призив да подаде оставка от страна на архиепископ Карло Мария Вигано, който го обвинява, че е предпазил от наказание бивш кардинал, заподозрян в сексуални посегателства.", "date": "2018.10.28", "title": "Папата призова католиците да защитят църквата от опетняващи я обвинения"}
{"url": "https://www.dnevnik.bg/biznes/2018/10/28/3334919_domatite_i_krastavicite_poskupnaha_rekordno_prez/", "text": "Оранжерийните домати и краставици са поскъпнали най-много през седмицата, показват данните на Индекса на тържищните цени /ИТЦ/, който отразява цените на хранителните стоки, цитирани от БТА. Индексът на тържищните цени, който отразява цените на хранителните стоки на едро тази седмица, остана без промяна на ниво 1.3 пункта, съобщава Държавната комисия по стоковите борси и тържищата /ДКСБТ/. Доматите поскъпнаха тази седмица със 7,0 на сто и се продават по 2,30 лв. за килограм. Цената на оранжерийните краставици се повиши със 7.4% и те се търгуват по 1.75 лева. Картофите се продават по 0.63 лева за килограм на едро. Цената на зелените чушки се задържа 1.20 лева за килограм. Червените чушки поевтиняват с 6.4 на сто до 1.91 лева за килограм. Морковите се търгуват по 0.70 лева за килограм. Ябълките поевтиняват с 9.5 на сто и се продават по 0.95 лв./кг. Цената на гроздето също пада, макар и символично - с 0,6 на сто до 1.56 лева за килограм. Кравето сирене поевтинява с 0,5 на сто и се търгува по 5,92 лв./кг; кашкавалът тип \"Витоша\" се купува по 9,99 лв./кг, а олиото поскъпва с 2,1 на сто и се купува по 1,99 лева за литър. Каймата се търгува по 4,70 лева за килограм. Пакетче краве масло от 125 грама струва 2,34 лева. Пилешкото замразено месо се продава по 4,05 лева за килограм на едро в края на седмицата. Захарта поевтинява с 0,9 на сто и се търгува по 1.12 лв./кг, а брашното тип \"500\" поскъпва с 1.2 на сто и се продава по 0,86 лева. Яйцата се продават по 0.21 лева за брой.", "date": "2018.10.28", "title": "Доматите и краставиците поскъпнаха най-много през седмицата"}
{"url": "https://www.dnevnik.bg/sviat/2018/10/28/3333907_kak_ruski_telekom_sledi_jitelite_na_moskva_s_bezplaten/", "text": "Ако човек мине край кафене и после види във \"Фейсбук\" банер, който го рекламира, може да е случайност. Не и ако множество жители на големи градове разказват за същото преживяване. Изглежда, това се случва в Москва, където телекомуникационна компания на практика следи потребителите чрез безплатна интернет връзка, разказва  електронното издание \"Медуза\" . От пролетта на 2018 г. \"Максима телеком\", най-големият оператор на публични безжични мрежи в Русия, предлага рутерите  MT_BOX , сканиращи обкръжението в радиус от десетки метри. Те успяват да засекат т. нар. МАС адреси (Media Access Control) на мобилните устройства, преминаващи наоколо и включили безжичните си идентификатори. Компанията започва да продава устройствата на малкия и средния бизнес - например кафенета, магазини и фитнес центрове. За половин година клиентите на \"Максима телеком\" са се увеличили от няколко кафенета и магазина до хиляди търговски обекти само в Москва. \"Нараснал апетит\" Всеки потребител, който иска да ползва безжичната мрежа, трябва да се регистрира. Така информацията му попада в базата данни на \"Максима телеком\", която в момента според \"Медуза\" наброява 30 млн. устройства. Веднъж попаднали в базата данни, потребителите започват да се разделят на целеви аудитории, а информация се събира за пола, възрастта (на базата на регистрацията), интересите (на базата на посещаваните сайтове) и др. Според директора на интернет бизнеса на \"Максима телеком\" Артьом Пуликов решението да се използва мрежата за таргетирани реклами е взето \"заради нарасналия апетит, нашия и на нашите акционери\". Имената на последните не са напълно известни, макар  според РБК  от май един от съсобстениците да е към въпросния момент бившият генерален директор на концерна \"Калашников\" Алексей Криворучко, чрез когото би могла да съществува връзка със зам.-кмета по транспорта Максим Ликсутов. По-късно тази година Криворъчко напусна компаниите и длъжностите си, за да стане зам.-министър на отбраната. \"Виждаме как устройствата се придвижват в метрото, къде отиват, къде влизат в метрото,\" разказва още Пуликов. По думите му това означава, че ако метростанция \"Динамо\" се използва като ориентир, съответните потребители може да виждат реклами на кафенета в района. Според бизнес клиенти обаче новата безжична връзка не им е донесла ползи, продължава Пулиов. \"Например от метростанция \"Пушкинская\" излизат около 300 хил. души, половината от тях влизат не в \"нужното\" (рекламирано - бел. ред.) кафене, а в другото, откъм Червения площад.\" Директорът обаче смята, че ако рутерът в съответното кафе може да проследи ежедневния маршрут на конкретни хора, на тях може \"да се изпрати таргетирана реклама с отстъпки на кафе или закуска\" и устройството помага за филтрирането. Ефикасност В една от презентациите на \"Максима телеком\" се казва, че сензорите разпознават около 60% от преминаващите в района, което означава, че три пети от ползващите мобилни устройства могат да се свържат с тези рутери. Освен това те могат да се сложат и в супермаркети и при влизане в магазина да се изпраща на съответния абонат съобщение за продажба на шампоан с 20% отстъпка, разказва още \"Медуза\". Неотдавна при свързването с тази мрежа в московското метро потребителите трябвало да отговарят на прости въпроси, за да кажат дали обичат кетчуп или майонеза, дали имат куче или котка или кой е любимият им футболен отбор. Според Пуликов въпросите, използвани за обогатяване на профила на всеки потребител, \"ако човек ни каже: \"Да, имам котка\", ние, разбирайки това, следващия път ще му покажем такава реклама. Ако човек посещава (чрез мрежата) спортни сайтове, можем да му изпратим например, \"Найк\".\" Припомня  карикатура  с надничащ в дома на семейство мъж, на която жена обяснява на съпруга си: \"Не се тревожете, това са просто маркетинг специалисти, които събират личните ни данни, за да създадат по-подходящи за нас реклами.\" Клиентите разполагат с уеб интерфейс, с който могат да зареждат рекламни съобщения в системата, да изберат между банери или известяване с текстови съобщения. Освен това са възможни опити за \"връщане\" на потребители, които често минават край конкретно кафе, но отдавна не го посещават, с реклами в основните социални мрежи. С помощта на MT_BOX може да се измери и броят на хората, видели рекламните съобщения и реагирали чрез посещение на търговските обекти, твърди компанията в една от презентаците си. Под въпрос е ефикасността на метода, защото в един от отчетите на компанията се говори за 1% влезли в конкретен магазин за кафе след показване на 8415 рекламни банера за потребители; във фитнес клуб - 665 души след 98 хил. рекламни съобщения; в магазини на \"Бенетон\" - 18 хил. при 2.5 млн. реклами. Уязвимости През март 2018 г. в московското метро е открита уязвимост в мрежата на \"Максима телеком\", позволяваща да се определят телефонният номер и други характеристики на потребителите чрез MAC адреса на устройствата им. Тя даваше достъп до същия профил, който сега продава \"Максима телеком\" на рекламодатели, пише \"Медуза\". Според изданието именно проблеми с безопасността са причина при подмяна на мрежата преди 3 години пътуващи в метрото да видят  порнографски материали . За следене на клиенти от \"Максима телеком\" съобщила и \"Лаборатория Касперски\", която в изчезнала от сайта ѝ публикация предупредила и за възможност силовите структури да се възползват от ситуацията. В метрото действа и отделна система за лицево разпознаване, с чиято помощ вече са били задържани хора, включително политически активист. От своя страна \"Максима телеком\" уверява, че не събира персонални данни, позволяващи еднозначно да бъде разпознат даден човек, но събират информация от проучвания, от браузъри, маршрут на придвижване, информация за устройството и др. Според Пуликов \"хората много се притесняват, че ги следят\" и това се отразява и на \"Максима телеком\". Той иронично обобщава алтернативата на сегашната ситуация с думите: \"Дайте да се върнем в каменната ера.\"", "date": "2018.10.28", "title": "Как руски телеком следи жителите на Москва с безплатен интернет"}
{"url": "https://www.dnevnik.bg/sport/2018/10/28/3334921_kubrat_pulev_gotov_sum_da_se_biia_s_djoshua_i_sled_dva/", "text": "Кубрат Пулев е готов да се бие за световната титла и да срещне Антъни Джошуа. Това каза българският боксьор след  победата си срещу Хюи Фюри . С успеха над британеца Пулев вече е официален претендент за пояса на IBF. \"Мисля, че такъв мач с Джошуа може да се проведе, както виждате, аз нямам никакви поражения. В кръга на шегата ми трябва малко грим, но няма нищо сериозно. Но съм готов, готов съм и след два месеца да играя срещу него\", каза Пулев. Той имаше насрочен мач срещу Джошуа в Кардиф през 2017 г. В крайна сметка  Пулев се отказа заради контузия . \"Готов съм да изляза с Джошуа, а тогава ще излезе друг Кубрат, а не този днес. Имам какво да подобрявам\", каза българският боксьор. Джошуа държи четири от титлите в тежка категория на Международната боксова федерация (IBF), Световната боксова асоциация (WBA), Международната боксова организация (IBO) и Световната боксова организация (WBO). Британецът победи Александър Поветкин с технически нокаут през септември, а по-рано през годината  надви Джоузеф Паркър за пояса на WBO с успех по точки . От екипа на Джошуа планират следващият му мач да бъде на 13 април на стадион \"Уембли\" в Лондон. В момента се водят преговори той да бъде срещу Дионтей Уайлдър за обединяване на петте титли в тежката категория и определяне на първия абсолютен световен шампион от 2000 г. насам. След двубоя президентът на IBF Линдзи Тъкър обясни как ще се процедира за следващите мачове. \"Тъй като Джошуа е шампион на няколко организации, защитата на техните титли се извършва на ротационен принцип. Следващият двубой на Джошуа трябва да е за защита на титлата на WBO, а основен претендент е Дилиън Уайт. След това идва ред Пулев\", каза той. Кубрат Пулев направи анализ на боя си с Фюри и обясни, че е допуснал грешки, които осъзнава. \"Мисля, че направих много грешки и ще бъда критичен към себе си. Можех и да загубя този мач, противникът ми беше неудобен, както и очаквахме. Трябваше да подходя по друг начин за атаката, защото някои удари просто не достигаха до целта. Горе-долу го бих с ляв прав\", обясни Пулев. Според българския боксьор е имало критични моменти в мача, но той е показал стабилност, като не е бил разклатен. За пореден път Пулев отчете важността на българската публика и подкрепата в зала \"Арена Армеец\". \"Фюри винаги е добре дошъл нашия боксов клуб. Имаме добри треньори. Трябва да покажем, че България не е само Кубрат Пулев в бокса. Преди нас е имало много други добри боксьори, респект и уважение за тях. Имам доста дебела глава, това ме задържа в осмия рунд. Вярата и опитът - също. Той беше бърз тогава, не можех да намеря пътя за нокаут, но въпреки всичко го надиграх. Имах по-точните попадения и го разочаровах\", каза още българинът. Пулев смята, че опитът му е донесъл успех в двубоя. Той също така отчете добрата си физическа подготовка.", "date": "2018.10.28", "title": "Кубрат Пулев: Готов съм да се бия с Джошуа и след два месеца"}
{"url": "https://www.dnevnik.bg/sviat/2018/10/28/3334923_kitai_izprati_chetiri_samoleta_da_evakuirat_turisti_ot/", "text": "Китайски авиокомпании са изпратили днес четири самолета да евакуират около 1500 китайски туристи от курортния остров Сайпан заради мощния тайфун Юйту (Нефритеният заек), предаде ТАСС, позовавайки се на китайски медии. Ураганният вятър и проливните дъждове наложиха да бъде затворено единственото пътническо летище на острова, което до днес не приемаше и не изпращаше граждански полети. Заради особености на инфраструктурата авиовъзелът в момента може да обслужва най-много шест полета в денонощие. Сайпан е вторият по големина остров в тихоокеанския архипелаг Мариански острови, популярна дестинация сред китайските и южнокорейските туристи. Тропическата буря Юйту, която се заформи на 22 октомври в северозападната част на Тихия океан, в сряда се засили до супертайфун. Той разруши множество домове на Марианските острови и скъса електропроводни линии. Един човек загина, а няколко пострадаха, обобщава БТА.", "date": "2018.10.28", "title": "Китай изпрати четири самолета да евакуират туристи от застрашен от тайфун остров"}
{"url": "https://www.dnevnik.bg/photos/2018/10/28/3332622_fotogaleriia_eros_ramacoti_na_55/", "text": "Днес известният италиански певец и композитор Ерос Лучиано Валтер Рамацоти, по-известен като Ерос Рамацоти, навършва 55 години. На снимката: Певецът в предаването \"Che Tempo Che Fa\" на италианската държавна телеивизия RAI през 2009 г..", "date": "2018.10.28", "title": "Фотогалерия: Ерос Рамацоти на 55"}
{"url": "https://www.dnevnik.bg/sviat/2018/10/28/3334932_poveche_ot_1_mln_britanci_iskat_vtori_referendum_za/", "text": "Над един милион души са подписали петиция за провеждане във Великобритания на втори референдум за Брекзит, съобщи снощи в. \"Индипендънт\", който е инициатор на петицията, предаде ТАСС, цитирана от БТА. \"През 2016 г. хората изразиха мнението си дали да останем в ЕС, или да го напуснем. Сега, когато фактите се изясниха, дойде време хората да кажат решаващата дума по самото споразумение, докато не е станало твърде късно\", се посочва в петицията, която бе пусната на сайта change.org преди три месеца. В момента основният проблем в преговорите за излизане на Великобритания от ЕС е режимът на контрол по границата между Ирландия, която остава членка на блока, и Северна Ирландия, която е част от Обединеното кралство.", "date": "2018.10.28", "title": "Повече от 1 млн. британци искат втори референдум за Брекзит"}
{"url": "https://www.dnevnik.bg/sport/2018/10/28/3334952_keniec_postavi_nov_svetoven_rekord_v_polumaratona/", "text": "Кенийският лекоатлет Абрахам Киптум постави нов световен рекорд в дисциплината полумаратон. Той измина дистанцията от 21.0975 километра за 58:19 минути. Киптум го постигна на полумаратона във Валенсия. Резултатът му е с четири секунди по-добър от предишния рекорд на еритрееца Зерсенай Тадесе. Върховото постижение оцеля повече от осем години, след като Тадесе го записа на 21 март 2010 г. в Лисабон. Преди малко повече от месец Киптум записа 59.09 на полумаратона в Копенхаген. За две години, откакто се състезава в полумаратона, кениецът свали повече от минута от постижението си. Той е роден през 1989 г. В кариерата си Киптум има още един голям успех, след като през 2018 г. триумфира на маратона в Дегу.", "date": "2018.10.28", "title": "Кениец постави нов световен рекорд в полумаратона"}
{"url": "https://www.dnevnik.bg/ot_vas/novini_ot_vas/2018/10/28/3334703_kak_da_prigotvim_osolen_palamud/", "text": "Взимаме един пресен паламуд един килограм + .", "date": "2018.10.28", "title": "Как да приготвим осолен паламуд"}
{"url": "https://www.dnevnik.bg/sviat/2018/10/28/3334970_chrez_referendum_irlandcite_poiskaha_dekriminalizirane/", "text": "Ирландците гласуваха с голямо мнозинство за декриминализиране на богохулството на провелия се в петък в страната  референдум по въпроса , предаде \"Франс прес\", цитирана от БТА. Хората, които поискаха премахване на престъплението \"богохулство\" от конституцията, са 65% при избирателна активност от 44% . В момента член от ирландската конституция дефинира богохулството като престъпление и предвижда глоба от 25 хил. евро. Той обаче не е бил прилаган в съвременната история на Ирландия и е смятан за отживелица, отбелязва \"Франс прес\". Агенцията отбелязва, че това беше поредното допитване в Ирландия, което показва, че страната къса със силните си католически традиции, след референдумите за  легализирането на абортите  през май и  на гей браковете  през 2015 година. Шейсет и пет процента от участниците в референдума са гласували за премахване на престъплението \"богохулство\" от конституцията. За последно човек е бил съден за богохулство през 1855 г., още преди страната да стане независима. Тогава е бил обвинен свещеник, който изгорил Библията, по думите му неволно, и който в крайна сметка бил оправдан. Темата за богохулството отново стана актуална през 2015 г., когато британският актьор, писател и режисьор Стивън Фрай в предаване на ирландска телевизия нарече Бог \"глупав\", защото създал свят, пълен с \"несправедливости\". Властите започнаха раследване срещу Фрай, но не се стигна до наказателно преследване. Референдумът се  проведе едновременно с президентските избори . Според окончателните резултати президентът Майкъл Хигингс, който управлява от 2011 г., очаквано беше преизбран с 56 процента от гласовете. Ирландският премиер Лио Варадкар поздрави в Туитър Хигинс, като каза, че е \"много щастлив\", че той \"ще продължи да бъде нашият президент през следващите седем години\".", "date": "2018.10.28", "title": "Чрез референдум ирландците поискаха декриминализиране на богохулството"}
{"url": "https://www.dnevnik.bg/bulgaria/2018/10/28/3334971_koito_e_sreshtu_upravlenieto_e_protivnik_na_razvitieto/", "text": "Държавата никога не е била в по-добра кондиция от сега. Тези, които са срещу сегашното управление, на практика са и срещу устойчивото развитие на икономиката и обществото в България. Това каза премиерът Бойко Борисов в по време на  правителственото заседание , на което се обсъждат проектобюджетите за следващата година, цитиран от\"Фокус\". \"За здравеопазване има половин млрд. лв. повече, за образование - над половин млрд. повече. Помощите за отопление се увеличават с 50% заради нарастването на цените на горивата. За хората с увреждания има 150 млн. лв., което поехме като ангажимент. Благодарим на парламента за бързите действия и за приемането на закона за криминализиране на нелегалното производство на цигари\", каза Борисов. По думите му се изпълняват ангажиментите към НАТО, както и приетият Национален план за повишаване на разходите за отбрана до 2% от БВП до 2024 година. Един от най-амбициозните бюджети от началото на прехода Бойко Борисов определи бюджета като един от най-амбициозните, които са правени от началото на прехода. \"Поехме ангажимент БВП да достигне 110 млрд. до края на мандата. Още за 2019 г. разчетите показват, че той възлиза на 116 млрд., а до края на мандата на 133 млрд.\", посочи той. \"На политическите ни опоненти можете да им говорите само в цифри\", коментира премиерът. \"Говореше се, че искаме да задължим следващите поколения, а то е точно обратното. Рекордно нисък е външният дълг. Третият най-нисък в ЕС\", добави Борисов и уточни, че в края на мандата външният дълг ще стане най-ниския в ЕС, а минималната заплата ше бъде 560 лв. Повече средства за общините с акцент Северна България Премиерът акцентира, че в бюджетът за следващата година има над половин милиард повече за общините предимно за Северна България. По думите му ръстът на изравнителната субсидия за Северозападна България е над 114%. \"Приоритетно има средства за развитие на уличната мрежа и общинските пътища\", изтъкна той. \"Без да подменяме данъчната политика и благодарение на усилията на правителството има стабилен икономически растеж. Приходите в бюджета нарастват до над 4,5 млрд. лева\", заяви премиерът. Той уточни, че в бюджета са заложени 7 млн. лева за деца сираци, както и 19 млн. повече за култура. \"140 млн. лева сложихме и за свлачищата, защото при тези резки температурни амплитуди се оказва, че те непрекъснато се активизират\", каза още министър-председателят Борисов.", "date": "2018.10.28", "title": "Който е срещу управлението е противник на развитието на страната, обяви Борисов"}
{"url": "https://www.dnevnik.bg/sport/2018/10/28/3334972_sebastien_lyob_triumfira_v_rali_katalunia_ojie_povede/", "text": "Деветкратният световен шампион Себастиен Льоб се завърна победоносно във WRC и спечели рали \"Каталуня\". 42-годишният ветеран, който  кара само в три състезания през сезона , показа защо години наред беше считан за най-големия асфалтов специалист. Той се справи с по-младите си съперници и победи бившия си съотборник Себастиен Ожие с едва 2.9 секунди. Двамата французи водеха оспорвана битка в неделните етапи. Трети на подиума се качи съотборникът на Ожие Елфин Еванс с \"Форд\". Третото място на уелсеца обаче се оказа много ценно за \"М-Спорт\", след като измести с позиция надолу съперника на Ожие за титлата Тиери Ньовил. Така френският пилот повде в генералното класиране и кръг преди края има с три точки повече от Ньовил. Ожие преследва шестата си поредна световна титла. На 42 години Льоб става един от най-възрастните победители във WRC. На 42 години и 245 дни Льоб е шести в тази категория в историята на рали спорта. За последно пилот над 40 години спечели през 2004 г., когато именно в Испания победител беше Карлос Сайнц. Победата е девета за Льоб в Каталуня, а освен това той записва рекорд за най-голяма разлика между успехите си. Последният му такъв беше в Аржентина през 2013 г. \"Невероятно е, не мога да повярвам какво се случва. Борих се много, за да успея, и се радвам. Върнах си усещането към колата в последния ден\", каза деветкратният първенец. Победата е първа за \"Ситроен\" от миналогодишното испанско рали. Тогава триумфира Крис Мийк. Със своите девет титли и общо 79 спечелени състезания Льоб е най-успешният пилот в историята на Световния рали шампионат. Той има общо 915 спечелени етапа в кариерата си. Кръг преди края на шампионата в Австралия Себастиен Ожие влиза като лидер с три точки пред  Ньовил . Шансовете на От Танак са на теория, след като естонецът изостава с 23 точки зад французина. Естонският пилот водеше след петъчния ден,но в събота спука гума и загуби 1.45 минути. В крайна сметка той успя да спечели последния пауър етап, който му донесе пет бонус точки. За пореден път ралито се разви много драматично и лидерството се сменяше често. В петъчните етапи на макадам От Танак нямаше никаква конкуренция. Той поведе след третия етап и затвори първия ден с аванс от 26.8 секунди пред Дани Сордо. Съперниците на Танак за титлата Себастиен Ожие и Тиери Ньовил бяха едва седми и девети. След седем много драматични етапа в събота, които се проведоха изцяло на асфалт, водач беше друг пилот на \"Тойота\" Яри-Мати Латвала. Той спечели само един етап, но постоянно беше в челото и с постоянство поведе пред Ожие с 4.7 секунди. Лидерът от петък Танак  беше много бърз и взе първата отсечка, но след това беше принуден да спре и да смени гума по средата В неделя пилотите изминаха само 61.7 километра, разделени в четири скоростни отсечки. Льоб доказа голямата си класа и спечели първите две отсечки, докато бившият му съотборник Ожие взе третата (второто минаване през Руйдеканиес). В последния етап Танак беше пръв, а със силно каране Ожие успя да вземе второто място. Льоб се пребори с някои проблеми по средата на етапа, но записа трето време в отсечката, което в крайна сметка беше достатъчно за крайна победа. С бонус точки завършиха още Еванс и Дани Сордо. Тиери Ньовил пък спука гума в последните километри заради удар в голям камък, което го прати едва шести в етапа и на половин секунда зад Еванс в генералното класиране. Последният старт за сезона е рали \"Австралия\" между 15 и 18 ноември.", "date": "2018.10.28", "title": "Себастиен Льоб триумфира в рали \"Каталуня\", Ожие поведе за титлата"}
{"url": "https://www.dnevnik.bg/bulgaria/2018/10/28/3334975_deloto_sreshtu_banevi_shte_onagledi_banditskata/", "text": "Делото срещу Николай и Евгения Баневи ще онагледи т.нар. бандитска приватизация\", каза на пресконференция днес ръководителят на специализираната прокуратура Иван Гешев. Той уточни, че отправна точка на разследването е приватизирането на завод \"Полимери\" и неговото \"обезкостяване\". Николай и Евгения Баневи  бяха задържани в Ница в петък . Наблюдаващият прокурор по делото Мария Дойчева уточни, че се проучва периодът 2009 -2018 година, като на семейство Баневи са повдигнати обвинения за присвояване и данъчни престъпления за над 1.5 млн. лева само от 2010 до 2011 година и ощетяване на фиска с повече от половин милион лева. В отговор на въпрос Дойчева каза, че част от делото е и източването на завод \"Елма-Троян\" и предприятие в Костенец, продадено на КТБ. Наблюдаващият прокурор обясни и как \"Полимери\" е било източено. Първият подход е бил свързан с искане от клиентите на дружеството да превеждат парите да направени покупки от него не по сметките на предприятието, а по такива на офшорни фирми на семейство Баневи. Имало и редица случаи на взимане на пари от касата на \"Полимери\". Иван Гешев уточни, че в резиденцията на Баневи край София са открити оригиналите на документи за собственост на офшорни фирми. Попитан защо разработката става факт едва сега, той уточни: \"Сега има има взаимодействие между службите, каквото не е съществувало. Освен това специализираната прокуратура покрива цялата страна и това дава възможност да се сглоби цялостната картинка\". Гешев допълни, че едва преди два месеца е бил получен и достатъчно сериозен сигнал от дирекция на полицията. Попитан дали в имението на Баневи са открити злато и диаманти, той заяви, че са намерени \"злато и скъпоценности в потресаващ обем\". Иван Гешов каза още, че в хода на работата по случая може да се премине и към обвинение за организирана престъпна група.", "date": "2018.10.28", "title": "Делото срещу Баневи ще онагледи бандитската приватизация, заявиха от специализираната прокуратура"}
{"url": "https://www.dnevnik.bg/ot_vas/novini_ot_vas/2018/10/28/3334818_ikigai/", "text": "Част от красивите кимона представени в изложбата.", "date": "2018.10.28", "title": "Икигаи"}
{"url": "https://www.dnevnik.bg/sport/2018/10/28/3334978_adrian_andreev_specheli_zavurshi_treti_vuv_finalniia/", "text": "Българският тенисист Адриан Андреев завърши трети във финалния \"Мастърс\" турнир за юноши на осемте най-добри за годината. 17-годишният тенисист се справи с Виктор Юго от Франция. Съперникът на Андреев се отказа при 6:3, 4:2 в полза на българина. Юго е олимпийски шампион от младежките игри в Буенос Айрес. Той започна с две поредни победи в турнира, преди да загуби от Цен Чун. В полуфиналите българинът се изправи срещу американския тенисист Брендън Накашима. Андреев изпраща силна година, в която  спечели титлата от юношеския US Open на двойки , сребърен медал поединично от европейското първенство до 18 години,  един от най-престижните турнири за младежи  - \"Трофео Бонфилио\" в Милано, както и  сребро на двойки от младежката олимпиада. Титлата при юношите в мастърса грабна Накашима. Той победи с 6:2, 6:1 световния №1 Чун, като не му остави никакви шансове в двубоя.", "date": "2018.10.28", "title": "Адриан Андреев завърши трети във финалния \"Мастърс\" за юноши"}
{"url": "https://www.dnevnik.bg/gradska_sreda/2018/10/28/3334976_stolichna_obshtina_podgotvia_ambiciozna_programa_za/", "text": "Ремонти на основни булеварди, площади и улици, както в центъра на София, така и периферията на града, реконструиране на трамвайни трасета и изграждането на нови линии. Това предвижда програмата за 2019 г. на направление \"Транспорт\" в Столичната община, която се обсъжда в общината, заедно с изготвянето на бюджета за догодина. В програмата са включени около 60 мащабни проекта, изискващи големи инвестиции. Именно липсата на финансиране е причината някои от тях да не са изпълнени в предходни години. За други пък все още няма избрани изпълнители или текат дела по отчуждаване на терени. По думите на зам.-кмета по транспорт Евгени Крусев планът няма как да бъде изпълнен \"на 100 процента\", а той по-скоро включва \"всички дейности, които е възможно да се извършат във времето\", каза той пред \"Дневник\". Проекти, забавяни от спорове за имоти или процедури по отчуждаване са разширяването на бул. \"Ломско шосе\" и изграждането на Източна скоростна тангента, които обаче също са част от плана. Реално за кои дейности ще има пари ще се разбере в началото на годината, когато Столичният общински съвет ще гласува бюджета. Тогава тепърва ще трябва да се обявяват и поръчките за много от проектите. Така година преди местните избори от общината, управлявана от партия ГЕРБ, която две поредни години печели в София със слогани като \"Градим София\" и \"Видими резултати\", предлага поредната амбициозна, но и неизпълнима строителна програма. Ремонтите, които ще бъдат продължени от проекти от тази година са на площад  \"Александът Невски\", пренареждането на жълтите павета по бул. \"Цар Освободител\" , изпълнявани от \"ПСТ груп\", преасфалтирането на бул. \"България\" и на бул. \"Пенчо Славейков\" от ул. \"Цар Асен\" до \"Ген. Тотлебен\". Ще започнат пробивът на бул. \"Филип Кутев\" от бул. \"Черни връх\" до ул. \"Сребърна\", където изпълнител е \"Трейс груп холд\". Освен тях ще бъдат довършени разширението на бул. \"Тодор Каблешков\", ремонтите на булевардите \"Монтевидео\", \"Президент Линкълн\" и ще започнат дейности по ул. \"Първа българска армия\". Предвидени са и отложените от тази година ремонти на тунелите по бул. \"Ген, Скобелев\" при Националния дворец на културата, както и на самия булевард, и на тунела по бул. \"Царица Йоана\". Сред проектите, които са останали от предходните години са ремонтите  булевардите \"Шипченски проход\" до бул. \"Христофор Колумб\" , на \"Искърско шосе\", на бул. \"Житница\" от ул. \"Хайдушка поляна\" до бул. \"Овча купел\" и на  трамвайното трасе на линия 5 по бул. \"Цар Борис III\" . Предстои общината да обяви обществени поръчки за изпълнители на тези дейности. След решението от тази година за премахване на  трамвайното трасе по линия 6  при бул. \"Арсеналски\" жители на града и организацията \"Спаси София\" обвиняваха общината, че  унищожава този тип транспорт . Така в програмата за 2019 г. е заложено изграждането на 3 нови трамвайни трасета - по. бул. \"Копенхаген\", което да е връзка между \"Дружба\" и \"Младост\", по бул. \"Панчо Владигеров\" в \"Люлин\" и към \"Дървеница\" пред \"Лозенец\" и бул. \"Драган Цанков\". Последното беше отхвърляно от жителите на \"Дървеница\", а едновременно с това по думите на Крусев то ще струва поне 20 млн. лева. Освен това общината планира и ремонти на трамвайните трасета по ул. \"Каменоделска\" от ул. \"Константин Стоилов\" до ухо \"Орландовци\", по бул. \"Джеймс Баучър\" от площад \"Велчова завера\" до \"Черни връх\",бул. \"Княгиня Мария Луиза\" от ул. \"Опълченска\" до ул. \"Козлодуй\", по \"Александър Стамболийски\" от \"Константин Величков\" до \"Западен парк\". За тях обаче също няма избрани изпълнители.", "date": "2018.10.28", "title": "Столична община подготвя амбициозна програма за близо 60 ремонта за 2019 г."}
{"url": "https://www.dnevnik.bg/sport/2018/10/28/3335075_barselona_izpravi_real_do_stenata_s_razgrom_v_klasiko/", "text": "Барселона\" постигна важна победа, след като разгроми \"Реал\" (Мадрид) с 5:1 в първото \"класико\" за сезона. В отсъствието на контузения Лионел Меси, Луис Суарес пое ролята на лидер и поведе отбора си към зрелищния успех 93 265 зрители на \"Кам ноу\". Уругваецът беше с голям принос за успеха като реализира хеттрик от головете, а веднъж удари и грда. Филипе Коутиньо пък изведе \"Барселона\" напред още в 11-ата минута. Един гол за успеха добави и Артуро Видал. \"Реал\" изглеждаше конкурентен на каталунците само в началото на второто полувреме, когато намали резултата при 2:1 с гол на Марсело. Тимът на Хулен Лопетеги обаче изигра поредния си слаб мач и записа трета поредна загуба в Ла Лига. Мадридчани са в серия от пет двубоя без успех (само едно равенство в тях). Съставът няма победа от 22 септември, а постът на Лопетеги е под сериозна заплаха. След 10 кръга \"Реал\" изостава със седем точки от \"Барселона\". Каталунците водят в Ла Лига с 21 точки и имат две повече от \"Атлетико\" (Мадрид). Мадридчани нямат победа в \"класико\" от 2 април 2016 г., когато спечелиха с 2:1. Поражението пък е третото най-голямо за \"Реал\" през 21 век четвъртото най-голямо от каталунците през 21 век след 2:6, 0:5 и 0:4. От 1994 г. насам Суарес е едва третият футболист на \"Барселона\" с хеттрик в \"класико\". Преди него това сториха Ромарио и Лионел Меси. Макар и без голямата си звезда Меси, каталунците започнаха вдъхновено двубоя и от самото начало наложиха своята игра. Футболистите на Ернесто Валверде действаха в типичния си стил, докато \"Реал\" опита да бъде по-активен по фланговете. В 11-ата минута именно оголване по десния фланг на защитата на \"Реал\" позволи на Ракитич да изведе Жорди Алба зад гърба на защитата. Левият бранител влезе в наказателното поле и върна към връхлитащия Филипе Коутиньо, който без проблем откри. Попадението на Коутиньо падна след размяна на 30 подавания между футболистите на \"Барселона\". Положенията пред Тибо Куртоа не закъсняха, след като \"Барселона\" се възползва от психологическото си предимство. Първоначално шут на Коутиньо с десния крак беше блокиран, а в 19-ата минута белгийският страж на \"Реал\" трябваше да се намесва. \"Реал\" отговаряше с епизодични моменти и контраатаки, но така и не успя да задържи трайно топката. Футболистите на \"Барселона\" пресираха постоянно в средата на терена и не позволиха на съперника си да има свобода с топката. В 29-ата минута Луис Суарес беше повален в наказателното поле от Рафаел Варан, но съдията Хосе Санчес остави играта да продължи. Малко по-късно той се консултира с видеоасистентите, а след това използва и технологията VAR. Санчес прецени, че французинът играе непозволено и посочи бялата точка. Суарес беше точен от 11-те метра с плътен шут в долния десен ъгъл, удвоявайки аванса на каталунците. За уругвайския нападател това беше и седми гол в дербитата срещу \"Реал\". Попадението е под №5 за нападателя, а с повече от него в тима е единствено Меси. На почивката Хулен Лопетеги извади неубедителния Рафаел Варан, за да пусне офанзивен играч в лицето на Лукас Васкес. \"Реал\" се подреди с трима защитници – Серхио Рамос, Начо и Каземиро, а Васкес и Марсело се изтеглиха напред като халф-бекове. \"Реал\" изнезе футболистите си много по-високо по терена и на свой ред започна да пресира \"Барселона\", което обърка домакините. В първите няколко минути каталунците не успяха да намерят нужната дистанция и \"Реал\" се възползва без да чака втора покана. Само пет минути след подновяването на играта мадридчани намалиха резултата с точно изпълнение на Марсело. Той се оказа на точното място след кратко разбъркване и вкара с десния крак. Опитният защитник на \"Реал\" се разписа в трети пореден мач. Това пък се случва едва за пръв път в кариерата на 30-годишния бразилец, който играе за мадридчани от 2007 г. Малко след попадението на Марсело Лука Модрич удари левия страничен стълб на вратата на Тер Стеген. Следващите минути преминаха при поделено надмощие, като и двата състава имаха своите положения. Суарес удари греда за каталунците, докато за \"Реал\" с пропуск се отчете Бензема. Постепенно устремът на \"Реал\" секна и \"Барселона\" започна по-трайно да задържа топката. Валверде направи и промени, като пусна Нелсон Семедо вместо Рафиня, за да уплътни средната зона с вътрешна рокада. Четвърт час преди края каталунците нанесоха решителен удар след бърза контраатака. Сержи Роберто получи топката в празно пространство и надпредна, след което технично центрира към Суарес, а уругваецът с глава вкара своя втори гол в мача. Две минути по-късно нападателят на домакините се прояви в различна светлина с грубо нарушение срещу Начо, но получи само жълт картон. До края на двубоя \"Реал\" продължи да греши и в 83-ата минута го стори за пореден път. Тогава Серхио Рамос подари топката пред наказателното поле, а Сержи Роберто асистира на Луис Суарес, за да може уругваецът да оформи своя хеттрик. Нападателят с №9 пое топката и технично прехвърли Тибо Куртоа. За домакините остана време да вкарат и пети гол, който реализира резервата Артуро Видал. Той реализира с глава след центриране на друг резервен играч Усман Дембеле.", "date": "2018.10.28", "title": "\"Барселона\" изправи \"Реал\" до стената с разгром в \"класико\""}
{"url": "https://www.dnevnik.bg/photos/2018/10/28/3334967_fotogaleriia_svetovnite_snimki_na_denia_27_-_28/", "text": "Бухал в полет, сниман в Тулуза, Франция.", "date": "2018.10.28", "title": "Фотогалерия: Световните снимки на деня 27 - 28 октомври 2018 г."}
{"url": "https://www.dnevnik.bg/sviat/2018/10/28/3335085_nezavisimiiat_kandidat_za_prezident_na_gruziia_moje_da/", "text": "Независимата Саломе Зурабишвили, подкрепяна от управляващата партия \"Грузинска мечта\", печели президентските избори в Грузия още на произведения днес първи тур, сочи проучване екзит пол, цитирано от ТАСС, предаде БТА. Според анкетата на излизане от избирателни секции, проведена от компанията \"Психопроект\", Зурабишвили получава 52.3% от гласовете. Втори с 28.1 на сто е бившият министър на външните работи Григол Вашадзе - кандидатът на основната опозиционна сила, партията \"Единно национално движение\", и още 10 формации. Трети с 9.2% е бившият председател на парламента Давид Бакрадзе, издигнат от партия \"Европейска Грузия\". Проучването е било проведено по поръчка на управляващата партия \"Грузинска мечта\". Друг екзит пол, проведен по поръчка на телевизия \"Рустави 2\", обаче дава по около 40 процента на Зурабишвили и Вашадзе при 10 процента за Бакрадзе. Тази медия е близка до \"Единното национално движение\" - партията на живеещия в изгнание бивш грузински президент Михаил Саакашвили. За победа на първия тур е необходима подкрепа от над 50 процента. 66-годишната Саломе Зурабишвили е родена във Франция, като родителите й са емигранти от Грузия. Тя е била френски посланик в Грузия, преди да стане грузински министър на външните работи в периода 2004-2005 г., отбелязва Ройтерс. Конституционни промени отслабиха правомощията на президента в Грузия. В резултат прякото избиране на държавен глава в страната бе отменено и де факто това бяха последните президентски избори в страната. Отсега нататък президентът ще се избира от парламента.", "date": "2018.10.28", "title": "Независимият кандидат за президент на Грузия може да спечели изборите на първи тур"}
{"url": "https://www.dnevnik.bg/kultura/2018/10/29/3334517_otkus_ot_evreiski_vicove_na_bratia_mormarevi/", "text": "Братя Мормареви разказват \"Еврейски вицове\" в книга! Специфичният хумор на един хулен, преследван, но определян като богоизбран народ и дългогодишната му мъдрост изпълват страниците на \"Еврейски вицове\" от любимите на няколко поколения Братя Мормареви! Книгата съдържа черно-бели илюстрации от Атанас Йомтов, негова е и илюстрацията на корицата, която е дооформена от Дамян Дамянов. Мориц Йомтов и Марко Стойчев, познати като известното дуо Братя Мормареви, разсмивали многократно няколко поколения българи с неповторимите си герои в култовите екранизации \"С деца на море\", \"Двойникът\", \"Васко да Гама от село Рупча\", \"Войната на таралежите\" и др., събират в книга (не)известни вицове и анекдоти за еврейския народ. Публикуваните на страниците на изданието еврейски вицове предлагат умела самоирония, но едновременно с това разкриват много повече за светоусещането и мирогледа на един народ, който е потискан, обиждан и преследван през вековете, но е успял да се съхрани и пребъде именно заради неповторимото си чувство за хумор над самия себе си. В единия от четирите предговора на \"Еврейски вицове\" д-р Соломон Паси пише: \"Като чете тази книга, човек ще се зачуди: Защо въпреки миниатюрната си популация (0,2% от човечеството) евреите са невероятните 23% от всички нобелисти по света, тоест са около 115 (да, сто и петнадесет!) пъти свръхпредставени в тази богоизбрана ложа? Сборникът отговаря: Защото са възпитани от своята еврейска майка (и главен герой на еврейския виц) да оспорват или да се надсмиват над всичко, а оспорването на табуто е прекият път към просветлението и научния прогрес. Еврейският нихилизъм към табутата вероятно се корени в друга много еврейска черта: прагматичното, но бездънно любопитство, също култивирано като основен инструмент на оцеляването. Но най-важното: евреите са нашарили своите тоалетни с един свой виц, превърнал се в тяхна идеология: \"Докато седиш тук, не си губи времето – измисли нещо!\".\" \"Еврейски вицове\" на Братя Мормареви съдържа илюстрации на Атанас Йомтов, автор и на карикатурата на корицата, а останалата работа е свършена от художника Дамян Дамянов. В книжарниците можем да открием и новите издания на две от емблематичните истории на Братя Мормареви – \"Войната на таралежите\" и \"Васко да Гама от село Рупча\". \"Ако теорията ми за относителността се окаже вярна, нем¬ците ще обявят, че съм немец, а французите – жител на света. Ако се окаже грешна, Франция ще каже, че съм немец, а гер¬манците, че съм евреин.\" Алберт Айнщайн Читателите на \"Дневник\" могат да се възползват от 10% отстъпка от цената в Ozone.bg при въвеждане на код Dnevnik10. Поръчай книгата с безплатна доставка тук Госпожа Финкелщайн от Израел била на гости при сина си в Ню Йорк. Трябвало да отиде във Вашингтон и тъй като не знаела английски, синът й обяснил как да смени влака във Филаделфия. Но госпожа Финкелщайн се объркала и се качила отново във влак за Ню Йорк. В купето видяла жена да чете вестник на идиш и подхванала разговор: – Когато стигнем във Вашингтон, ще ми помогнете ли да взема такси? – Вашингтон ли? Но аз идвам от Вашингтон и отивам в Ню Йорк. – Боже, какво чудо са американските железници! Седим една срещу друга и един и същ влак ни кара в две различни по¬соки – вас в Ню Йорк, мене – във Вашингтон! * Двама братя евреи решили да се покръстят. Пръв в църква¬та влязъл по-големият. Щом той излязъл, малкият нетърпеливо го попитал: – Е, как беше? Големият отминал брат си с презрение. – Ей, Жак, какво ти става? – настигнал го по-малкият брат. – Първо – не съм Жак, а Жорж. И, второ – с евреи не раз¬говарям. Защо разпнахте нашия Бог Исус Христос? * Леви минавал край католическата катедрала \"Св. Патрик\" и видял, че пред портите й се тълпят хора. От любопитство и той се присъединил към тях, но нищо не могъл да види. На¬пливът бил голям, прииждали все нови и нови хора и той не¬усетно се озовал пред свещеника, който му пъхнал лъжичка в устата, ударил го с кръст по главата и му казал: – Честито, от днес и ти си в лоното Христово! Ужасен, Леви едва успял да излезе отново на улицата. Ужас! Той е покръстен, какво да прави! Решил да се обади по телефона на жена си. – Да знаеш какво се случи с мен, Ребека. Като минавах по¬край \"Св. Патрик\", видях грамадна тълпа, отидох да видя какво става и докато се усетя, ме наблъскаха в църквата, помъчих се да се измъкна, но прииждаха все нови и нови хора... – Ароне, виж какво – прекъснала го жена му, – знаеш много добре, че ще имаме гости за вечеря и сега готвя, довечера ще ми разкажеш – и затворила телефона. Решил да се обади на дъщеря си: – Да знаеш какво се случи с мен, Мириам – почнал. – Като минавах покрай \"Св. Патрик\", видях грамадна тълпа... – Папа – прекъснала го дъщеря му, – ще закъснея за сре¬щата с годеника си, довечера ще ми разкажеш всичко – и за¬творила телефона. Решил да се обади на сина си: – Сидни, да знаеш какво ми се случи... – започнал той. – Папа, сега ли намери да звъниш, тъкмо съм легнал с едно момиче – и му тръшнал телефона. Излязъл от кабината Леви, обърнал очи към небето и казал: – Господи, Боже мой, само от петнайсет минути съм хри¬стиянин – и вече така съм намразил трима евреи, че...", "date": "2018.10.28", "title": "Откъс от \"Еврейски вицове\" на Братя Мормареви"}
{"url": "https://www.dnevnik.bg/sport/2018/10/28/3335086_ludogorec_postigna_sedma_poredna_pobeda_sled_obrat/", "text": "Лудогорец\" се доближи на точка зад лидера \"Левски\", постигайки седма поредна победа в Първа лига. Шампионите за последните седем години победиха с 4:1 \"Септември\" като гост. Успехът не дойде толкова лесно за футболистите на Антони Здравков, които изоставаха до почивката. Те не успяха да отправят нито един точен удар през първите 45 минути. С четири гола през второто полувреме обаче тимът от Разград стигна до трите точки. За тима от София загубата е десета поредна, като той има едва пет точки. Асен Чандъров изведе \"Септември\" напред още в седмата минута. Той засече от въздуха с мощен удар центриране лтяво. До почивката \"Лудогорец\" изгра слабо, като така и не успя да покаже типичната си игра. Антони Здравков беше заложил на голяма част от титулярите си, като шанс за изява получиха още Лукас Саша, Мей Махлангу и Яцек Горалски. Последните двама бяха заменени на почивката, за да влязат Якуб Шверчок и Густаво Кампаняро. Полският нападател се нуждаеше буквално от няколко секунди, за да се разпише и изравни резултата още в 46-ата минута. От \"Септември\" обаче имаха претенции за изблъскване от страна на Шверчок срещу Георги Стоичков. Равенството се задържа около половин час, след което \"Лудогорец\" отново вдигна оборотите и бързо реши двубоя. В рамките едва на четири минути – между 74-ата и 78-ата Клаудиу Кешеру се разписа два пъти и даде преднина на тима си. Крайният резултат 4:1оформи Вандерсон в последната минута на редовното време. \"Не съм изненадан как се разви срещата. Знаехме, че \"Септември\"ще играе прибрано, видяхме как ще подходят към двубоя. Мисля, че ние си направихме двубоя по-труден, но и нямаше как да създадем възможности за гол, когато всички играчи на \"Септември\" бяха пред наказателното си поле\", каза след срещата Антони Здравков. В друг мач от 13-ия кръг от неделната програма \"Етър\" победи \"Славия\" с 3:0 на своя стадион \"Ивайло\". Великотърновци стигнаха до трите точки след автогол на Славчо Шоколаров в 22-ата минута и попадения на Аласана Мане и Иван Петков в 78-ата и 89-ата минути. \"Етър\" е седми в класирането с 18 точки, а \"Славия\" е девети с две точки по-малко.", "date": "2018.10.28", "title": "\"Лудогорец\" постигна седма поредна победа след обрат срещу \"Септември\""}
{"url": "https://www.dnevnik.bg/bulgaria/2018/10/28/3335122_protestirashtite_zapochnaha_da_subirat_pari_za/", "text": "Родители на деца с увреждания и подкрепящи ги граждани организираха днес пред сградата на Министерски съвет седми пореден протест с искане за оставката на вицепремиера Валери Симеонов. Те са обидени  от негово изказване  от преди двадесетина дни. На днешния протест се роди една нова инициатива – събиране на стотинки, като помощ за политик с тежки увреждания – визирайки Симеонов, предаде Би Ти Ви. БНР уточнява, че пари са събирани и за еднопосочен билет за вицепремиера до родния Бургас. Днес са били събрани около 10 кг. монети. Както и при последните няколко протеста, събирането пред сградата на правителството прерасна в шествие. То мина по бул. \"Витоша\", а крайната му спирка е централата на партията на Валери Симеонов. Днес в протеста се включиха и популярни изпълнители, които с песни и присъствието си подкрепиха протестиращите. Организаторите на протеста обявиха, че за момента 13 700 души са поискали оставката на Симеонов във \"Фейсбук\". За момента позицията на Валери Симеонов е, че той е избран от управляващата коалиция и може да си тръгне, само ако останалите лидери в нея поискат това. Извънреден коалиционен съвет в сряда обаче  само го накара да се извини .", "date": "2018.10.28", "title": "Протестиращите започнаха да събират пари за Симеонов, защото бил с тежки увреждания"}
{"url": "https://www.dnevnik.bg/sviat/2018/10/28/3335123_kitai_planira_da_postroi_purvoto_postoianno_letishte_v/", "text": "Китай планира да построи първото постоянно летище в Антарктида след няколко години, което редовно да приема туристически групи и изследователски експедиции. Това съобщи днес научното издание \"Кецзи жибао\", цитирано от БТА. \"Инфраструктурата ще включва писта и въздушен терминал, а на вече избрано място, според плана, ще бъде изградено летището. Преди обаче то да заработи, ще трябва да минат няколко години\", допълва изданието. Летището ще бъде построено направо на ледника, покриващ Антарктида. Вече са направени задълбочени изследвания за избор на мястото на бъдещото летище. Медията напомня, че вече две специални писти за извънредно кацане и зареждане с гориво, предназначени за самолети с неподвижно крило, са били построени от китайски специалист през 2009 и 2010 година. Едната се намира на 3 км. западно от антарктическата станция на Китай \"Кунлун\".", "date": "2018.10.28", "title": "Китай планира да построи първото постоянно летище в Антарктида"}
{"url": "https://www.dnevnik.bg/sport/2018/10/28/3335125_manchestur_junaited_prechupi_evertun_i_produlji/", "text": "Манчестър юнайтед\" постигна трудна победа с 2:1 над \"Евертън\" в един от най-интересните мачове от 10-ия кръг във Висшата лига. Благодарение на трите точки футболистите на Жозе Моуриньо продължиха изкачването си и изпревариха в класирането своя съперник. Ключова роля за победата имаха Пол Погба и Антони Марсиал. Халфът вкара първия гол в 27-ата минута. Той вкара след добавка от дузпа, която изпусна. Изстрелът от 11-те метра пък беше спечелен от Марсиал. За второто попадение Марсиал реализира след пас на Погба. Точен за \"Евертън\" беше Гилфи Сигурдсон от дузпа в 77-ата минута. След десет кръга \"Юнайтед\" е със 17 точки и заема осмо място, а \"карамелите\" остават с 15 и са девети. \"Юнайтед\" е непобеден вече в три мача след неубедителното си представяне преди това. Тимът от Манчестър вече има и 100 гола срещу \"Евертън\" в историята на Висшата лига. Единственият клуб, който е реализирал повече срещу определен съперник е \"Арсенал\", който има 107 именно срещу \"карамелите\". Жозе Моуриньо направи няколко промени в тима си, като най-изненадващата от тях беше оставянето на Ромелу Лукаку на пейката. Едва за трети път, откакто се присъедини към \"Юнайтед\" белгийският нападател едва за трети път не започна от първата минута. В 25-ата минута реферът Джонатан Мос отсъди дузпа за домакините след сблъсък между Антони Марсиал и Идриса Гей. Повторенията обаче показаха, че положението е изключително спорно, като халфът на \"Евертън\" избива топката, а Марсиал пада когато вижда, че я губи. Пол Погба застана зад топката и се засилваше изключително бавно, а изстрелът му в средата на вратата беше отразен с една ръка от Джордан Пикфорд. Все пак топката отиде обратно във французина и той се разиса. До почивката \"червените дяволи\" можеха да водят и по-убедително, но се отчетоха с пропуски. \"Евертън\" заложи изцяло на контраатаки, разчитайки на скоростта на Ричарлисон, Бернард и Тео Уолкът. След подновяването на играта \"Юнайтед\" спря устрема на \"Евертън\" изключително бързо. Още в 49-ата минута домакините стигнаха до втори гол след много красиво изпълнение на Марсиал. Погба пусна остро подаване на наляво за сънародника си, а той с фалцов изстрел без подготовка не остави никакъв шанс на Пикфорд – 2:0. По-късно на терена се появи и Лукаку, който усили нападателната мощ на домакините. \"Юнайтед\" обаче продължи да пропуска положения, а в края на мача \"карамелите\" погледнаха по-смело в атака. В 77-ата минута след грешка на Погба Ричарлисон открадна топката и влезе в наказателното поле, а Крис Смолинг беше много закъснял, като го повали с шпагата си. Гилфи Сигурдсон беше точен от 11-те метра, за да намали резултата със своя 51-и гол във Висшата лига. За исландеца това беше и четвърти гол на \"Олд Трафорд\", колкото имат още Серхио Агуеро, Дарън Бент и Един Джеко. Единственият с повече в историята на Висшата лига е Стивън Джерард (5). В минутите до края \"карамелите\" бяха дори по-настоятелни, като Марко Силва заложи на всичките си офанзивни играчи. Той остави на терена едновременно Сигурдсон, Ричарлисон и трите резерви Дженк Тосун, Доминик Калвърт-Люин и Адемола Лукман. Въпреки това последното добро положение в мача се откри пред \"Юнайтед\". Марсиал изскочи сам срещу Пикфорд, но вратарят на \"карамелите\" запази хладнокръвие и спаси.", "date": "2018.10.28", "title": "\"Манчестър юнайтед\" пречупи \"Евертън\" и продължи изкачването си"}
{"url": "https://www.dnevnik.bg/sviat/2018/10/28/3335128_i_v_hesen_silno_otstuplenie_na_izborite_za/", "text": "Управляващите в коалиционното федерално правителство на Германия партии понесоха тежки загуби на изборите за управление на провинция Хесен, а Зелените и \"Алтернатива за Германия\" постигнаха сериозно увеличение на подкрепата. Това повторение на резултатите от същия тип избори в провинция Бавария преди две седмици сочат данните от екзит пол за телевизия ZDF, разпространени след края на изборния ден. Според първите изчисления Християн-демократическият съюз на канцлера Ангела Меркел намалява резултата си спрямо вота през 2013 г. с 10 пункта - от 38.3% на 28%. Социалдемократическата партия отчита още по-голямо отстъпление - 11 пункта до 20% подкрепа от избирателите в Хесен. Зелените със също 20% се изравняват с традиционната лявоцентристка партия на Германия, а \"Алтернатива за Германия\" е четвърта с 13%. Либералната Свободна демократическа партия е със 7%, почти колкото и \"Левицата\" (6.5%). Управлявалата досега ХДС остава най-силната партия в местния парламент, но след най-лошия изборен резултат от повече от 50 години. Ксенофобската и евроскептична \"Алтернатива за Германия\" влиза за пръв път сред депутатите във Висбаден и така вече има присъствия в власта на всичките 16 германски провинции. Освен това за пръв път в историята Хесен има провинциален парламент с 6 партии.", "date": "2018.10.28", "title": "И в Хесен силно отстъпление на изборите за управляващите в Берлин"}
{"url": "https://www.dnevnik.bg/bulgaria/2018/10/28/3335177_petima_policai_sa_postradali_pri_sblusuci_v_muglij/", "text": "Петима полицаи са пострадали при сблъсъци в Мъглиж, полицейското присъствие в града е засилено, съобщава МВР. Инцидентът е станал около 18.00 часа, когато служители на ОДМВР – Стара Загора и Дирекция \"Жандармерия\" са започнали специализирана полицейска операция в квартал в града. Целта на операцията е била задържане на лица, които по-рано през деня са оказали съпротива при извършване на проверка и в резултат е пострадал служител на РУ - Казанлък. Задържан е един от извършителите, но при изтегляне от квартала по колоната от полицейски автомобили са били хвърлени камъни. Нанесени са щети по автомобили на ОДМВР – Стара Загора и травми в областта на крайниците на петима служители на МВР. Това е наложило по отношение на нападателите да бъдат употребени физическа сила и помощни средства. Произведени са и няколко изстрела във въздуха. Ситуацията е овладяна и общественият ред е възстановен, уточняват от МВР. Пострадалите полицаи са минали през болницата в Казанлък. Те са с повърхностни наранявания и няма опасност за живота им. Операцията продължава и в момента. Полицейското присъствие в град Мъглиж е засилено.", "date": "2018.10.28", "title": "Петима полицаи са пострадали при сблъсъци в Мъглиж"}
{"url": "https://www.dnevnik.bg/ot_vas/novini_ot_vas/2018/10/28/3335195_kusna_esen/", "text": "Белчински бани-прекрасна гледка от хълма Св.Спас към долината на река Палакария. В далечината са Верила, Витоша и Плана.", "date": "2018.10.28", "title": "Късна есен"}
{"url": "https://www.dnevnik.bg/sport/2018/10/28/3335201_fotogaleriia_dujdut_ot_golove_v_strannoto_klasiko/", "text": " и затвърди кризата в големия си съперник. Каталунците, които водят в Ла Лига вече са със седем точки пред мадридчани, които имат три поредни загуби и са без успех от 22 септември. Първото \"класико\" за сезона беше нетипично и поради факта, че за пръв път от 2007 г. Лионел Меси и Кристиано Роналдо не взеха участие в двубоя.", "date": "2018.10.28", "title": "Фотогалерия: Дъждът от голове в странното \"класико\""}
{"url": "https://www.dnevnik.bg/photos/2018/10/28/3334953_fotogaleriia_razhodkata_na_zombitata/", "text": "Разходката на зомбитата\" (Zombie Walkе) е инициатива, появила се в САЩ в началото на века. Идеята е гримирани и облечени като зомби хора да се разходят по улиците.", "date": "2018.10.28", "title": "Фотогалерия: Разходката на зомбитата"}
