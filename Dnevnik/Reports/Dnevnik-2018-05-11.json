{"url": "https://www.dnevnik.bg/bulgaria/2018/05/11/3177465_jurnalist_ot_cherven_briag_e_bil_napadnat_pred_doma_si/", "text": "Журналистът от Червен бряг Христо Гешов е бил нападнат снощи пред дома си. Докато отключвал входната врата, неизвестен за него мъж го ударил в гръб и го съборил на земята. След това го ритал в областта на корема. Нападателят имал съучастник, който го чакал в паркиран на близо автомобил, с който двамата избягали след нападението. За случая разказа самия Гешов пред  capital.bg. Той добави, че е получавал заплахи, като преди около три седмици в профила му във \"Фейсбук\" се появил надпис \"Почивай в мир\". По думите му атаката срещу него най-вероятно е заради поредицата разследвания, които направил в предаването си \"На прицел\". Гешов уточни, че е подал много сигнали до редица институции срещу местната власт в Червен бряг. \"Сигурно е, че няма да се откажа да работя. Нападението срещу мен е знак, че съм прав, и ще продължа да правя разследванията си\", заяви журналистът. Гешов каза още, че разследванията му разобличават местната власт в Червен бряг. В тях се представят документирани факти за злоупотреба с власт и общински средства в ущърб на гражданите. От миналия месец Гешов е част от екипа на платформата за журналистически разследвания \"За истината\". Предаването му \"На прицел\" се разпространява онлайн, а доскоро се излъчваше и в платформата за видеоклипове Youtube. В последните седмици предаването \"Господари на ефира\" излъчи редица репортажи за нередности в община Червен бряг, като Гешов участваше в някои от тях. Той привлече вниманието върху себе си с публикуването на отворено писмо до медиите, в което твърди, че той и семейството му са подложени на натиск и репресия след разкритията му за нередности в общината. В профила си във \"Фейсбук\" журналистът съобщи, че на 30 април, точно преди \"Господари на ефира\" да излъчат първия репортаж за начина, по който кметът на Червен бряг и общинският съвет в града разпределят обществените поръчки, местната кабелна телевизия ЕТА спряла излъчването. Срещу 28-годишния Гешов има две дела за обида и клевета в Плевенския съд и общо 130 жалби, подадени в полицейското управление на Червен бряг в рамките само на една година.", "date": "2018.05.11", "title": "Журналист от Червен бряг е бил нападнат пред дома си"}
{"url": "https://www.dnevnik.bg/evropa/2018/05/11/3177461_petima_obitateli_na_maluk_shotlandski_ostrov_go_kupiha/", "text": "Малкият живописен шотландски остров Улва, с идеално чисти плажове и кристални води, беше купен от петима от общо шестимата си обитатели, които се бояха той да не попадне в ръцете на руски или близкоизточни магнати, съобщи местно сдружение, цитирано от \"Франс прес\". Улва беше обявен за продан през юли миналата година от шестия обитател на острова, член на аристократичен род, който беше негов притежател от десетилетия. Другите петима жители се обединиха в местно сдружение и успяха да купят острова по силата на закон, даващ предимство на местните общности. Островът беше обявен за продажба за 4.25 милиона паунда (4.77 милиона евро) и беше купен на цена, определена чрез независима оценка, поръчана от шотландското правителство, посочва в комюнике малкото сдружение, успяло да събере средствата благодарение на субсидия от шотландското правителство и с финансовото участие на 500 души. В обявата за продажбата собственикът Джейми Хауърд беше описала мястото като \"един от най-красивите частни острови в Северна Европа\". Това привлече интереса на чуждестранни магнати, а местите жители започнаха да се боят, че ще бъдат експулсирани. И наистина - с изгледа си към планината Бен Мор и към живописния водопад Ийс Форс на съседния остров Мъл, Улва е невероятно идилично място. В апогея си островът е имал население от 800 души. Започва да запада през XVII век, когато собствениците на имотите прогонили масово земеделците от Високите земи, за да превърнат нивите им в пасища за овцете. Мнозина от тях тогава заминали за Австралия. Като собственик на острова сега местното сдружение се ангажира да работи за неговото социално и икономическо развитие и за заселването му с нови обитатели. /БТА", "date": "2018.05.11", "title": "Петима обитатели на малък шотландски остров го купиха, за да не попадне в чужди магнати"}
{"url": "https://www.dnevnik.bg/sport/2018/05/11/3177475_olimpiiskiiat_shampion_po_koloezdene_olaf_ludvig_shte/", "text": "Олимпийският шампион по колоездене от Сеул 1988 Олаф Лудвиг ще бъде специален гост в петото състезание \"Изкачване на Витоша\". Германският спринтьор е носител на Зелената фланелка по точки в  \"Тур дьо Франс\"  за 1990 г. и има три етапни победи в най-престижната колоездачна надпревара. Освен изкачването на Витоша през уикенда има още едно състезание. За събота е планиран критериумът за купа \"Драг\", който ще се проведе от 14.00 ч. в индустриалната зона София-Божурище. Петото изкачване на Витоша е в неделя от 11.00 ч. Докато надпреварата на Витоша е отворена за всички желаещи да опитат късмета си, в купа \"Драг\" ще участва само професионалисти. \"Тази година отново има много желаещи да участват. Заявките са от над 15 отбора. В бъдеще планираме да направим това състезание категоризирано според правилника на Международния колоездачен съюз (UCI, за да привличаме още повече участници\", каза организаторът на двете състезания Драгомир Кузов, който е председател на спортен клуб \"Драг\". Кузов е и първият българин, който стана част от комисиите на UCI. Тази година участие в изкачването на Витоша няма да вземе многократният шампион на България Николай Михайлов. Той е на състезание в Норвегия с новия си отбор \"Делко Марсилия\" и е отклонил поканата за участие. 30-годишният колоездач държи и рекорда за най-бързо изкачване на Витоша - 48 минути, поставен през 2016 г. \"Ники има много важен старт в Норвегия и му желая успех. Да се надяваме, че в бъдеще нашето състезание ще е от по-висока категория, за да идва и той\", каза още Кузов. Изкачването на Витоша ще се проведе по маршрут с дължина 22 километра при денивелацията 1200 метра. Предвидени са ваучери и парични награди на стойност 3000 лв., както и специална премия, ако бъде подобрен рекордът на Михайлов. \"За мен е удоволствие да бъда гост на тези състезания. Ще бъда край шосето, за да подкрепям всички участници. Желая им успех и да стигнат безпроблемно до финала\", каза Лудвиг. Олимпийският шампион от Сеул празнува 30 години от своя златен медал, както и десет години, откакто организира състезания в България. Германецът е тясно свързан с надпревари в Сандански.", "date": "2018.05.11", "title": "Олимпийският шампион по колоездене Олаф Лудвиг ще е гост в изкачването на Витоша"}
{"url": "https://www.dnevnik.bg/evropa/2018/05/11/3177480_grupa_podkrepiala_brekzit_be_globena_za_nadvisheni/", "text": "Една от основните групи във Великобритания, подкрепяли Брекзит на референдума през 2016 г., беше глобена днес със 70 000 паунда заради некоректно отчитане на разходите и надхвърляне на лимита за изразходване на средства, съобщи избирателната комисия, цитирана от световните агенции. Комисията каза, че групата Leave.EU е дала неверни данни за разходите си във връзка с референдума и не е включила в тях поне 77 380 паунда, които са над позволения лимит. Смятайки нарушението за много сериозно, избирателната комисия посочи, че отговорният за представянето на отчета, може да е извършил криминално престъпление и предаде случая на полицията, обяви Боб Познър - финансов директор в комисията. Leave.EU се оправда, че е надхвърлила лимита за кампанията си само с по-малко от 0.1 процент и става дума за смехотворен опит радетелите за напускане на ЕС да бъдат представени като нарушители на правилата. Основателят на Leave.EU Арън Банкс каза, че избирателната комисия е пълна с противници на Брекзит, които не са били безпристрастни и затова понякога ги наричат remoaners - \"вайкащи се\" (от англ. moan - вайкане, оплакване). Според него решението е политически мотивирана атака срещу Брекзит и срещу 17.4 милиона души, гласували за независима Великобритания. Избирателната комисия посочва, че Leave.EU не е включила в отчета услугите, получени от американската фирма за стратегии \"Годард Гънстрър\" в декларираните разходи. Комисията е установила, че Leave.EU некоректно е отчела и три получени заема. Комисията обаче посочва, че няма данни Leave.EU да е получавала дарения или платени услуги от политическата  консултантска фирма \"Кеймбридж аналитика\" , която беше в центъра на скандала с \"Фейсбук\" и използването на лични данни на потребители в политически кампании./БТА", "date": "2018.05.11", "title": "Група, подкрепяла Брекзит, бе глобена за надвишени разходи за кампанията си"}
{"url": "https://www.dnevnik.bg/bulgaria/2018/05/11/3177501_kitai_angajira_100_dushi_da_izdirvat_boian_petrov/", "text": "Общо 100 души екип е ангажирал Китай в спасителната акция по издирването на алпиниста Боян Петров, който изчезна на 3 май, след като е направил опит да атакува връх Шиша Пангма (8027 м) в Тибет. Това съобщи на пресконференция посланикът на Китай в София Джан Хайджоу.  Наетите вече хеликоптери  за спасителната акция днес не са излетели заради силния вятър, съобщи пред \"Дневник\" Деян Петков от екипа на алпиниста в България. Посланикът уточни, че 25 от всички ангажирани са спасители. Останалите са медицински и логистични екипи. Акцентът в издирването ще е на височина над 7500 метра, където за последно е видян Петров, каза Хайджоу. Той обясни, че в състава на спасителния екип са включени добре подготвени алпинисти с много изкачвания на високи върхове, включително и на връх Шиша Пангма.  Спасителите са разделени в три групи и са ръководени от известен китайки алпинист. Първите две групи, в чийто състав влизат 12 спасители, вече са тръгнала от базовия лагер (5800 м) към Лагер 1 (6400 м). Предишната спасителна група, в която се включиха и шерпи от експедициите в базовия лагер, преди няколко дни стигна Лагер 1 и  там не откри Боян Петров . Утре е предвидено 7 от тези 12 души да тръгнат към Лагер 2 (6800 м), а след това и към Лагер 3 (7300 м). Посланикът подчерта, че климатичните условия в района са неблагоприятни. Освен силния вятър и температурите са много ниски. От думите му се разбра, че на 13 май, неделя, се очертава прозорец с по-благоприятно време, когато се очаква издирването да може да се направи под самия връх. По оценка на посланика най-добрият начин за издирване в случая е с хората на място, а не чрез хеликоптери. В момента два хеликоптера от Непал са на 3700 м височина на около 25 км от Шиша Пангма, обясни Хайджоу. По думите му те ще излетят в събота рано сутринта - в 7.30 часа пекинско време. \"Китай оказва максимална логистична подкрепа. При подходящо време хеликоптерите ще летят около лагерите\", заяви посланикът. Индийското издание Dream Wanderlust цитира ръководителя на екипа, ангажиран с хеликоптерите, който обяснява, че силният вятър препятства излитането. Компанията от Непал Simrik Air Pvt. Ltd. бе наета за спасителната операция като има разрешение да лети на територията на Китай до 13 май включително. Италианският журналист Алесандро Филипини, който следи отблизо издирването на Боян Петров, написа във \"Фейсбук\", че пилотът, направил най-високата спасителна акция за всички времена, е готов да тръгне в търсене на българина. Посланикът на Китай в София заяви, че няма информация да е постъпвала нова молба за разрешение друг хеликоптер да се включи в издирването. \"Търсенето с хеликоптери на такива височини е рисковано и може да донесе опасности за останалите\", каза Хайджоу. Той посочи, че останалите алпинисти, планиращи изкачване на Шиша Пангма, са в базовия лагер. Според думите му намеренията им са да тръгнат към върха на 13 май.", "date": "2018.05.11", "title": "Китай ангажира 100 души в издирването на Боян Петров"}
{"url": "https://www.dnevnik.bg/sport/2018/05/11/3177552_video_vratariat_na_manchestur_siti_vleze_v_knigata_s/", "text": "Вратарят на \"Манчестър сити\" Едерсон Мораеш беше вписан в книгата с рекордите на Гинес. 24-годишният бразилец, който прави страхотен първи сезон във Висшата лига, изпълни най-дългия шут от ръка във футбола. Едерсон преодоля 75.5 метра по време на тренировка. Той подобри с 35 сантиметра досегашния световен рекорд. Бразилецът използва социалните мрежи, за да се похвали с постижението си и да покаже сертификата от \"Гинес\". Едерсон беше привлечен в \"Манчестър сити\" през миналото лято, след като изигра отличен сезон с екипа на \"Бенфика\". \"Гражданите\" платиха 40 милиона евро, за да го купят от португалския клуб. Бразилецът се превърна във  втория най-скъп вратар в историята след Джанлуиджи Буфон. Вложените средства се оказах напълно оправдани. Едерсон не допусна гол в 16 от 35-те си мача във Висшата лига, като с повече \"сухи мрежи\" е само вратарят на \"Манчестър юнайтед\" Давид де Хеа - 18. Бразилецът спаси всяка от двете дузпи, които бяха изпълнени с него, а най-голямо впечатление направиха страхотните му умения в играта с крака.", "date": "2018.05.11", "title": "Видео: Вратарят на \"Манчестър сити\" влезе в книгата с рекордите на Гинес"}
{"url": "https://www.dnevnik.bg/sviat/2018/05/11/3177484_na_izborite_v_irak_partizanski_komandir_moje_da_donese/", "text": "Ако Хади ал Амири победи на иракските избори утре, това ще бъде върховно постижение за бившия дисидент и днешен водач на шиитска милиция, прекарал повече от две десетилетия в изгнание в Иран, борейки се срещу Саддам Хюсеин.  Лидер на организацията \"Бадр\", която беше гръбнакът на доброволните сили, сражаващи се срещу \"Ислямска държава\", Амири се надява да използва успеха си на бойното поле в очертаващата се надпревара между трима кандидати за премиерския пост. Изборна победа за Амири би била победа за Иран, тъй като 63-годишният лидер на милиция е изградил силни връзки с шиитския съсед на Ирак - той обаче ще трябва също да балансира интересите на Техеран в Ирак с целите на Вашингтон, които често им противоречат.  Победителят на изборите ще се изправи пред тежката задача на възстановяването на Ирак след опустошителната тригодишна война срещу крайните твърдолинейни сунитски екстремисти, както и борбата срещу корупцията, която поглъща голяма част от приходите от петрола на държавата - членка на ОПЕК. Подобно на другите претенденти - действащия премиер Хайдер ал Абади и бившият Нури ал Малики - Амири обеща да възстанови държавните институции и да осигури болезнено необходимите образователни и здравни услуги. Личната кариера на Амири в управлението - четиригодишен мандат като министър на транспорта, не беше впечатляваща. Вместо това Амири цели да се възползва от водещата си роля в Силите за народна мобилизация (\"Хашд аш Шааби\") - предимно шиитските, поддържани от Иран милиции, които се обединиха, за да се противопоставят на  самопровъзгласения халифат на \"Ислямска държава\"  преди четири години. \"Щастливата му звезда изгря през 2014 г. Амири - неубедителният министър изчезна и партизанският командир се появи отново, когато шиитите в Ирак се нуждаеха най-много от него\", казва шиитски учен и експерт по шиитските опозиционни движения в миналото. Стари приятели Иранските връзки на Амири, изградени по време на дългите години в изгнание - най-вече тези с Корпуса на гвардейците на ислямската революция - бяха решаващи за превръщането му в значима фигура, която първо отправи предизвикателство срещу \"Ислямска държава\", а след това спомогна за поражението ѝ. Гвардейците обучиха и въоръжиха Силите за народна мобилизация, създадени в отговор на фетва на висшия шиитски духовник на Ирак - великия аятолах Али Систани. Като лидер на организацията \"Бадр\" Амири, който владее фарси, често беше забелязван да обсъжда офанзиви в Ирак с командироващия чуждестранните операции на Корпуса на гвардейците Касем Солеймани. Многобройните снимки от бойното поле на Амири и Солеймани във военна униформа, които се прегръщат в еуфория след прогонването на бойците от \"Ислямска държава\", демонстрират старо приятелство. Портрети на иранския върховен лидер Али Хаменей задължително присъстват в офисите на \"Бадр\", напомняйки за дните, когато групировката беше въоръженото крило на иракската шиитска опозиция, базирана в Иран. Роден в смесената сунитско-шиитска провинция Дияла, източно от Багдад, едва двайсетинагодишен Амири бяга в Иран, след като е следвал икономика в Багдад. Осъден на смърт от Саддам, той превръща Иран в свой втори дом за повече от две десетилетия. Впоследствие подобно на Малики и Абади той се връща от изгнание след оглавената от САЩ инвазия през 2003 г., която свали от власт Саддам. Амири внедри членове на \"Бадр\" на ключови позиции в сигурността, прочистени от офицерите от партията на Саддам \"Баас\", но демонстрира прагматична жилка, избягвайки сблъсъци с американските сили по време на осемгодишната окупация. Противниците му обвиняват организацията \"Бадр\" в убийства и в масово насилие срещу сунити, задържани в тайни затвори, управлявани от нея след предвожданата от САЩ инвазия. Карим Нури, медиен съветник на Амири и кандидат от неговата листа, отрича обвиненията и казва, че те целят да навредят на репутацията на \"Бадр\". Опит за балансиране Въпреки тесните си връзки с Иран Амири държи отворени каналите за комуникация с американски дипломати в Багдад, което би било полезно, ако той спечели, предвид продължаващото важно военно и икономическо значение на САЩ за Ирак. Съединените щати обучаваха и помагаха на иракските правителствени сили, предвождани от Абади. Те предоставиха милиарди долари помощ на финансово затрудненото правителство и активно насърчаваха инвеститори от Залива и други чужди страни да помогнат за възстановяването на страната. Водените от САЩ коалиционни сили освен това действаха на една и съща територия с десетките хиляди бойци от шиитските милиции по време на войната срещу \"Ислямска държава\", която достигна кулминацията си миналата година с превземането на Мосул. Въпреки антиамериканската риторика на няколко лидери на милиции за разлика от Амири големи инциденти нямаше. \"Американците са способни да работят с Амири и няма причина да се смята, че той ще тласне Ирак към Иран, освен ако не е принуден да избира между двете\", каза западен дипломат. Този труден избор може обаче да се падне на следващия иракски премиер, ако американският президент Доналд Тръмп  реши да възобнови  санкциите срещу Иран, вдигнати след сделката от 2015 г., ограничаваща ядрената му програма. Амири казва, че под негово ръководство Ирак ще развива отношения с всички съседи и няма да бъде зависим от Иран. \"Нашите сърца са отворени и ръцете ни са протегнати, искаме Ирак да бъде господарят на региона, центърът, около който другите ще се въртят. Авторитетът на Ирак не може да позволи той да бъде опашка на тази или онази страна\", заяви той. \"Времето настъпи\" Опонентите му са скептични. Според тях дългогодишната му лоялност към Техеран означава, че неговите действия ще се диктуват от иранските интереси. Те освен това се съмняват в имиджа, който той налага за себе си, като аутсайдер и военен командир, който не е замесен в лошото политическо управление, корупцията и непотизма, тормозещи страната. Критиците напомнят неговото представяне като министър на транспорта от 2010 до 2014 г., включително инцидент през 2014 г., когато той принуждава пътнически самолет, летящ към Ирак, да обърне назад посред полета, за да прибере сина му, който го изпуснал в Бейрут. Иракските пътища, железопътни линии и летища не се подобриха под неговото ръководство, въпреки че правителството печелеше десетки милиарди долари допълнително от износа, когато цената на суровия петрол беше над 100 долара за барел.  Кампанията на Амири целеше да го постави над религиозните разделения на страната и политическите неуспехи, наблягайки на ролята му в Силите за народна мобилизация, към които се присъединиха и някои сунитски бойци. \"Аз съм командир от \"Народна мобилизация\" и е нормално да съм в листата (на Амири)\", каза Язан ал Джубури, сунитски кандидат за депутат в парламента от провинция Салах ад Дин, северно от Багдад. Логото на листата \"Фатех\" (завоевание) на Амири представлява златна лъвска глава на зелен фон, целяща да внуши имидж за сила и сигурност, както и за неговата ислямска идеология. Лозунгът му е прост: \"Времето на Ирак настъпи!\" /БТА", "date": "2018.05.11", "title": "На изборите в Ирак партизански командир може да донесе победа на Иран"}
{"url": "https://www.dnevnik.bg/ot_vas/galeriiotvas/2018/05/11/3177516_chitatelska_fotogaleriia_cjurih/", "text": "Град Цюрих е разделен на 12 района и 34 квартала. Агломерацията Цюрих е съставена от град Цюрих и 130 други общини. Метрополията Цюрих има около 1.9 млн. жители. Около 900 хил. служители работят в 238 общини в 8 кантона.", "date": "2018.05.11", "title": "Читателска фотогалерия: Цюрих"}
{"url": "https://www.dnevnik.bg/evropa/zemedelie/2018/05/11/3177628_nad_1200_jivotnovudi_poluchiha_9_mln_lv_za_grija_za/", "text": "Фонд \"Земеделие\" преведе над 9 млн. лв. по мярка 10 \"Агроекология и климат\" от Програмата за развитие на селските райони (ПРСР) 2014-2020 г., съобщиха от фонда.", "date": "2018.05.11", "title": "Над 1200 животновъди получиха 9 млн. лв. за грижа за местни породи"}
{"url": "https://www.dnevnik.bg/sport/2018/05/11/3177618_ligata_otchete_malko_pod_30_000_prodadeni_bileta_za/", "text": "Малко под 30 000 са продадените билети за  финала за Купата на България между \"Славия\" и \"Левски\" (4:2 след дузпи) . Точният им брой е 29 779, обяви генералният мениджър на Професионалната футболна лига (ПФЛ) Атанас Караиванов пред \"Дневник\". От тях по-малко от 900 са били продадени за секторите с привържениците на \"Славия\", уточни той. По думите му на мача със сигурност е имало над 30 000 зрители, тъй като са били допуснати деца от школата на белите, а по всяка вероятност е имало и хора без билети. \"В сектор Б пътеходите бяха пълни. У нас е част от емоцията да ходиш на футбол, на театър, на кино без пари\", каза Караиванов. Въпреки това той посочи, че не е постигната целта, за която с колегите му се надяваха - мачът да задмине по посещаемост финала между ЦСКА и \"Монтана\" преди две години. Тогава на \"Васил Левски\" имаше близо 34 000 привърженици. \"Прогнозирам отлив на публика, ясно е защо. Хванахме последния прилив\", каза Караиванов. И насочи вниманието към липсата на успехи при ЦСКА и \"Левски\", които определи за \"основополагащи клубове\". \"Мъчно ми е, че те останаха без трофеи този сезон.\" Генералният мениджър на ПФЛ акцентира върху това, че е имало голяма мобилизация за посещение на финала. \"Първо свършиха билетите за секторите А и В, което значи, че хора, които по-рядко ходят на мачове, са искали да гледат любимия си отбор. Малко им трябва да се запалят, но клубовете трябва да работят с тях.\" И добави: \"Не искам да подценявам или надценявам ролята на лигата като организатор. Много приятели и познати ми се обадиха след мача, включително и от ръководството на БФС, и ни поздравиха. Мачът мина нормално и без инциденти.\" Караиванов каза, че в последните години е имало вълнуващи финали за купата при висок интерес. \"Имахме шанса да се класират отбори, към които има голям интерес. Не мисля, че тази година ще има по-значим мач\", заяви той.", "date": "2018.05.11", "title": "Лигата отчете малко под 30 000 продадени билета за финала между \"Славия\" и \"Левски\""}
{"url": "https://www.dnevnik.bg/sport/2018/05/11/3177634_half_na_ludogorec_popadna_v_razshireniia_sustav_na/", "text": "Полузащитникът на \"Лудогорец\" Яцек Горалски попадна в разширения състава на Полша за световното първенство по футбол, което ще се проведе в Русия от 14 юни до 15 юли. Селекционерът на \"дружина полска\" Aдам Навалка обяви днес списък от 35 играчи, от които ще отсее 23-ма за финалите. В разширения състав на попадна другият поляк в \"Лудогорец\" - централният нападател Якуб Шверчок. 25-годишният играч направи много силна есен в \"Заглебие\" (Любин), като беше голмайстор на полската Екстракласа с 16 гола в 21 мача. Шверчок беше привлечен в \"Лудогорец\" през януари. Полякът, който според transfermarkt е струвал 1 млн. евро, записа седем попадения в 11-те си срещи за тима от Разград. През повечето време обаче той беше на резервната скамейка за сметка на голмайстора на Първа лига Клаудиу Кешеру. Шверчок, който има три мача за Полша от дебюта си през ноември 2017 г., не успя да се пребори за място в разширения състав за световното в конкуренцията на Роберт Левандовски (\"Байерн\"), Аркадиуш Милиш (\"Наполи\"), Лукаш Теодорчик (\"Андерлехт\"), Давид Ковнацки (\"Сампдория\"), Камил Вилчек (\"Брьондби\") и Кжищоф Пятек (\"Краковия\"). Горалски, който беше привлечен в \"Лудогорец\" от \"Ягелония\" през лятото на 2017 г., също има три срещи за националния отбор на Полша. Шансовете му да попадне в окончателния състав от 23-ма души не изглеждат големи при наличието на играчи като Камил Гросицки, Гжегож Криховяк, Кжищоф Мачински, Пьотр Зелински и Славомир Пешко. Навалка ще обяви окончателния списък с избраниците си за Русия 2018 на 4 юли. Полша започва участието си в световното на 19 юни срещу Сенегал. Другите два отбора в група Н са Колумбия и Япония.", "date": "2018.05.11", "title": "Халф на \"Лудогорец\" попадна в разширения състав на Полша за световното"}
{"url": "https://www.dnevnik.bg/video/2018/05/11/3177603_video_drugite_novini/", "text": "Денят на данъчната свобода настъпва Нови такси за регистрация на автомобили, нови опашки 23.8-метрова вълна е регистрирана в Южния океан Павел Павликовски и \"Студена война\" в битка за \"Златна палма\" Jethro Tull ще празнуват 50 г. и в България Часове до финала на конкурса \"Евровизия\"", "date": "2018.05.11", "title": "Видео: Другите новини"}
{"url": "https://www.dnevnik.bg/sport/2018/05/11/3177647_irlandec_specheli_purva_pobeda_v_golemite_koloezdachni/", "text": "Ирландецът Сам Бенет спечели седмия етап на Джиро д'Италия. 27-годишният състезател на \"Бора\" надделя в драматичен финален спринт с носителя на цикламената фланелка Елиа Вивиани (\"Куикстеп\") и записа първи етапен успех в някоя от трите големи колоездачни обиколки. Бенет измина 159-километровата равнинна отсечка от Пицо до Прая а Маре за 3.45:27 часа. Етапът се разви напълно според очакванията и беше решен след финален спринт. В началото се откъсна скромна група от трима души, в която бяха италианецът Давиде Балерини, испанецът Маркел Ирисар и руснакът Максим Белков. Основната група ги държеше на разлика около 4-5 минути, а 15 км преди финала последният оцелял от откъсването - Белков, беше застигнат. Вивиани, който спечели първите два спринта - във втория и третия етап, отново беше фаворит за победата. Бенет обаче показа по-свежи крака в последните 50 метра и пресече пръв финалната линия. Вивиани завърши втори, а друг италианец - Бонфацио Николо (\"Бахрейн мерида\"). \"Много съм щастлив. Чувствам облекчение\", каза Бенет след финала. Ирландецът беше много близо до победа и при дебюта си в Джирото през 2017 г., но веднъж остана втори, а три пъти завърши трети във финалните спринтове. \"Толкова много пъти бях близо до победата в Джирото. Да намеря правилният момент за атака беше ключът към победата при наличието на толкова много бързи спринтьори. Наистина не е никак лесно да победиш Вивиани. Той определено знае какво прави\", допълни Бенет. В генералното класиране не настъпиха промените преди предстоящите през уикенда два тежки планински етапа. Саймън Йейтс от \"Мичелтън Скот\" води с аванс от 16 секунди пред миналогодишния шампион Том Дюмулен и 26 пред съотборника си Естебан Чавес. Доменико Поцовиво (+43) и Тибо Пино (+45) допълват челната петица, а Крис Фрум е осми с пасив от 1:10 мин. Вивиани остава твърдо начело при спринтьорите със 178 точки и аванс от 78 пред Бенет. Чавес остава с фланелката за най-добър катерач, а \"Мичелтън Скот\" е начело в отборното класиране.", "date": "2018.05.11", "title": "Ирландец спечели първа победа в големите колоездачни обиколки"}
{"url": "https://www.dnevnik.bg/sport/2018/05/11/3177140_manchestur_junaited_si_garantira_vtoroto_miasto_vuv/", "text": "В експериментален състав с трима централни защитници и осем промени в стартовия тим \"Манчестър юнайтед\" направи нулево равенство като гост на \"Уест хем\" и си гарантира второто място в крайното класиране на Висшата лига. \"Червените дяволи\" събраха 77 точки и преди последния кръг имат четири аванс пред \"Тотнъм\", шест пред \"Ливърпул\" и осем пред \"Челси\". Тимът на Жозе Моуриньо изостава с 19 от шампиона \"Манчестър сити\", което може да се окаже най-голямата разлика между първия и втория в историята на Висшата лига. С мисъл за финала срещу \"Челси\" за Купата на Англия на 19 май Моуриньо реши да използва нови варианти в състава. \"Юнайтед\" започна мача Давид де Хеа на вратата, с трима централни защитници - Фил Джоунс, Крис Смолинг и Виктор Линдельоф, и с Алексис Санчес на върха на атаката, подкрепян от Джеси Лингард, Люк Шоу и Антонио Валенсия действаха по двата фланга, Скот Матоминей, Андер Ерера и Пол Погба - в центъра на терена, а Джеси Лингард \"Уест хем\" и \"Юнайтед\" изиграха скучен мач, който домакините се защитаваха дълбоко в своята половина, а гостите нямаха никаква идея как да стигнат до чисто голово положения освен с удари от далечна дистанция. Темпото на игра беше далеч от обичайното за Висшата лига, а последният половин час се доигра в тренировъчен стил. Най-интересните ситуации преди почивката бяха опасни изстрели от далечно разстояние на Мактоминей и Лингард, при които вратарят на \"Уест хем\" Адриан се намеси отлично. Малко след почивката Санчес се озова на добра позиция, но беше блокиран по чудесен начин от централния бранител Анджело Огбона. Въпреки темпото, в което се играеше мачът, в края на срещата се стигна до напрежение между двата отбора. Капитанът на \"чуковете\" Марк Нобъл трябваше да бъде изгонен с директен червен картон за груби действия срещу Пол Погба, но се размина само с жълт. \"Юнайтед\" не успя да отбележи гол във втори пореден мач, след като в предишния кръг загуби с 0:1 от \"Брайтън\". За последно това се случи на \"червените дяволи\" в началото на 2016 г. под ръководството на Луис ван Гаал. \"Уест хем\", който си гарантира оцеляването още преди този мач, запазва 15-ата позиция с 39 точки.", "date": "2018.05.11", "title": "\"Манчестър юнайтед\" си гарантира второто място във Висшата лига"}
{"url": "https://www.dnevnik.bg/bulgaria/2018/05/11/3151874_curkvata_pochita_dnes_svetite_bratia_kiril_i_metodii/", "text": "Българската православна църква почита днес светите братя Кирил и Методий. Във всички епархии на Българската православна църква се отслужва празнична Света литургия. 11 май е и патронен празник на Националната библиотека \"Св. св. Кирил и Методий\" и професионален празник на библиотекарите. Светският празник за св. Кирил и Методий бележи началото си през Възраждането и се свързва с училищните тържества, които са били организирани на 11 май, когато църквата вече е почитала създателите са славянската писменост. През 1857 г. денят на светите братя е почетен в българската църква \"Св. Стефан\" в Цариград заедно със служба и за св. Иван Рилски. На страниците на \"Цариградски вестник\" от 26 април 1858 г. се съобщава, че в Пловдив и други градове българите започнали да честват св. Кирил и Методий вместо Три светии като училищен празник. От 1863 г. 11 май се установява като църковен празник на светите равноапостоли Кирил и Методий, а след Освобождението става общоучилищен празник на славянските първоучители. Тогава се заражда идеята за химн. През 1892 г. в Русе Стоян Михайловски, тогава учител в Мъжката гимназия, написва \"Върви, народе възродени...\". През май 1901г. учителят от Петокласното ловчанско училище Панайот Пипков написва музиката към текста и песента се превръща в български училищен химн. С въвеждането на Григорианския календар през 1916 г. празникът, отбелязван от държава и Църква, вече се чества на един ден - само на 24 май. След 1969 г. се провежда изкуствена секуларизация чрез отделяне на църковния от светския календар, затова днес вече има два празника - църковен (11 май) и светски (24 май). През 1980 г. папа Йоан Павел II обяви славянските първоучители за покровители на Европа.", "date": "2018.05.11", "title": "Църквата почита днес светите братя Кирил и Методий"}
{"url": "https://www.dnevnik.bg/bulgaria/2018/05/11/3176622_mvr_zasega_ne_izdirva_brendo_tursi_go_na_adres/", "text": "МВР засега не издирва Евелин Банев-Брендо, търси го на адрес. Това показа проверка на \"Дневник\". В началото на седмицата стана известно, че делото срещу него за пране на пари е приключило и той е осъден на 6 години затвор. От Софийската градска прокуратура обясниха, че на 2 май са разпоредили на полицията издирването на Брендо, който беше осъден и в Италия на 20 години затвор за  наркоразпространение . Говорителят на градското обвинение Зорница Таскова заяви, че им е изпратена присъдата за изпълнение и е установено от главна дирекция \"Охрана\" към правосъдното министерство, че той не е открит на известния по делото му адрес. Тя допълни, че обявяването на общодържавно издирване се прави от полицията. \"Ние им го изпращаме с указание да го направят, но самата процедура включва те първо да го издирват местно, което е около месец, и след това, ако търсенето не даде резултат, да го обявят за общодържавно издирване. Ние сме го изпратили за издирване, а на коя фаза от издирването е това полицията трябва да го каже\", обясни Таскова. Подчерта, че търсеният човек може да се обяви за общодържавно издирване и по-рано - ако полицията например получи конкретна информация, че той се намира в някоя друга държава. \"Процедурите са различни при всеки индивидуален случай\", заяви пиарът на СДВР, където е изпратено искането за издирване на Брендо. В случая обаче полицията е решила да търси Банев първо на адресите му и след това да го обявява за издирване, макар това вече да е сторено от главна дирекция \"Охрана\" към правосъдното министерство. \"Към момента се търси на адрес. Доколкото разбрах, не е обявен за общодържавно издирване\", обясни пиарът на \"Столичната полиция\" за \"Дневник'. С каква мярка за неотклонение последно е бил Брендо Последното публично известно определена на съда за мярка за неотклонение на тогава все още само подсъдимия е от 2015 г. Тя е била най-леката - \"подписка\". След като стана известно, че Банев е осъден окончателно от Върховния касационен съд (ВКС), нито една институция не успя да отговори на въпроса с каква мярка за неотклонение е бил. От прокуратурата само заявиха преди дни, че е имал забрана да напуска страната. Говорителят на градската прокуратура коментира, че не знае последната мярка на Банев и насочи въпроса евентуално към съда. От Столичната полиция казаха, че отговор трябва да даде прокуратурата. Трите съдебни инстанции, разглеждани делото срещу Брендо, отказаха да коментират мерките му за неотклоение заради последните промени в Наказателно-процесуалния кодекс, заради които решение не може да бъде публично оповестено, докато осъденият не бъде вкаран в затвора (при присъди с лишаване от свобода). Това отказа да коментира и адвокатът му Ина Лулчева. През март 2017 г. Софийският апелативен съд намали наказанието на Банев от седем на шест години затвор по обвинението, че е прал пари от наркотрафик. С него по този процес подсъдими бяха още доведеният му брат Симо Крайчев, бившата съпруга на Брендо Моника Добринова и сестра й Десислава Дишлиева. В началото на 2013 г.  Софийският градски съд (СГС)  призна четиримата за виновни. Наложеното наказание на Банев бе затвор за седем и половина години, а присъдите на другите трима бяха три години условно с пет години изпитателен срок. След това втората съдебна инстанция ги оправда, но  Върховният касационен съд (ВКС)  върна делото на апелативния съд за ново разглеждане заради съществени процесуални нарушения. Разследването по казуса е от 2007 г., а в съда процесът започна през 2010 г., въпреки че беше внесено още през 2009 г., но бе забавено. Според обвинението между 17 октомври 2002 г. и май 2005 г. Брендо и останалите са превеждали парични суми от различни сметки в чужбина към \"Прайвът файнанс юниън\" АД, като \"знаели или предполагали\", че средствата са придобити от наркотрафик. Освен това от прокуратурата твърдят, че подсъдимите са изпрали пари, придобити от внос на наркотици в Италия и Испания, осъществен през 2000 г. от Атанас Генов и от група, ръководена от Ивайло Хеселбърт, в периода 2003 - 2005 г. През септември 2017 г. стана известно, че Брендо е осъден  окончателно на 20 години затвор  в Италия по обвинение за участие в престъпна група за международен трафик на кокаин. А няколко месеца по-рано  румънски съд също се произнесе окончателно и осъди Банев  на десет години затвор по обвинение, че е внесъл на територията на Румъния над 51 килограма кокаин.", "date": "2018.05.11", "title": "МВР засега не издирва Брендо, търси го на адрес"}
{"url": "https://www.dnevnik.bg/sviat/2018/05/11/3176953_mogat_li_cipras_i_zaev_da_reshat_v_sofiia_spora_za/", "text": "Откакто поеха преговорите за името на Македония тази година, външните министри на Скопие и Атина се срещнаха най-малко шест пъти - сами, със специалния пратеник на ООН Матю Нимиц или в кулоарите на регионални форуми. Днес и утре в Гърция те ще ускорят още повече диалога по последните нерешени (но и най-деликатни) въпроси в спора, а усилията им трябва да доведат до отделен разговор на премиерите Зоран Заев и Алексис Ципрас по време на срещата на Европейския съюз и Западните Балкани в София на 17 май. Идеята Заев и Ципрас  да обсъдят лично въпроса в София  беше потвърдена за \"Дневник\" от източници в региона, запознати с плановете на двамата лидери. Първата им среща през януари даде силен тласък на преговорите и подтикна Македония за пръв път да потвърди,  че предстои да смени името си . Оттогава евентуални нови разговори се възприемат  като възможен завършек . Дали обаче той ще се случи именно в българската столица? Политиците в Гърция и Македония гледат към София с предпазлив оптимизъм. За Македония залогът е по-висок - тя иска да  получи покана за преговори  с ЕС (и Гърция да не ѝ попречи) на Европейския съвет на 28 юни, а през юли да има възможност за членство в НАТО. Гърция същевременно има възможност да подобри отношенията със съседна страна,  в която отдавна инвестира  въпреки периодичното нагнетяване на напрежение от 30 г. Двата трудни въпроса Димитров и Коциас ще седнат на една маса само седмица след  предишната среща на 3 и 4 май , на разговори недалеч от Атина на министрите на външните работи на \"Балканската четворка\" от ЕС (България, Гърция, Хърватия и Румъния) и Вишеградската четворка, на която бяха поканени и Западните Балкани. Двустранният разговор може да се случи днес до края на срещата. Веднага след този форум, на 12 май, те ще имат още една среща с Нимиц и то вече не на \"неутрален\" терен,  какъвто от месеци е Виена , а в Атина. Освен съгласието за промяна на името Македония е направила още една отстъпка в разговорите с Нимиц досега - приема да обозначи в ООН македонския език с бележка под линия като спадащ към славянската езикова група. При такива промени, ако се прибави  преименуването  на летището и  автомагистралата , Македония ще може \"ясно да се различава от Гърция\", отбеляза за \"Дневник\" Георги Спасов - бивш министър на правосъдието на Македония и първи посланик на Скопие в София. \"Ако това беше целта на Гърция, мисля, че тя е постигната.\" Коциас и Димитров според македонски и гръцки издания вече са успели да разговарят за \"трудните въпроси\",  които бяха оставили  за по-малко заредения с очаквания формат на регионалните срещи. Двете недоговорени от общо седем ( толкова са според премиера Заев ) точки в спора за името се оказаха най-деликатните: исканията на Гърция да се промени конституцията на Македония и новото име да е \"ерга омнес\" или  за всеобща употреба , както в двустранните и международни контакти на официално Скопие, така и вътрешнополитически. Предпазлив оптимизъм и не по-малко предпазлив песимизъм Миналия месец Заев беше скептичен за бързо решение. \"Иска ми се, но не вярвам,\" каза тогава премиерът за думите на еврокомисаря Йоханес Хан, според когото  е възможна развръзка \"до две седмици\" . Вчера обаче Заев изрази плаха надежда: \"Очаквам в кулоарите на Срещата за Западните Балкани в София най-малкото да се видим с гръцкия премиер Ципрас и да коментираме досега постигнатото между двамата министри, а може и ще бъдем и по-храбри в работата си... но във всеки случай полезно е да опитаме до самия край. Давам шанс на процеса.\" Заместник-външният министър на Гърция Йоргос Катругалос се обяви за сдържан в оптимизма си и каза преди срещата в Гърция, че макар още да не е постигнат договор, \"възможностите съществуват\". Денко Малески, който между 1991 и 1993 г. е първият външен министър на Македония, каза за \"Дневник\", че е скептичен за подобна възможност - до момента преговорите не са напреднали достатъчно. Според него преговарящите са сбъркали, решавайки, че процесът трябва да продължи само половин година. \"Няма достатъчно време, за да се случи това в толкова малко месеци,\" едва ли ще е и в следващите месец-два, каза той. \"Македония има интерес и с промяна на конституцията си да прецизира, че... паспортите, личните карти и дипломатите от университетите (ще съдържат новото име),\" смята бившият министър и посланик Георги Спасов. \"Няма никаква нужда да се променя името, което се използва в комуникацията между гражданите на Македония. Абсурдно е и няма смисъл.\" Според него протакането само ще радикализира националистите от двете страни на границата и ще направи решението по-трудно. Натиск \"отвън\" Международни организации и западни страни все по-често бързо решение. Генералният секретар на НАТО Йенс Столтенберг увери тази седмица, че Алиансът държи поканата в ръцете си и е готов да я подаде. Еврокомисарят Хан сам опроверга прогнозата си за \"двете седмици\" за решение, като я поправи на \"няколко седмици\". Секретарят за Европа в кабинета на канцлера Ангела Меркел, Михаел Рот, каза, че моментът за европейска перспектива за Македония е \"сега, тази година\". А дипломатът Джеймс Пардю каза, че решението е възможно скоро и \"Гърция, Македония, САЩ и ЕС не смеят да пропуснат тази възможност.\" Противниците на споразумението и от гръцка, и от македонска страна изтъкват, че върху страните им се упражнява \"натиск отвън\". НАТО и Евросъюзът същевременно са организации, от които Гърция е част и в които Македония иска да членува. Атина от своя страна опитва да гледа напред, докато се възстановява от кризата.", "date": "2018.05.11", "title": "Могат ли Ципрас и Заев да решат в София спора за името на Македония"}
{"url": "https://www.dnevnik.bg/evropa/2018/05/11/3176517_kolko_sdelki_za_brekzit_moje_da_ima/", "text": "Може да има до 20 различни сделки между Великобритания и Европейския съюз за Брекзит, одобрението на които ще отнеме години, пише Би Би Си. Това е картината, която нарисува координаторът за Брекзит на Европейския парламент Ги Верхофстад. Миналия месец той каза пред евродепутатите, че би било разумно да има един цялостен договор - \"Споразумение за асоцииране\", вместо много на брой отделни сделки, които да трябва да бъдат одобрявани от Европейския парламент, британските депутати и парламентите на 27-те оставащи държави - членки на ЕС. Но прав ли е наистина Верхофстад в твърдението си, че от процеса на излизане на Великобритания от ЕС може да възникнат множество сделки? Лидерите на ЕС одобриха план за бъдещите отношения, който към момента предвижда четири различни споразумения. Споразумение за оттегляне То е основният момент в разговорите за Брекзит и урежда големите въпроси около \"развода\": правата на гражданите на ЕС, които остават във Великобритания, и  на британските граждани, които искат да останат в ЕС , британските финансови задължения,  темата за ирландската граница  и други технически въпроси. Това споразумение трябва да бъде одобрено от лидерите на ЕС и от Европейския парламент, но не и от националните парламенти. Споразумение за свободна търговия Тази сделка трябва да гарантира, че няма да има мита или квоти при търговията между Великобритания и ЕС, както и че ще има сътрудничество в голям брой области като регулациите и митниците. Споразумение за въздухоплавателните услуги То трябва да гарантира продължаването на полетите между Великобритания и ЕС и да осигури сътрудничеството в областта на сигурността. Споразумение за информационна сигурност То ще позволи на Великобритания и ЕС да споделят чувствителна информация, която би подпомогнала правоприлагането. Има обаче и още. Великобритания предложи отделен договор за сигурност, за да укрепи сътрудничеството в борбата с престъпленията и тероризма. Ако задълбаем във вътрешната подготовка на ЕС за разговорите за бъдещите отношения, ще изникнат дори още отделни документи. Официални лица в Брюксел повдигнаха перспективата за споразумение за партньорство между ЕС и Великобритания по въпросите, свързани с рибарството, но то все пак може да бъде включено в Споразумението за свободна търговия. Продължаващото използване на европейската сателитна навигационна система \"Галилео\" може да изисква сключването на още две сделки: една за достъпа до самите сателити и втора за навигационната информация, която те предоставят. Що се отнася до сътрудничеството в борбата срещу престъпността, Дания има сключен договор с Европол. САЩ също имат две споразумения: едно за правоприлагането и друго за екстрадицията. Официални лица напомнят още, че ЕС има сключени споразумения за координация на системите за социална сигурност с държавите, които не са членки на ЕС, за да се улесни изплащането на помощи и пенсии. Истината е, че дипломати от 27-те оставащи страни в ЕС все още не са обсъждали въпроса за формата на бъдещите отношения в ЕС. Един от тях споделя пред Би Би Си, че в момента става въпрос повече за същността, отколкото за формата. Така че не е ясно дали британският премиер Тереза Мей ще подпише споразумение за оттегляне и един огромен пакт за бъдещите отношения, или ще трябва да извади писалката си много повече пъти. Това, което Брюксел иска да избегне, е повторение на отношенията с Швейцария, които се определят от над 100 различни сделки и може да се превърнат в източник на многобройни малки спорове. А за идеята на Европейския парламент за споразумение за асоцииране близък до преговорния екип на ЕС я обобщи така: \"Целта на Брекзит не е ли всъщност деасоцииране?\".", "date": "2018.05.11", "title": "Колко сделки за Брекзит може да сключат Великобритания и ЕС"}
{"url": "https://www.dnevnik.bg/regioni/2018/05/11/3176055_kakvo_moje_da_nauchish_ot_100_dekara_iabulki/", "text": "\"Капитал Градове: Пловдив\" се разпространява с вестник \"Капитал\" в периода 11 - 17 май. Повече информация, можете да прочетете  тук С 320 тона годишно производство на ябълки от 100 декара собствени насаждения Красимир Кумчев – основател и мажоритарен собственик на \"Агропродукт груп\" ООД, е сред големите български производители на ябълки. Ние сме толкова малко, че мога да събера другите като мен в офиса си, казва той. Стоте декара са далечен отглас от някогашната империя, която Кумчев е управлявал. Преди 33 години той отговаря за най-големия ябълков масив в света – 1.4 милиона дръвчета, или 14 000 декара, на територията на 3 пловдивски села - Рогош, Скутаре и Трилистник. Годишното производство от масива е около 30 000 тона, което е равно на две трети от цялото производство на ябълки в България в момента (44 755 тона за 2017 г. според аграрния доклад). България отдавна няма такива масиви от плодове. Най-големият ябълков масив от 1500 декара в страната сега е в село Динк, Пловдивско. За съжаление от миналата година там почнаха да изкореняват дървета, казва Кумчев. Пазарната обстановка е такава, че \"Агропродукт груп\" има икономически възможности да създава нови ябълкови насаждения, но в момента компанията не вижда икономическа логика в тези инвестиции. През 2017 г. имаме годишни приходи от 1.1 млн. лв. и печалба от 100 000 лв., така че не е въпрос само на финансиране, коментира инвестиционната си политика собственикът на компанията. До 10 години ябълковият масив от 100 декара в село Трилистник ще приключи да дава ябълки, защото животът на едно дръвче е до 20-25 години. Затова компанията диверсифицира бизнеса си със 150 декара череши, 225 декара сливи и няколко десетки декара със салати. Икономика на кило \"Съчетанието на плодородна почва плюс слънце, плюс вода е уникално. Затова съм оптимист – имаме най-ценното - земята и условията. Ще имаме и повече производство, няма начин да не се случи.\" Така Кумчев описва земите около Пловдив. Той не е притеснен, че индустрията в Пловдивска област \"завзема\" част от земеделските земи и те стават индустриални. Това, казва той, е много малка част от плодородната земя в областта. Притеснява го друго. \"Индустриализацията се отразява върху хората от село, които отиват да работят в цеха и губят аграрния опит на предците си. Земя имаме, нямаме политика\", смята собственикът на \"Агропродукт груп\" ООД. Като консултант (другата му дейност) Красимир Кумчев показва на фермерите, които искат да създават ябълкови насаждения, следните инвестиционни разчети: Цената на земята в различните райони е различна, но нека вземем една средна цена от 1000 лв. за декар. Подготовката на площта, торене, изграждане на система за капково напояване, нови дръвчета, огради – общо 3000 лв./дка. Ако се прибавят мрежи против градушка, а при ябълките трябва да ги има, следват още 3000 инвестиционни лв./дка. Или самото създаване ще струва около 7000 лв./дка. Плододаването започва на четвъртата година. Дотогава не се пестят оперативни разходи по 400 лв./дка годишно, или още 1600 лв./дка. Или общо 8500-8600 лв./дка до влизане в плододаване. При добър добив от 3 тона на декар и сегашна цена 800 лв. на тон са 2400 лв. приход от декар. Тоест трябват около 4 години минимум след влизане на ябълковата градина в плододаване, за да се възстанови инвестиционният разход. Следователно от осмата или деветата година инвестициите започват да носят печалба. Колко време ще носят печалба – обикновено животът на ябълковите дръвчета в зависимост от подложката е от 17-18 до 23-24 години. За целия си 20-годишен живот 1 декар ябълки носи около 45 000 лева приходи при сегашните цени. Субсидиите, които убиват  Преди 13-14 години \"Агропродукт груп\" ООД продава ябълките на цена 800 лв. на тон от градината. Толкова години по-късно цената е същата. Нещо друго обаче се е променило сериозно. \"През миналата 2017 г. европейските субсидии плюс европейските доплащания за 1 килограм ябълки, произведени от всеки мой полски колега овощар, са 50 евроцента, или 1 лев. В България аз получавам 3 стотинки на килограм ябълки. Аз знам, че съм добър овощар. Но няма как да се меря по доходност дори с най-слабия полски овощар. Просто не съм му конкурент\", обяснява просто Кумчев. От 6 години той застъпва радикалната теза да се премахнат субсидиите за отглеждане на ябълки в целия ЕС. Или да се изравнят, за да има еднаква конкурентна среда за овощарите в Европа. Ябълкарят от Трилистник внимателно следи дебатите по агрополитиката на ЕС за периода 2020 - 2027 г. \"Преди няколко дни министър Порожанов е казал на среща с колеги в град Съединение, че единствената точка, по която не са се разбрали в Съвета на министрите на земеделието, е била уеднаквяване на субсидиите. А това всъщност е всичко. Допълнително излиза като информация, че Германия иска неограничено досубсидиране в страните - членки на ЕС. Така още повече намаляват конкурентните ни шансове като страна - производител на плодове\", тълкува ставащото на континента собственикът на \"Агропродукт груп\" ООД. Селяните и златните ябълки В стопанството на Красимир Кумчев работят 15 души на постоянен трудов договор. При най-трудоемките операции – резитбата и понякога при брането на плодове, се включват още хора от селото. В момента тяхната надница е 30 лева на ден. Очакванията на собственика са, че всеки работник ще прибере от полето по около 800 килограма ябълки дневно. Затова му трябват 3-4 селскостопански работници на декар. Иначе казано, 5-7 работници постоянно берат в продължение на месец и половина. Всичките заети в \"Агропродукт груп\" ООД са от Трилистник и от Рогош, който е на 1 километър от стопанството. Има цели семейства от по 4 души, които работят на постоянен трудов договор. Това са хора, които не са ходили 1 ден на училище, посочва Кумчев. Получават 800-1000 лв. заплата всеки. И в дома им всеки месец влиза доход от 3200 – 4000 лв. \"Започнаха да си правят нови къщи, ремонтират и обзавеждат домовете си. Просто се вижда, че овощарството може да създава средна класа. И още нещо – тези семейства вече искат децата им да учат\", с гордост казва овощарят. По повод на заплащането е ясен: и 100 лв. надница е малко, ако работникът донесе 150 лв. приход за деня. И 5 лева е много, ако носи 3 лева.", "date": "2018.05.11", "title": "Какво може да научиш от 100 декара ябълки"}
{"url": "https://www.dnevnik.bg/bulgaria/2018/05/11/3177117_mvr_preduprejdava_za_vuzmojni_zatrudneniia_pri/", "text": "От днес влизат в сила  новите такси при регистрацията на автомобили , които се събират от МВР. Именно заради това от Пътна полиция уточняват, че е възможно да възникнат затруднения при регистрацията на пътни превозни средства. Така номер с четири еднакви цифри вече струва на водача 1500 лв., като услугата поскъпва с 500 лв. Най-голямо е увеличението за комбинация от цифри \"аа-вв\", \"ав-ва\" и \"ав-ав\", където \"а\" и \"в\" са различни числа от 0 до 9, както и за регистрационен номер с комбинация от четири цифри по желание. За подобни номера вече ще се плаща по 300 лв. вместо досегашните 30 и 50 лв. За табели с регистрационен номер с комбинация от шест букви и/или цифри по желание цената остава 7000 лв. Вече ще има единни такси за първоначална регистрация на пътни превозни средства, за промяна в регистрацията им чрез смяна на регистрационен номер и за възстановяване на регистрацията. Така за първоначална регистрация и промяна в регистрацията, със смяна на табели с регистрационен номер, както и възстановяване на регистрацията на превозно средство с прекратена такава ще се плаща 35 лева за лека кола, 30 лева за ремаркета и полуремаркета и 28 лева за мотопеди, мотоциклети, три- и четириколесни превозни средства. За транзитни и временни номера ще се плаща 20 лева.", "date": "2018.05.11", "title": "МВР предупреждава за възможни затруднения при регистрацията на автомобили"}
{"url": "https://www.dnevnik.bg/sviat/2018/05/11/3176936_s_deistviiata_si_kum_iran_trump_napomni_za/", "text": "Петнайсет години след като нахлуха в Ирак заради оказали се несъществуващи оръжия за масово унищожение и връзки с \"Ал Кайда\", САЩ отново се насочват към възможен конфликт с близкоизточна сила заради предполагаемо разработване на ядрени оръжия и подкрепа за тероризма.  Политиката на президента на САЩ Доналд Тръмп към Иран звучи притеснително позната на някои сегашни и бивши представители на САЩ, присъствали на подготовката на нашествието в Ирак през март 2003 г. В страната все още се запазва етническо и религиозно разделение и там все още са разположени 5000 американски военни.  В конфликта загинаха над 4400 американски военни и стотици хиляди иракчани. Много анализатори определят военните действия там като един от най-големите външнополитически провали на САЩ в съвременната история. \"Има притеснителни и зловещи\" прилики в злоупотребата с разузнавателни данни тогава и сега, заяви Пол Пилар, който беше главният анализатор на разузнавателна информация на САЩ за Близкия изток от 2001 до 2005 година. \"Основното, което се случва, е силно тенденциозно, селективно подбрано, в стил \"знаем какъв е изводът\" използване на разузнавателна информация, заяви той. Във вторник Тръмп  изтегли САЩ от шестстранното споразумение  с Техеран, което ограничава ядрената дейност на Иран в замяна на облекчаване на икономически санкции. Президентът заяви, че договорът, постигнат при управлението на предшественика му от Демократическата партия Барак Обама, не обхваща иранската програма за балистични ракети, ядрената дейност на страната след 2025 г., нито ролята й в конфликтите в Йемен и в Сирия. Тръмп не спомена оценките на американската разузнавателна общност и на Международната агенция по атомна енергия (МААЕ) на ООН, която изпраща ядрени инспектори в Иран, че Техеран спазва споразумението от 2015 година. Вместо това, той се позова на серия ирански документи, разкрити от Израел на 30 април, които според него показват, че иранските лидери са излъгали, отричайки да са имали програма за ядрени оръжия. Макар че западни правителства и разузнавателни експерти не оспориха автентичността на документите, критици казват, че те не добавят много към предишните оценки, според които Иран е спрял през 2003 г. усилията си да разработи ядрени оръжия. Техеран нарече израелските обвинения \"детински и нелепи\". Скоро след терористичния атентат, извършен в САЩ на 11 септември 2001 г., президентът Джордж Буш и негови високопоставени помощници се обявиха в подкрепа на инвазията в Ирак, позовавайки се на разузнавателни данни, че иракският президент Саддам Хюсеин имал връзки с \"Ал Кайда\" и тайно разработвал ядрени, химически и биологически оръжия. Всички тези твърдения се оказаха неверни. Буш и помощниците му бяха преувеличили наличната разузнавателна информация, разчитаха на съмнителни твърдения от иракчани, намиращи се в изгнание, и пренебрегнаха противоречащата им информация. По някои точки ЦРУ и други разузнавателни агенции просто бяха сбъркали. Защо Иран не е Ирак Представители на САЩ, както и аналитици във Вашингтон и в Близкия изток, предупредиха, че има ключови разлики между политиката на Буш в Ирак и подхода на Тръмп към Иран. Макар че решението на Тръмп във вторник засили напрежението в региона, както и пропастта между САЩ и европейските им съюзници, никой не предрича американско нахлуване в Иран. \"Въпросът е дали по отношение на оръжията за масово унищожение сме изправени пред същия сценарий, който се разви в Ирак и дали регионът ще бъде тласнат към война\", заяви Файсал Абдул Сатер, ливански анализатор, близък до подкрепяната от Иран група \"Хизбула\". \"От моя гледна точка ситуацията е различна, макар че нарасна степента на враждебност\" между страните от Залива и Израел от една страна, и Иран от друга, заяви той. \"Що се отнася до пряко нападение срещу Иран, то е малковероятно, защото по необходимост ще повлече пълномащабна война, която нито една от страните не може да си позволи\". Марк Дубовиц, главен изпълнителен директор на центъра за анализи Фондация за защита на демокрациите, зави, че до войната в Ирак се е стигнало отчасти заради идеята, че икономическите санкции, наложени на Саддам след нахлуването в Кувейт през 1990 г., бързо стават неефективни. \"Мисля, че в момента е вярно обратното\", каза Дубовиц, отбелязвайки, че Тръмп изглежда подкрепя по-силен икономически натиск върху Иран, а не военни действия. Въпреки различните инструменти, двама представители на САЩ, запознати с политиката спрямо Иран, заявиха, че вярват, че крайната цел на Тръмп в Иран е подобна на тази на администрацията на Буш в Ирак: замяна на антиамериканското правителство с приятелски настроено. Но макар че увереността на администрацията на Буш, че благодарните иракчани ще посрещнат военните на САЩ с цветя, беше нереална, то \"поне толкова наивно\" е да се вярва, че \"в Иран ще се установи демокрация\", ако Ислямската република се сгромоляса, заяви един от представителите. Пренебрегнатото разузнаване Нито Тръмп, нито войнствено настроеният му нов съветник по националната сигурност Джон Болтън са призовавали публично през последните дни за сваляне на иранската теокрация. Двама настоящи и един бивш официален представител на САЩ заявиха, че на американските разузнавателни служби не е бил оказван натиск да предоставят доказателства в подкрепа на политиката на Белия дом, а вместо това са пренебрегвани. Генералът в оставка Майкъл Хейдън, бивш директор както на ЦРУ, така и на Агенцията за национална сигурност на САЩ, определи като \"забележителен\" фактът, че Тръмп не е споменал оценките на разузнаването в речта си, с която обяви излизането от споразумението с Иран. През февруари директорът на националното разузнаване на САЩ Дан Коутс заяви пред Конгреса, че споразумението с Иран е удължило времето, необходимо на Техеран да произведе необходимите материали за ядрено оръжие и е подобрило прозрачността на иранските ядрени дейности. \"Не става дума да им се оказва натиск да предоставят оправдания\", заяви Хейдън за анализаторите от разузнаването на САЩ. Тръмп \"нито се нуждае, нито иска оправдание\". /БТА", "date": "2018.05.11", "title": "С действията си към Иран Тръмп напомни за подготовката на войната в Ирак"}
{"url": "https://www.dnevnik.bg/sport/2018/05/11/3177187_zapochva_finalnata_bitka_za_poslednoto_bulgarsko/", "text": "С два мача от 34-ия кръг на Първа лига днес започва финалният етап от битката за участие в европейските клубни турнири. Три от българските представители в Европа вече са ясни -  шампионът \"Лудогорец\" , неговият подгласник ЦСКА и  носителят на Купата на България \"Славия\" . Пет отбора продължават да се борят за последната квота, която ще осигури участие в първия квалификационен кръг на Лига Европа. Това са \"Левски\", \"Берое\", \"Черно море\", \"Локомотив\" (Пловдив) и \"Септември\" (София). В 17.30 ч. \"Септември\" посреща \"Черно море\" в реванш от полуфиналните плейофи за място в Европа. Тимът от Варна пристига в София с крехък аванс, след като спечели първия двубой с 2:1. В неделя от 19.00 ч. ще се изиграе другият полуфинал в този поток. \"Славия\", който вече си гарантира участие в Лига Европа, приема \"Локомотив\" (Пловдив), който спечели първата среща с 3:1. Ако удържат комфортната си преднина, \"железничарите\" ще срещнат победителя от първия полуфинал във финален двубой за седмото място в крайното класиране. Той ще се играе на разменено гостуване на 16 и 19 май. Ако \"Славия\" отстрани \"Локомотив\", победителят от \"Септемри\" и \"Черно море\" автоматично ще заеме седмото място и ще се класира за бараж с третия от Първа лига. Той ще се изиграе в една среща на Националния стадион \"Васил Левски\" на 24 май. През миналия сезон, когато настоящият формат на Първа лига дебютира, \"Левски\" спечели драматична победа с дузпи срещу \"Верея\" във финалния бараж за Европа. За третото място в Първа лига останаха да се борят два отбора - \"Левски\" и \"Берое\". Преди последните три кръга в челната шестица сините имат 60 точки и аванс от две пред тима от Стара Загора. \"Берое\" гостува днес от 20.30 ч. на \"Ботев\", който е пети с 49 точки и вече няма никакъв шанс да се пребори за място в Европа. \"Левски\" гостува на отдавна осигурилият си седма поредна титла \"Лудогорец\" в събота от 18.00 ч. След това за тима на Делио Роси предстоят мачове с ЦСКА (15 май) и \"Верея\" (20 май). \"Берое\" има домакинство срещу \"Лудогорец\" във вторник и гостуване на ЦСКА в последния кръг на сезона. Междувременно продължава и битката за оцеляване в Първа лига. В понеделник ще се изиграят реваншите от полуфиналите в най-долния плейофен поток. От 17.30 ч. \"Дунав\" посреща \"Витоша\" в Русе след победа с 1:0 в Бистрица От 20.30 ч. \"Пирин\" приема \"Етър\" в Благоевград, след като загуби мача във Велико Търново с 1:2. Победителите от двата сблъсъка ще се изправят във финален двубой в два мача - на 17 и 21 май. Отборът, който го спечели, ще си гарантира директно оставането в Първа лига. Загубилият ще отиде на бараж с третия от Втора лига. Другите два тима също ще имат финален двубой на разменено гостуване на 17 и 21 май. Той ще определи кой изпада директно от елита и кой ще запази надежди за оцеляване през бараж с вицешампиона на Втора лига. ", "date": "2018.05.11", "title": "Започва финалната битка за последното българско място във футболна Европа"}
{"url": "https://www.dnevnik.bg/detski_dnevnik/2018/05/11/3176637_bezplatni_trenirovki_po_kanu-kaiak_za_deca_sa/", "text": "Този призив отправя към родителите треньорът по кану-каяк Красимира Стойчева, която се занимава с този спорт от почти 20 години. \"Започнах да тренирам на 9-годишна възраст, а станах треньор на 18 години. Кану-каякът е смисълът на живота ми. Опознаеш ли водата и лодката, се влюбваш до безпаметност\", казва тя. Може да бъде намерена от понеделник до неделя от 9 до 17.30 часа на гребна база \"Панчарево\", 10-ти хангар. Занятията в клуб \"Спорт за теб и мен\" са напълно безплатни. Те са спонсорирани от програмата \"Спорт за децата в свободното време\" на Министерството на спорта, която осигурява безплатни спортни занимания за деца. \"Идеята ни е да се преборим с пороците на времето ни, а именно: понижена дееспособност, наднормено тегло, гръбначни изкривявания, непълноценно използване на свободното време, агресия и поддаване на негативните явления в обществото\", обобщава Красимира Стойчева. По думите й възможностите на спорта кану-каяк могат да бъдат използвани като превенция срещу насилието, употребата на алкохол, цигари и наркотици. Не на последно място сред предимствата са и формиране и усъвършенстване на социални качества у децата – умения за работа в екип, толерантност, солидарност, спазване на принципите на феър плей. В клуба на Стойчева в момента тренират повече от 40 деца на възраст между 9 и 18 години. Те идват на занятия в удобно за тях време, а Краси Спойчева смята, че имат достатъчно време и за учение, и за спорт. \"Деца, за вас това ще е едно незабравимо преживяване, което ще искате да повторите отново и отново. Освен гребане, имаме и доста забавни игри и може да намерите нови приятели. Очакваме ви!\", обръща се тя към тях. Красимира Стойчева кани всички на 2 юни, когато, по повод Международния ден на детето, на Панчаревското езеро ще бъде организиран безплатен открит урок по йога, а от 15 до 17.30 часа от клуба ще  разходят децата с Драконова лодка . \"Второто ни събитие е свързано с подготовката на децата за предстоящите състезания за сезона, като най-талантливите момичета и момчета ще бъдат официално поканени да стана част от най-бързо развиващият се клуб в България. Тези деца ще бъдат обучени от екипа ни на двата спорта - кану и каяк\", казва тя. , продължава призива си към родителите Краси Стойчева. Може да се свържете с клуб \"Спорт за теб и мен\" на  страницата му  в социалната мрежа \"Фейсбук\", на имейл  kaiak@abv.bg  или на телефон 0878520416. Ето какво още казва Стойчева и нейните ученици:", "date": "2018.05.11", "title": "Който иска, може да опита безплатно кану-каяк на езерото в Панчарево"}
{"url": "https://www.dnevnik.bg/razvlechenie/2018/05/11/3177066_plajut_idva_v_ndk_sus_stefan_vuldobrev_i_obichainite/", "text": "Стефан Вълдобрев и супергрупата му от \"обичайни заподозрени\" - Стоян Янкулов-Стунджи, Веселин Веселинов-Еко, Иван Лечев и Мирослав Иванов, дават тон за начало на лятото с голям концерт тази година в НДК. Топлите дни тази година дойдоха по-рано и мнозина успяха да видят морето още в изминалия празничен уикенд. За онези, които не са, Вълдобрев и компания смятат да пресъздадат обстановката на плажен къмпинг на огромната сцена. Ще има истински каравани, кемпери, палатки и надяваме се, бар\", обещава музикантът. Как точно ще бъдат разположени те в зала 1 е изненада, която предстои да се разкрие на място. Другата изненада са гост-изпълнителите, които ще излязат на сцената заедно с \"Обичайните заподозрени\". Под това име Вълдобрев и групата имат един концертен и един студиен албум - \"Десет и три четвърти\" от 2016 г., който обединява синглите на групата от 2012 г. досега и нови парчета. Сред синглите са \"Хеликоптер\", \"Фойерверк\", \"По-полека\" и \"Тази песен не е за любов\". Началото на концерта е в 20 ч., но Зала 1 ще отвори врати в 18.30 ч. Заради европредседателството мерките за сигурност са затегнати и организаторите от клуб \"Строежа\" апелират посетителите да дойдат по-рано. Билети все още има на цени от 30 до 40 лв. Децата до 7-годишна възраст влизат при свободен вход, а тези между 8-14 години се ползват от 30% отстъпка, но задължително с придружител. Пропуските могат да бъдат закупени от билетния център на НДК и онлайн и офлайн мрежата на \"Ивентим\".", "date": "2018.05.11", "title": "Плажът идва в НДК със Стефан Вълдобрев и \"Обичайните заподозрени\""}
{"url": "https://www.dnevnik.bg/sviat/2018/05/11/3177601_helikopterite_naeti_za_boian_petrov_mogat_da_kacat_na/", "text": "Наетите хеликоптери за издирването на алпиниста Боян Петров  днес не можаха да излетят  заради силния вятър в района на Шиша Пангма. Очаква се в събота времето да е по-благоприятно и да могат да облетят голям район. Ръководителят на спасителния хеликоптерен екип Йогеш коментира пред индийското издание за височинни спортове Dreamwanderlust, че екипаж от общо 6 души разполага с два хеликоптера AS350 B3e. Те са произведени от Airbus Helicopters и могат да достигат до и да излитат от височини, които допреди това са били непостижими за тази летателна техника заради разредения въздух. Най-ярката илюстрация за способностите на машината идва през 2005г., когато успешно каца на най-високия връх на планетата Еверест (8848 м). Експертите обясняват, че най-големият тест за хеликоптера, който напълно променя летателната дейност в Непал, е излитането от достигнатия връх. 30 години по-късно Летецът, който е тествал възможностите на хеликоптера през 2005 г. - Дидие Делсал, разказва пред Verticalmag, че всъщност началото на този нов клас машини е поставено в края на 60-те години. Най-бляскавата и ненадмината демонстрация идва през далечната 1972 г., когато френският авиатор Жан Буле, пилотирайки Aérospatiale SA 315 Lama (разработен, за да отговори на нуждите на индийската армия във високите планини), поставя световен рекорд, издигайки се до най-голямата регистрирана височина от 12 442 м. Полетът с SA 315 довежда машината до предела на възможностите ѝ и едва не завършва с катастрофа. Три десетилетия по-късно се появяват машините, които могат да кацат и отлитат от покрива на планетата. Дори тогава Делсал е обмислял да отлети до Еверест, но компанията не се е съгласила. Междувременно, разбира се, са правени множество разработки докато се стигне до AS350 B3e. Да пилотираш между комините За теста на AS350 B3e през 2005 г., той е транспортиран на отделни модули с карго полет от Франция до Делхи, където отново е асемблиран. При пристигането в Катманду обаче на Делсал се налага да мине през изпитание с местните власти за разрешителното за хеликоптера. Те в самото начало обявяват, че машината няма нужното разрешително за кацане на Еверест. От Катманду пилотът отвежда машината до популярното летище Лукла, откъдето излитат всички трекери и алпинисти, тръгнали към Еверест. Там екипът подготвя хеликоптера за опита му за рекорд, с леко отклонение от задачата, при което са спасени двама бедстващи трекери с медицински проблеми. После започва облитане на района, за да се намери най-добрия подход към върха, което не се оказва лесна задача, разказва Делсал. Спомня си, че при един от избраните подходи, въпреки използването на цялата мощ на двигателя, той се е движел назад, а при друг - буквално е лазел нагоре. Наложило се да маневрира ловко между мощно спускащите се надолу или издигащи се нагоре въздушни потоци, известни като комини. След такова успешно маневриране успява да достигне върха, но не каца, защото няма усещането, че това е правилният момент. \"Трябва да усещащ, че планината те допуска\", спомня си той. От втори опит След няколко дни на лошо време отново излита с намерението да кацне на Еверест, което не минало гладко предвид духащия със скорост от 65 възела вятър или около 110 км/ч. \"Когато достигнеш върха, стигаш и до движещия се нагоре въздушен комин, и съответно ветрове със същата посока, които имат мощта да те изхвърлят буквално в момента, в който се приземиш\", разказва пилотът. Обяснява, че е трябвало буквално да \"забие\" плазовете на машината в снега на върха, за да не го издуха вятърът. Освен това се оказва, че от тази позиция - когато си във въздуха над върха, реално не можеш да прецениш къде точно е най-високата му точка и трябва специално да го откриеш. Когато мозъкът ти ври Тогава температурата е минус 35 градуса, а пилотът изобщо не е облечен подходящо за нея - с два слоя термобельо и пилотският костюм, но си спомня, че в тази ситуация ти е толкова горещо в мозъка, че студът навън не е нищо. Остава там 3 и половина минути. Когато стига отново до Лукла, се вбесява, когато вижда, че компютърът на борда не е направил никакъв запис на полета, с който да докаже онова, което трябва да се смята за рекорд. Налага се да изпълни същия полет за втори път. Тогава записващата техника сработила.", "date": "2018.05.11", "title": "Хеликоптерите, наети за Боян Петров, могат да кацат и на Еверест (видео)"}
{"url": "https://www.dnevnik.bg/biznes/2018/05/11/3175852_izlojenie_za_ljubopitni_ceniteli_na_vinoto_zapochva/", "text": "За втори път \"ДиВино\" събира ценителите на вино в изложението, посветено на вносните напитки. Днес в 17 ч. то отваря врати в \"Интер експо център\". Discover.Vino World 2018  дава възможност както на професионалистите, така и на любителите да се докоснат до цялата палитра, внасяни в България вина. Те ще бъдат разположени на 56 маси, а вносителите са 23, като представят напитки от 150 изби. Представители на някои от тях също ще бъдат на място, така че посетителите да могат да разговарят с тях. Географски погледнато, на така наречения нов свят се падат 20% от вината, които ще могат да се опитат, останалите са европейски. Традиционно Италия е най-добре представена сред вносните вина, това е и първата дестинация, от която започва вносът в България, следвана от Франция. Това е и втората добре представена страна. Тази година има отделна зона за ценителите на пенливи вина, за розетата също има отделна маса. Много вносители обаче показват розета и по другите маси, така че любителите на този вид ще могат да опитат около 40-50, казват организаторите. На практика общо ще бъдат представени 600 вина, като около половината от тях ще могат да се дегустират срещу купения билет за вход. Останалите ще се дегустират срещу купени допълнително електронни билети. Те се зареждат в карта, която получават посетителите и в нея могат да се добавят още билети. Отделно място е отделено за по-изтънчените вина, както и такова за най-висококачествените и съответно с най-висока цена. Вината ще се продават в специален магазин на CasaVino, а гурме зоната с различни деликатеси ще допълва цялостното изживявяне.", "date": "2018.05.11", "title": "Изложение за любопитни ценители на виното започва тази вечер"}
{"url": "https://www.dnevnik.bg/kultura/2018/05/11/3176859_lichno_universalno_svobodno_otkus_ot_ruskata_kultura/", "text": " (1906–1999) е руски филолог и културолог, член на Академията на науките на Русия. Той е изследовател на средновековната руска литература, изобразително изкуство, история и фолклор. Обект на негови проучвания са и византийската и славянска литература и изкуство. Изследванията му засягат и старобългарската литература и изкуство, в частност делото на Кирил и Методий, Търновската книжовна школа и нейното влияние върху руската литература, което той определя като \"Второ южнославянско влияние\". На 8 февруари 1928 г. е арестуван заради участието си в нелегален студентски кръжок, обвинен в контраревюлюционна дейност и осъден на 5 години лишаване от свобода. През ноември е изпратен в Соловецки лагер със специално предназначение (Соловецкого лагеря особого назначения). Освободен е предсрочно на 8 август 1932 г. и се връща в Ленинград. Работи като литературен редактор и коректор. Откъсът, предоставен от издателството \"Изток-Запад\": Oтдавна ме интересуват от историософска гледна точка главните особености на европейската култура и отношението на Русия към тях. Кои са главните особености на европейската култура? Ако трябва да се определят географските граници на Европа, това не представлява особена трудност, защото до голяма степен е нещо условно. Можем да се уговорим Европа да се смята до Урал, до Босфора и до Кавказ. Много по-трудно обаче е да се определят нейните духовни граници. Географските и духовните граници не съвпадат. Културата на Северна Америка например без съмнение е европейска, макар да е извън географските предели на Европа. И наред с това трябва да признаем, че ако географските граници на Европа при цялата им \"материалност\" са условни, духовните особености на европейската култура са безусловни и определени. Те могат да бъдат възприети непосредствено. От моя гледна точка съществуването им не изисква доказателства. Те могат да бъдат охарактеризирани и назовани. Европейската култура е преди всичко  култура. А след това е   към други личности и култури (в това е нейният  ) И накрая, това е култура, основана на  на творческото самоизразяване на личността. Да се спрем на възприемчивостта към другите култури. Достоевски в знаменитата си реч на Пушкинските тържества приписва тази възприемчивост единствено на руския човек, докато всъщност \"общочовечността\", възприемчивостта към чуждите култури е обща основа на цялата европейска култура. Европеецът е способен да изучава, да включва в сферата си всички културни явления, всички \"камъни\", всички \"гробове\". Те са му \"близки и родни\". Той възприема всичко ценно в културата не само с ума, но и със сърцето си. Европейската култура от самото начало изучава, разбира и обхваща културите на Античността, на Близкия изток, на Египет, а през последните две столетия – всички култури на света: на Китай, Япония, Индия, Африка и т.н. Европейската култура е култура на универсализма, при това на   по характера си универсализъм. Личността на човека, неговите индивидуални особености и отлики, неговият талант и убежденията му се ценят най-високо в европейската култура. Личностният характер на европейската култура определя особеното ѝ отношение към всичко \"друго\", т.е. към всичко извън пределите на дадена култура. Това е не само  но донякъде и   към другото. Оттук е и принципът за  за вътрешна свобода на човека. И трите принципа на европейската култура – нейният личностен характер, универсализмът и свободата ѝ – са немислими един без друг. Отнеме ли се едното, разрушават се и двете останали. Отнеме ли се универсализмът и се почита само собствената, национална култура, загива и свободата. И обратно. Тази страшна опасност се прояви при националсоциализма, фашизма и сталинизма. Основа на личността е свободата на самоизразяване. Само свободата осигурява на човека лично достойнство. Личността израства само при наличието на \"обратна връзка\" с други личности. Свободата е реализация на творческата личност. И така, трите основи на европейската култура са:   Без една от тях не могат да съществуват и другите две, но и пълното осъществяване на една от тях изисква реализиране на двете други. Трите основи на европейската култура са ясно свързани с нейната мисия, с висшето ѝ предназначение: да запази в недрата си, в своята наука и в своето емоционално разбиране всички култури на човечеството – както сегашните, така и предишните. Всяка култура и всеки културен народ има своя мисия в историята, своя идея. Но тъкмо тази мисия и тази идея се подлага на целенасочените атаки на злото и може да се превърне в \"антимисия\". Злото, по мое убеждение, е преди всичко отрицание на доброто, то е неговото отражение със знак минус. Злото изпълнява своята негативна мисия, като атакува най-характерните черти на културата, свързани с нейната мисия и с нейната идея. Колкото по-силно е доброто, толкова по-опасен е неговият \"противовес\" – злото, носещо в себе си индивидуалните черти на културата, но отново със знак минус. Така например, ако народът е щедър и щедростта е най-важната негова черта, злото начало в него ще бъде разточителството и прахосничеството. Ако най-характерната черта на народа е точността, злото ще се прояви като инертност и бездействие, доведени до пълно безсърдечие и душевна пустота. Призрачната индивидуалност на злото е отражение със знак минус на творческата индивидуалност на доброто. Злото е лишено от самостоятелно творческо начало. То е нетворческо отрицание и нетворческо противостояние на доброто. От казаното от мен за характерните особености на злото става ясно защо в европейската култура то се проявява преди всичко под формата на борба с личностното начало в културата, с търпимостта, със свободата на творчеството, отрича всичко онова, което представляват основните ценности на европейската култура. Злото в Европа – това са преди всичко религиозните противостояния на Средновековието и тоталитаризмът на ХХ век с неговия расизъм, със стремежа да потисне творческото начало, свеждайки го до една оскъдна посока, с унищожаването на цели нации и съсловия. Изхождайки от казаното, нека се обърнем към чертите на доброто и злото в руската култура, в руския народ. Славянофилите единодушно посочваха главния признак (особеността) на руската култура – нейната съборност. И това е вярно, ако се ограничим само с положителната страна на руската култура. Съборността е проява на християнската склонност към общественото и духовното начало. В музиката – това е хоровото начало. И то наистина е твърде характерно за руската църковна музика, за оперната музика (ясно изразено е у Глинка, Мусоргски и др.). В стопанския живот – това е общината (но само в най-добрите ѝ проявления) и т.н. С това се родее търпимостта в националните отношения. Нека си припомним, че легендарното начало на Русия е ознаменувано от  призоваване на варяжките князе, в което заедно участват и източнославянските, и угрофинските племена, а след това Руската държава винаги е била многонационална. Универсализмът и прякото влечение към другите национални култури са характерни и за Древна Рус, и за Русия от ХVІІІ до ХХ век, в чието създаване освен руси участват немци, татари, поляци, украинци, белоруси, угрофински народи и други. Това е особено характерно и за руската наука, за нейните многонационални интереси. Руската императорска академия на науките е създала забележително славянознание и изтокознание. В нея са работили велики ки­таисти, арабисти, монголоведи, иранисти, индолози, японисти, угрофиноведи, слависти, тюрколози. Петербург и Москва са били центрове на арменската и грузинската култура. Струва си да се обърне внимание и на това, че старата столица на Русия, Петербург, е била средище на различни европейски изкуства. Тук са строили италианци, немци, холандци, французи, шотландци... Тук в различни творчески области се изявяват немци, шведи, французи, поляци – инженери, учени, търговци, художници, музиканти, занаятчии, декоратори, специалисти по паркоустройство. Стремежът на народа към свобода, към \"воля\" се изразява в постоянно придвижване на населението на север, на изток и на юг. Селяните се стремят да избягат от властта на държавата в казачеството отвъд Урал, в дебрите на северните гори. Следва да се отбележи, че националната вражда с местните племена е относително незначителна. Не подлежи на съмнение и дълбоката привързаност на народа към старината, изразяваща се в спазване на традиционния църковен ред и в движението на староверците, които също се стремят да избягат по-далеч от държавната власт. Върховете на доброто граничат с най-тъмните усои на злото. И руската култура постоянно е обезсилвана от \"противотежестите\" на доброто: взаимната вражда, тиранията, национализма, нетърпимостта... Отново ще обърна внимание, че злото се стреми да разруши най-ценното в културата. Това води в Русия до непрекъснати покушения срещу свободата на лич­ността, до тиранични форми на управление, до закрепостяване на селяните, заточения на \"политическите\", религиозни преследвания (особено срещу старообрядците), национални преследвания. Амплитудата на колебанията между доброто и злото сред руския народ е извънредно голяма. Руският народ е народ на крайностите и на бързия и неочакван преход от едното към другото и затова е народ с непредсказуема история. Показателно е, че в руската култура на атаките на злото са подлагани всички нейни европейски и християнски ценности: съборността, националната търпимост, обществената свобода. Злото действа особено интензивно в епохата на Грозни (то не е било характерно за руската история). А също и при царуването на Петър, когато евро­пеизацията се съчетава със заробване на народа и засилване на държавната тирания. Своя апогей атаките на злото в Русия достигат в епохата на Сталин и \"сталинщината\". Но и след това не отслабват, въпреки нарастващата съпротива. Характерна е една подробност. Руският народ винаги се е отличавал с трудолюбието си, по-точно със \"земеделското си трудолюбие\", с добре организирания земеделски бит на селяните. Земеделският труд е бил свят. А тъкмо селячеството и религиозността на руския народ са усилено унищожавани. От \"житница на Европа\", както постоянно я наричали, Русия става \"вносител на чуждо жито\". Злото придобива материализирани форми. Ще обърна внимание на една поразителна особеност на злото в наши дни. Както е известно, най-обикновената и най-силната клетка на обществото, на неговата спойка в условията на свобода, е семейството. И в наше време, когато руската култура има възможност да се освободи от мрежите на злото – от нетърпимостта, тиранията, деспотизма, оковите на национализма и прочие, именно семейството сякаш \"безпричинно\", а всъщност най-ве­роятно целенасочено, става главна мишена на злото. Ние всички трябва да осъзнаем тази опасност, особено в нашата родина. Злото атакува в гръб!", "date": "2018.05.11", "title": "Лично, универсално, свободно (Откъс от \"Руската култура\" на Дмитрий Лихачов)"}
{"url": "https://www.dnevnik.bg/skorost/2018/05/11/3177195_interesut_kum_modelite_na_vartbrug_i_trabant_izstrelia/", "text": "Няколко десетилетия след падането на Берлинската стена любителите на автомобили не гледат вече на колите от Източна Германия с пренебрежение. Някога шофьорите от бившата комунистическа страна имаха огромно желание да сменят старите си автомобили с по-модерни западногермански и други европейски возила. Много източноевропейски коли бяха предадени за скрап или оставени да изгният. Боботещият \"Трабант\" (Trabant) обаче, който оттогава се превърна в един от най-трайните символи на бившата Източна Германия, вече не е евтин, тъй като вълна от носталгия по автомобилите от комунистическата ера заля Германия. Същото се отнася и за класическия \"Вартбург\" (Wartburg), който също поскъпна, както и \"Мелкус\" (Melkus) - копието на Ferrari и единствената спортна кола, произвеждана в Източна Германия. До 10 хиляди долара за запазен \"Трабант\" Марко Холстер оплаква деня, в който е позволил да му се изплъзне първокласен екземпляр на автомобилната носталгия от Германската демократична република. 46-годишният жител на Шверин тъкмо бил започнал обучението си като автомобилен механик, когато се случило обединението. Предложили му един от масленозелените, открити трабанти, използвани от армията за патрулиране по опасната за живота границата, разделяща двете Германии. Продавачът искал само 50 германски марки или около 30 долара сегашни пари. Холтер и колегите му отказали да купуват и все още съжаляват за пропусната възможност. Този модел трабанти сега струва най-малко 4000 долара, без значение в какво състояние е, а добре ремонтираните трабанти се продават за над 10 000 долара. Дори скромните лекотоварни автомобили като вана \"Баркас Бе 1000\" (Barkas B 1000) и микробусите имат много почитатели, а интересът към още по-редките модели и прототипи е голям. Клубове на феновете на \"Трабант\" се появиха из цяла Германия, макар че най-много почитатели на марката има в източните провинции, където трабанти в добра форма все още се използват всекидневно. Все пак около 2.8 милиона бройки от тази марка са произведени преди 1990 година и някога този автомобил бе най-популярният по пътищата на бивша Източна Германия. Отбелязват се 30 години от началото на производството на последния \"Вартбург\" Международната среща на феновете на трабант в източния германски град Анклам през май е най-голямото по рода си и ще се проведе за 24-ти път.Собствениците на \"Вартбург\" се насочват към град Айзенах от 3 до 6-ти август, където се провежда голямо събиране на автомобилни фенове недалеч от някогашния завод на Wartburg в града. Мотото на събитието е \"30 години Вартбург 1.3\" - в чест на последния модел, слязъл от поточната линия. Произвеждан е само три години от 1988 до 1991 година. Същевременно в град Пютниц през юли се провежда международна среща на източния блок, на която феновете могат да намерят части за всичко от трактори до мотоциклети. Тридневният панаир на трабанта през август в Цвикау е друго задължително събитие за ентусиастите, особено като се има предвид, че автомобилът е бил сглобяван тук от Заксенринг (VEB Sachsenring). Експертите казват, че покупката на коли от източния блок става все по-трудна напоследък, тъй като собствениците им са наясно с това, че автомобилите са редки и цената им се качва. Качествени екземпляри се намират на срещите на феновете Холтер отбелязва, че хубави екземпляри на коли от бившата Източна Германия често се появяват за продажба на срещите на феновете, където цените са сравнително по-умерени. Събитията са също така добра платформа за продажби. \"Ако предложите за продажба колата си на някоя от тези срещи, най-вероятно ще я продадете до края на деня,\" казва механикът от Шверин. Цените се качват бързо и един реновиран \"Трабант\" 601 е малко вероятно да бъде продаден за под 5000 долара, каза Холтер, който кара един от някога най-често срещаните трабанти. Първите коли \"Трабант\" 601 се появяват през 1963 година. Десетилетия наред трабантчетата са сред не особено любимите коли, но около 2010 година цените започват да се качват, казва Мариус Бруне от организация Classic Data, която следи цените. \"Изведнъж трабантът стана култов автомобил\", отбелязва той. Въпреки възрастта на колите все още има много резервни части за автомобилите от източния блок. Някогашните търговци бяха свикнали да се запасяват с резервни части в страна, където за всичко имаше недостиг и почти нищо не се хвърляше. В някои случаи производството на части даже се поднови. Най-скъпият модел от Източна Германия Една от най-скъпите коли от някогашната Източна Германия е \"Купе Ер Ес 1000\" (Coupe RS 1000) на \"Мелкус\" (произвеждана от 1969 до 1972 година), която е със 70 конски сили. За този рядък автомобил обаче не очаквайте да платите под 80 000 долара. Цените на \"закръгления\" \"Вартбург\" (Wartburg 312/1) също скочиха през последните години и сега моделът може да се купи за около 13 000 долара.", "date": "2018.05.11", "title": "Интересът към моделите на \"Вартбург\" и \"Трабант\" изстреля цените им нагоре"}
{"url": "https://www.dnevnik.bg/evropa/2018/05/11/3177197_hiliadi_mladeji_v_ispaniia_protestiraha_sreshtu_lekite/", "text": "Хиляди ученици и студенти протестираха вчера в Мадрид и други испански градове срещу леките присъди, получили неотдавна петима изнасилвачи, насилили групово 18-годишно момиче в Памплона през 2016 г., предаде \"Франс прес\", цитирана от БТА. Петимата насилници бяха осъдени за престъпление от сексуално естество и получиха по девет години затвор. Те не бяха осъдени за групово изнасилване, а в съда тяхната жертва трябваше да се оправдава защо не е оказала съпротива. Протестите вчера бяха организирани от две леви организации - Синдиката на студентите и неговата феминистка платформа. Те бяха призовали учениците и студентите да обявят стачка в 40 града на Испания. Протестиращите излязоха по улиците на Мадрид и скандираха: \"Изгонете мачовците от съдилищата\" и \"Калпаво правосъдие\". Няма данни колко души са участвали в демонстрацията в столицата. В Барселона според организаторите на протеста по улиците на града са излезли 30 000 души. Присъдата, породила полемика и поредица от протести в страната, бе обявена на 26 април. Испанското правосъдие постановява, че за да се заключи, че е имало изнасилване, трябва да е имало и сплашване или физическо малтретиране на жертвата. Съдиите, произнесли присъдата - двама мъже и една жена - не са установили тези два елемента по случая и обявиха, че става дума само за престъпление от сексуално естество. Съдиите обаче признаха, че петимата насилници, сред които има бивш военен и член на Гражданската гвардия, са \"се възползвали от превъзходството си, за да издевателстват по този начин над жертвата, която е дала съгласието си само защото е била принудена от ситуацията\". Петимата насилници са заснели престъплението и дори започнали да се хвалят с него. ООН разкритикува съдебното решение. Говорителят на организацията, отговаряща за въпросите за сексуалния тормоз, Пурна Сен каза, че \"леки присъди, като тези срещу хайката от петима насилници в Испания подценяват сериозността на изнасилването и компрометират ясното задължение да се защитават правата на жените\". Жалбите за изнасилвания в Испания са се увеличили. Миналата година са били регистрирани 1382 жалби, което е с 10.6 процента повече в сравнение с 2016 г., според данните на вътрешно министерство. В Испания сега се обмисля реформа на Наказателния кодекс.", "date": "2018.05.11", "title": "Хиляди младежи в Испания протестираха срещу леките присъди на петима насилници"}
{"url": "https://www.dnevnik.bg/sport/2018/05/11/3177201_vladimir_putin_vkara_pet_gola_v_hokeen_mach/", "text": "Президентът на Русия Владимир Путин вкара пет гола в демонстративен хокеен мач с бивши звезди от Националната хокейна лига. Той беше част от отбора на легендите и имаше ключов принос за победата с 12:7. В неговия отбор бяха още известни бивши състезатели като Павел Буре и Вячеслав Фетисов, а също и министърът на отбраната Сергей Шойгу. Срещу тях застанаха хокеисти любители, сред които губернатор и милиардер, предава ТАСС. Мачът е традиционен и се провежда всяка година. През 2015 г. Путин вкара осем пъти, а миналата - седем, припомнят медиите. След мача руският президент посочи, че състезателите в аматьорските лиги са \"прекрасен пример\" за обикновените руски граждани, тъй като са избрали здравословния живот.", "date": "2018.05.11", "title": "Владимир Путин вкара пет гола в хокеен мач (видео)"}
{"url": "https://www.dnevnik.bg/evropa/2018/05/11/3177219_ispanskite_deputati_se_suglasiha_da_obsudiat/", "text": "Испанският парламент се съгласи да разгледа проектозакон за разрешаване на евтаназията, предаде \"Франс прес\", цитирана от БТА. За пръв път такъв проектозакон преминава първото препятствие на парламентарната процедура. Всички предишни бяха отхвърлени. Проектозаконът е изготвен в регионалния парламент на Каталуня. За разглеждането му в националния парламент гласуваха 173 депутати, предимно от леви партии, а 135, главно от десни партии, бяха против; 32-ата депутати от либералната партия \"Сиудаданос\" (\"Граждани\") се въздържаха. В проектозакона се предвижда освобождаване от наказателна отговорност на всеки, който \"по изрично и недвусмислено искане на лице, страдащо от тежко заболяване, което неизбежно води до смърт или нелечима патология и е придружено от тежки физически или душевни страдания\", предизвиква смъртта му \"спокойно и безболезнено\". В момента член 143 на испанския Наказателен кодекс забранява съдействие за причиняване на щадяща смърт и страдащите от нелечими заболявания пациенти могат само да откажат лечение, ако искат да умрат. Според допитване на института \"Метроскопиа\" от март 2017 г. 84 процента от испанците подкрепят възможността да се помогне на пациенти в терминална фаза да умрат безболезнено. Сега текстът предстои да се разгледа в парламентарна комисия и ако бъде приет там, ще бъде гласуван в пленарната зала.", "date": "2018.05.11", "title": "Испанските депутати се съгласиха да обсъдят разрешаване на евтаназията"}
{"url": "https://www.dnevnik.bg/sport/2018/05/11/3177227_nadal_veroiatno_sled_kraia_na_karierata_mi_shte_doide/", "text": "Водачът в световната ранглиста по тенис Рафаел Надал се старае да остане съсредоточен в мачовете си и да не мисли за странични теми. В това число и за забележителния му рекорд от 50 поредни спечелени сета на една настилка. Испанецът записа постижението след победа с 6:3, 6:4 срещу аржентинеца Диего Шварцман в Мадрид. Той  подобри рекорда на Джон Макенроу от 49 поредни сета на килим от 1984 г . \"Наистина не мисля много за това. Вероятно след като приключи кариерата ми, ще дойде времето да мисля в тази посока. Сега спечелих труден мач срещу труден съперник, който игра добре\", заяви Надал след 21-ата си поредна победа на клей. Тази вечер след 18.00 часа носителят на 16 титли от Големия шлем ще срещне седмия в света Доминик Тийм в четвъртфиналите в Мадрид. Австриецът е последният тенисист, побеждавал Надал и печелил сет срещу него на червени кортове. Тийм победи испанеца в четвъртфиналите на миналогодишния мастърс в Рим.", "date": "2018.05.11", "title": "Надал: Вероятно след края на кариерата ми ще дойде време да мисля за рекордите"}
{"url": "https://www.dnevnik.bg/evropa/2018/05/11/3177232_sled_skandal_s_bonusi_zaplatite_na_polskite_deputati/", "text": "Полският парламент гласува вчера намаляване с 20 процента на заплатите на депутатите, за да потуши скандал, породен от щедри бонуси, които консервативното правителство си отпусна, съобщи \"Франс прес\", цитирана от БТА. Законопроектът, който засяга както 460-те членове на долната камара (Сейм), така и сенаторите, бе одобрен от 240 депутати от консервативното мнозинство. Двама гласуваха против и петима се въздържаха, а депутатите от опозицията бойкотираха вота и скандираха \"крадци\". Мерките бяха обявени миналия месец от лидера на управляващата партия \"Право и справедливост\" (ПиС) Ярослав Качински. Това стана, след като медии разкриха, че министрите от ПиС са получили премии, възлизащи на от 15 до 19 хиляди евро. Тези суми изглеждат големи за страна, където средната месечна заплата е около 1000 евро. Заплатата на полски депутат е около 2350 евро. Миналия месец Качински призова министрите да дарят премиите си за благотворителност, отбелязва \"Ройтерс\".", "date": "2018.05.11", "title": "След скандал с бонуси заплатите на полските депутати бяха намалени с 20%"}
{"url": "https://www.dnevnik.bg/photos/2018/05/11/3177218_fotogaleriia_kralskata_svatba_v_lego_versiia/", "text": "Леголенд\" представи макет на замъка Уиндзор за предстоящата кралската сватба. Изработени са фигурки на младоженеца принц Хари Меган Маркъл със сватбена рокля. Има и миниатюрни копия на Елизабет II, принц Уилям, Кейт и децата им.", "date": "2018.05.11", "title": "Фотогалерия: Кралската сватба в лего версия"}
{"url": "https://www.dnevnik.bg/bulgaria/2018/05/11/3177229_spasitelnite_ekipi_izliazoha_v_tursene_na_boian_petrov/", "text": "Спасителните екипи днес успяха да напуснат базовия лагер и да се отправят нагоре в планината в търсене на Боян Петров, съобщи за \"Дневник\" Деян Петков от екипа на алпиниста в София. Тръгнали са всички, намиращи се в лагера, което по предварителна информация означава тримата шерпи и шестимата китайски спасители, които излизаха предните дни, както и 5-6 алпинисти. Те вървят по различни маршрути, които са били уточнени на събрание в базовия лагер снощи, и напредват към Лагер 1 на височина около 6 400м. Това е четвъртият ден на спасителната операция под връх Шиша Пангма (8027 м), където  Боян Петров изчезна на 3 май.  В предишните дни лошото време затрудняваше много операцията, а вчера дори не позволи да се излезе. Днес условията за малко по-добри, но все още има силен вятър, каза за \"Дневник\" Деян Петков. Във вторник  спасителите достигнаха Лагер 1 , където не намериха алпиниста. За днес надеждата е да успеят да се качат до Лагер 2. Хеликоптерите чакат да падне вятърът Два хеликоптера, на ангажираната с издирването на алпиниста Боян Петров авиокомпания Simrik Air Pvt. Ltd, вече са в подножието на връх Шиша Пангма и изчакват намаляване на силата на вятъра, за да направят облитане, съобщиха от Министерството на външните работи. Информацията е получена от компанията-собственик на машините. Трети хеликоптер остава на непалска територия в близост до границата за снабдяване с гориво на двата вертолета, които ще извършват спасителната операция. В екипите са включени опитни пилоти и опитни алпинисти, включително хора, запознати с терена на връх Шиша Пангма от техни предишни изкачвания на върха, се казва още в съобщението. Деян Петков уточни за \"Дневник\", че хеликоптерите се намират в село, което е най-близката точка на китайска територия до върха Шиша Пангма в готовност да се издигнат във въздуха. Надеждите са, че по-късно през деня вятърът ще падне до степен, която да им позволи това, посочи той. На борда на единия вертолет е алпинистът Мингма Шерпа - един от най-добрите катерачи в света, който познава терена. Прогнозата е за силен вятър По БНТ ръководителят на сектор \"Метеорологични прогнози\" в Националния институт по метеорология и хидрология (НИМХ) към БАН Анастасия Стойчева обясни, че прогнозите и за днес са за силен вятър. Остават и облаците, които вчера попречиха да се направи качествена сателитна снимка. Тя трябваше да улови подробности, които да помогнат на спасителите. Очакванията са облачността да се разкъса към края на деня днес и утре да е слънчево. Според Стойчева до утре на обяд може да има интервал от време, който да позволи спасителна операция, но от следобед ще има нови валежи и вятър, макар и не толкова силен.", "date": "2018.05.11", "title": "Спасителните екипи излязоха в търсене на Боян Петров, вертолетите чакат добро време"}
{"url": "https://www.dnevnik.bg/evropa/2018/05/11/3177243_moldovskiiat_premier_izkljuchva_obedinenie_s_rumuniia/", "text": "Правителството на Молдова изключи вариант за обединение с Румъния въпреки вълната от призиви това да се случи, предаде \"Гардиън\". Премиерът Павел Филип каза, че мястото на Молдова е като суверенна държава, независима от Румъния. \"Твърде много се каза за обединението, идентичността, езика и искам да разгледаме конкретното развитие на страната\", заяви той пред \"Гардиън\". По думите му \"всички тези проблеми, които са свързани със сантименталност, трябва да бъдат оставени за по-добри времена\". Миналия месец около 10 000 души,  включително бившия румънски президент Траян Бъсеску,  участваха в протест в Кишинев в подкрепа на обединението. Два дена по-късно румънският парламент гласува символично за обединение и депутатите казаха, че биха приветствали действия в тази посока от страна на Молдова. Събитията съвпаднаха със стотната годишнина от обединението на Бесарабия и Румъния. Нежеланието за обединение на Филип споделят и повечето молдовци. Според скорошно проучване 32% подкрепят идеята за присъединяване към Румъния. Премиерът каза, че отношенията с Румъния са достигнали исторически връх, но предупреди външни играчи да не се намесват. Молдова продължава да е разделена между групите, подкрепящи по-тесни отношения с Русия, като президента Игор Додон, и такива като премиера, който вярва, че проеврпейските партии ще имат преднина на парламентарните избори тази есен. Скорошно проучване показа, че 60% от молдовците биха гласували за присъединяване към ЕС.", "date": "2018.05.11", "title": "Молдовският премиер изключва обединение с Румъния"}
{"url": "https://www.dnevnik.bg/biznes/2018/05/11/3177245_ovcevudi_nastoiavat_da_se_zasili_kontrolut_vurhu/", "text": "Цените на суровото мляко непрекъснато спадат, а тези на крайния продукт в магазините растат. Това обяви Симеон Караколев, съпредседател на Националната овцевъдна и козевъдна асоциация, пред \"24 часа\". Той обяснява, че причина за това е нерегламентираното влагане на палмово масло в продуктите. По думите му дори във висококатегорийни хотели на закуска се предлагало сирене с палмово масло, а вносът на този продукт в България годишно бил 60 хил. тона. \"Конкуренцията в България е кой ще произвежда по-скъп боклук\", обобщава ситуацията той. Според него дори се прави износ на некачествени овчи сирена, за което говорела цената - 2.50 долара, което било невъзможно. Оценката му е, че цената на едро не може да е по-ниска от 8.50 лв. за кг. Обяснява, че това е причината в редица държави да не внасят вече овче сирене и кашкавал от България, тъй като качеството е силно влошено. В същото време в търговските вериги залежавали такива продукти. Караколев призовава да се затегнат мерките за контрол върху съдържанието на продуктите, тъй като в момента хората консумирали продукт, който нямал нищо общо със сиренето. Обяснява и че в общия случай агнешкото, продавано в България, е с печат, че е българско, но обикновено е внос от Румъния. \"По Великден и Гергьовден у нас са изядени между 30 и 50 хил. румънски агнета\", казва той, като уточнява, че това е причината много български стопани да не са могли да си продадат стоката, защото цените са били притиснати надолу.", "date": "2018.05.11", "title": "Овцевъди настояват да се засили контролът върху млечните продукти"}
{"url": "https://www.dnevnik.bg/bulgaria/2018/05/11/3177252_koloezdachut_blusnal_dete_v_park_se_e_predal_snoshti/", "text": "Колоездачът, който блъсна едногодишно дете в \"Южния парк\" в София вчера, а след това избяга от мястото на инцидента, се е явил доброволно в полицията по-късно вечерта, съобщи МВР. 24-годишният Б. М. е дошъл в Четвърто РПУ и е задържан с полицейска мярка за 24 часа. Майката е подала сигнала в 18.30 ч. Пред телевизиите тя разказа, че детето играело на поляна в парка с други деца, но в един момент притичало на алеята, където било блъснато от велосипедиста, който не успял да спре и преминал с гумите през детето. По думите й той спрял за малко, но след като видял, че нараняването е тежко, бързо се отдалечил с велосипеда. Майката обаче успяла да го снима, след което снимките бяха разпространени в социалните мрежи и показани по телевизията. Детето е постъпило в \"Пирогов\" и по думите на майката пред \"Нова телевизия\" е със счупен крак. Майката Боряна Джоканова настоя да се регламентират правилата за движение в парковете, така че да бъде безопасно и за пешеходците, и за велосипедистите. Води се разследване.", "date": "2018.05.11", "title": "Колоездачът, блъснал дете в парк, се е предал снощи"}
{"url": "https://www.dnevnik.bg/politika/2018/05/11/3177271_uduljiha_sroka_za_podavane_na_deklaracii_za_konflikt/", "text": "Срокът за подаване на декларация за имущество и конфликт на интереси на заемащите публични длъжности за 2017 г. беше удължен до 8 юни. Това решиха депутатите със скоростни промени в антикорупционния закон. Предложението беше обсъдено вчера на извънредно заседание на правната комисия и прието днес. Причината е, че формата на декларацията беше утвърдена от Комисията за противодействие на корупцията и за отнемане на незаконно придобитото имущество (КПКОНПИ) на 8 май, а срокът за подаването им беше до 15 май. Мотивът им е, че първоначално утвърденият срок е прекалено кратък с оглед на големия брой обстоятелства, които трябва да се декларират. Предложението е на ГЕРБ, \"Обединени патриоти\" и ДПС. По време на дебатите Красимир Янков от БСП поиска оставката на председателя на правната комисия Данаил Кирилов заради поредната поправка в антикорупционното законодателство. Според Янков тази поредна промяна, скоростно внесена след приемането на закона, показва некомпетентност и затова трябва да се носи отговорност. Подобно калпаво законодателство отблъсква чуждестранните инвеститори според Янков. Очевидно този закон ви плаши, отговори му Данаил Кирилов. Това е второто изменение на антикорупционния закон, като първото беше на 23 февруари, точно месец след влизането му в сила, когато се даде гратисен срок на общинските съветници до 2019 г. да декларират несъвместимост. Декларация задължително се подава на хартиен и технически носител. Може да се подаде и по електронната поща само когато деклараторът притежава електронен подпис. Неподаването на декларацията в срок се наказва с глоба в размер от 1000 до 3000 лв. и задълженият да го направи подлежи на проверка, припомниха от антикорупционната комисия.", "date": "2018.05.11", "title": "Депутатите удължиха срока за подаване на декларации за конфликт на интереси"}
{"url": "https://www.dnevnik.bg/sviat/2018/05/11/3177256_evropa_ne_biva_da_plashta_cenata_za_sankciite_na_sasht/", "text": "Европейските компании не трябва да плащат цената за решението на Съединените щати да въведат повторно санкции срещу Иран, каза френският външен министър Жан-Ив льо Дриан, цитиран от Би Би Си. Според него е нужно да се измисли механизъм за защита на интересите на европейския бизнес и да започнат \"преговори с Вашингтон\" по въпроса. Два дни след като американският президент Доналд Тръмп  изтегли САЩ от сделката за иранската ядрена програма , администрацията му обяви, че въвежда ограничения срещу ислямската република. САЩ и Обединените арабски емирства забраниха на американски граждани и компании да извършват какъвто и да било бизнес с шестима ирански граждани и три компании, които според Вашингтон са свързани с Революционната гвардия на Иран. Според финансовия министър Стивън Мнучин \"иранският режим и иранската централна банка\" са използвали неправомерно компании в Обединените арабски емирства,  за да получат американски долари  и с тях да финансират дейности на Революционната гвардия зад граница, включително в Сирия. Отделно от тези мерки обаче компании, които работят с иранския бизнес, имат шест месеца да прекратят тази дейност, съобщи \"Ройтерс\". В този период те не могат да сключват и нови договори или са заплашени от американски санкции. Според Вашингтон това важи и за неамерикански компании, които може да бъдат наказани от САЩ, например като бъде забранено на американския бизнес да работи с тях. \"Ефектите вече се усещат\" Само във Франция компании като \"Еърбъс\" (с поръчка за 20 млрд. за самолети за иранските авиолинии), нефтения гигант \"Тотал\" и автомобилните производители \"Рено\" и \"Пежо\" са подписали споразумения на стойност милиарди евро, откакто санкциите срещу Иран бяха свалени. \"Чувстваме, че екстратериториалността на санкциите е неприемлива. Европейците не трябва да плащат за изтеглянето от споразумение на Съединените щати, към което самите те допринесоха.\" Според него ефектите вече се усещат - например нарастващата цена на петрола и по-голямата несигурност в Близкия изток. Германският министър на икономиката Петер Алтмайер каза, че страната все още желае да поддържа открит диалог със САЩ за Иран и да избегне \"икономическо напрежение\". По думите на Алтмайер, цитиран от \"Ройтерс\", е нужно обсъждане как да се избегне отрицателното въздействие на решението на Вашингтон върху заетостта в Германия. Междувременно агенция РИА \"Новости\" съобщи, че иранският външен министър Мохамад Джавад Зариф смята да посети Москва на 14 май и да се срещне с руския си колега Сергей Лавров. В близките няколко дни се очакват и други срещи на първи дипломати от ЕС и Русия, които да обсъдят алтернативите на сделката с Иран.", "date": "2018.05.11", "title": "Европа не бива да плаща цената за санкциите на САЩ срещу Иран, обяви Франция"}
{"url": "https://www.dnevnik.bg/biznes/2018/05/11/3177275_poveche_bulgari_sa_otsiadali_v_hotelite_prez_mart/", "text": "Броят на нощувките през март в българските хотели и други места за настаняване са с 6.4% повече от същия месец на предходната година, показват данните на Националния статистически институт. Общо през месеца са осъществени 832.9 хил. нощувки. Най-голямо увеличение - 9.9%, има в базите с 3 звезди. В сравнение с март 2017 г. общият брой на местата за настаняване, функционирали през периода, се увеличава с 3.1%, а на леглата в тях - с 2.8%. В хотелите с 4 и 5 звезди са реализирани 72.2% от общия брой нощувки на чужди граждани и 37.3% на българи. В местата за настаняване с 3 звезди са осъществени 20.9% от нощувките на чужди граждани и 32.4% на българи, докато в останалите места за настаняване (с 1 и 2 звезди) те са съответно 6.9 и 30.3%. Броят на пренощувалите се увеличава с 4.8% в сравнение със същия месец на 2017 г. и достига 400.4 хил., като е регистрирано увеличение с 5.2% при българите и с 3.9% при чужденците. Българските граждани, нощували в местата за настаняване през март 2018 г., са 274.2 хил. и са реализирали средно по 1.9 нощувки. Чуждите граждани са 126.2 хил., като 71.9% от тях са нощували в хотели с 4 и 5 звезди и са реализирали средно по 2.5 нощувки. Общата заетост на леглата в местата за настаняване през март 2018 г. е 24.1%, като се увеличава с 0.5 процентни пункта в сравнение с март 2017 г. Най-висока е заетостта на леглата в хотелите с 4 и 5 звезди - 33.8%, следват местата за настаняване с 3 звезди - 24.2%, и с 1 и 2 звезди - 14.3%.  Приходите от нощувки през март 2018 г. достигат 44.9 млн. лв., или с 12.9% повече в сравнение с март 2017 г. Регистрирано е увеличение на приходите както от български граждани - с 13.2%, така и от чужди граждани - с 12.5%.", "date": "2018.05.11", "title": "Повече българи са отсядали в хотелите през март отпреди година"}
{"url": "https://www.dnevnik.bg/biznes/2018/05/11/3177292_turgoviiata_s_treti_strani_namaliava_prez_purvoto/", "text": "През периода януари - март 2018 г. от България са изнесени стоки общо на стойност 12.464.7 млрд. лв. и в сравнение със същия период на 2017 г. износът се увеличава с 2.4%, съобщи Националният статистически институт. Вносът нараства с 5.7%, а стойността му е 14.756 млн. лв. Само през март общият износ нараства с 1.6% до 4.443 млрд. лв., а вносът намалява с 3.4% до 5.128 млрд. лв. Статистиците отчитат спад на търговията с трети страни през първото тримесечие. Спрямо същия период на миналата година износът намалява със 17.4% до 3.505 млрд. лв., а вносът - с 4.0% до 4.955 млрд. лв. Български стоки на най-голяма стойност са изнесени в Турция, Китай, Сърбия, Македония, САЩ и Русия, а вносът е главно от Русия, Турция, Китай и Сърбия. Данните за търговията със страните от Европейския съюз, които са само за януари и февруари, показват увеличение и на износа, и на вноса. За първите два месеца на годината България е внесла от ЕС стоки за 5.78 млрд. лв., с 16.5% повече, отколкото през същия период на 2017 г. Две трети от стойностния обем на вноса се пада на Германия, Италия, Румъния, Гърция, Франция и Белгия. Вносът от ЕС нараства с 12.3% до 6.145 млрд. лв., а основните вносители са от Германия, Италия, Румъния, Испания и Гърция.", "date": "2018.05.11", "title": "Търговията с трети страни намалява през първото тримесечие"}
{"url": "https://www.dnevnik.bg/photos/2018/05/11/3177266_snimka_na_denia_v_honkong_obezvrediha_bomba_ot_vtorata/", "text": "Полицията в Хонконг отцепи редица улици и евакуира хората от централния район Ван Чай във връзка с операция по обезвреждането на авиобомба от времето на Втората световна война.", "date": "2018.05.11", "title": "Снимка на деня: В Хонконг обезвредиха бомба от Втората световна война"}
{"url": "https://www.dnevnik.bg/biznes/2018/05/11/3177286_kushtite_dominirat_sred_novite_jilishta_prez_purvoto/", "text": "По предварителни данни на Националния статистически институт броят на въведените в експлоатация жилищни сгради през първото тримесечие на 2018 г. е 565, а новопостроените жилища в тях са 1530. Спрямо първото тримесечие на 2017 г. сградите са със 103 повече, или с 22.3%, докато жилищата в тях намаляват с 221, или с 12.6% Със стоманобетонна конструкция са 76.6%, с тухлена - 19.1%, с друга - 3.4%, и с панелна - 0.9%. Най-голям е относителният дял на новопостроените къщи (79.1%), следвани от жилищните кооперации (11.5%). През първото тримесечие на 2018 г. в сравнение с първото тримесечие на 2017 г. броят на новопостроените къщи, жилищни кооперации и вили се увеличава, докато броят на новопостроените сгради от смесен тип намалява Най-много жилищни сгради са въведени в експлоатация в областите Пловдив - 89 сгради с 290 жилища в тях, Бургас - 70 сгради с 249 жилища, и Варна - 67 сгради с 349 жилища. Най-висок е делът на новопостроените жилища с три стаи (37.3%), следват тези с две стаи (35.8%), а най-нисък е делът на жилищата с шест и повече стаи - 4.9%.", "date": "2018.05.11", "title": "Къщите доминират сред новите жилища през първото тримесечие"}
{"url": "https://www.dnevnik.bg/evropa/2018/05/11/3177285_maltiiski_politici_sa_pod_natisk_zaradi_16_mln_dolara/", "text": "Активисти от групата Rezistenza Malta закачиха през нощта плакати на вратата на Министерството на туризма в Малта в знак на протест срещу ресорния министър Конрад Мици. Причината са разкрития, направени в рамките на  \"Проекта Дафне\" , в който журналисти от цял свят продължават разследванията на  убитата малтийска журналистка Дафне Каруана Галиция . Кондард Мици и шефът на кабинета на премиера Кийт Шембри са изправени пред засилващ се натиск заради разкритията, че 1.6 милиона долара са били платени на анонимна дубайска компания, определяна като един от двата целеви клиента на техни собствени офшорни компании в Панама, пише \"Гардиън\". Макар никакви сметки или плащания между дубайската компания и фирмите в Панама да не са се състояли, разкрит наскоро имейл от  \"Досиетата от Панама\"  показва, че е имало план две дубайски компании да бъдат \"основни целеви клиенти\" на панамските фирми на Мици и Шембри. Според проучване в рамките на \"Проекта Дафне\" дубайските фирми са получили неизвестно плащане от 1.6 милиона долара. Притежанието и управлението на офшорни компании е като цяло законно. Но информацията за план за бизнес отношения между компаниите повдигна нови въпроси за Мици и Шембри, чиито офшорни компании бяха разкрити благодарение на разследванията по \"Досиетата от Панама\". Шембри отрече да знае за плащанията към дубайските компании, наречени 17 Black Limited и Macbridge Limited. Но призна, че и двете фирми, които са регистрирани в Дубай, \"са включени в чернова на бизнес планове (като) потенциални клиенти\". В отделно изявление Мици настоя, че няма никаква връзка между него и дубайските фирми. Последното разкритие следва продължилите месеци наред разследвания в рамките на \"Проекта Дафне\" - международен съюз на медийни организации, които продължават работата на убитата с кола бомба през октомври Дафне Галиция. Имейл, разкрит в \"Досиетата на Панама\", описва как панамските компании на Шембри и Мици е трябвало да бъдат използвани за редица бизнес възможности, включително рециклиране, инфраструктурни проекти, рибарство и туризъм.", "date": "2018.05.11", "title": "Малтийски политици са под натиск заради 1.6 млн. долара, платени на офшорни фирми"}
{"url": "https://www.dnevnik.bg/bulgaria/2018/05/11/3177303_vsiako_osmo_prestuplenie_svurzano_s_narkotici_se/", "text": "Продажбата и обемът на наркотици в България намаляват, но за сметка на това тенденцията за разпространение на дизайнерска дрога се увеличава. Това заяви министърът на вътрешните работи Валентин Радев по време на днешния парламентарен контрол. Той обясни, че през 2017 г. 13% от всички престъпления, свързани с наркотици, се извършват от деца на възраст между 14 и 17 години. Основните извършители на подобни престъпления са хора на възраст между 18 и 20 години. \"В момента няма единен централизиран пазар на наркотици. Няма териториално разпределение, което води и до свиване на пазара\", обясни Радев. По думите му марихуаната продължава да е най-употребяваният наркотик. След нея се нареждат амфетамините и метамфетамините. Все по-малко се употребява хероин.", "date": "2018.05.11", "title": "Всяко осмо престъпление, свързано с наркотици, се извършва от непълнолетен"}
{"url": "https://www.dnevnik.bg/sviat/2018/05/11/3177287_makedonskata_curkva_e_pokanila_patriarh_neofit_za/", "text": "Главата на неканоничната Македонска православна църква архиепископ Стефан Охридски и Македонски обяви, че е изпратил покана до българския патриарх Неофит и до български политически ръководители за 1000-годишнината от основаването на Охридската архиепископия. Това казва в архиепископ Стефан в  интервю за агенция БГНЕС . За българската агенция Стефан казва, че Охридската архиепископия е важна за \"всички православни народи\". Затова поканата не се ограничава само до България, а е отправена към \"гости от съседните народи и от съседните църкви\". Не се уточнява до кои гости от църкви в други страни е отправена поканата, но се споменават \"българският патриарх и българският държавен връх\". Честванията се очакват в Охрид на 27 и 28 май. По думите на архиепископ Стефан тържествата ще включват молебен за свети Климент в храма на Охридската архиепископия \"Света София\", а на следващия ден - света литургия. Поканата идва няколко месеца след като МПЦ  поиска помощ  от Българската православна църква за  съдействие  в опитите ѝ да получи канонически статут, като в замяна предложи да я  признае за \"църква майка\" . Алтернативно честване Междувременно агенция МИА съобщи, че Сръбската православна църква е решила да отбележи хилядагодишнината на архиепископията \"в рамките на подготовката за прослава на 800 г. от самостоятелността на Сръбската православна църква през 2019-2020 г.\". Никъде не се споменават Македония и МПЦ, а единствено се изказва похвала за Европейския съд за правата на човека в Страсбург, с която се констатира, че властите на (Македония) са нарушили международната конвенция за човешките права и свободата на религията и съвестта, отказвайки да регистрират каноничната Охридска архиепископия. Има се предвид спора с МПЦ заради Йован Вранишковски - глава на Православната охридска архиепископия под юрисдикцията на СПЦ, който според съда е бил неправомерно задържан и осъден след обявяването на литургийно и  канонично единство със сръбската църква  в началото на миналото десетилетие.", "date": "2018.05.11", "title": "Македонската църква е поканила патриарх Неофит за 1000-годишнината на Охридската архиепископия"}
{"url": "https://www.dnevnik.bg/politika/2018/05/11/3177335_nfsb_vnesoha_zakonite_za_zabrana_na_reklama_na_hazart/", "text": "Депутатите от НФСБ (\"Обединени патриоти\") внесоха в парламента промени в Закона за хазарта, Закона за здравето и Закона за устройство на територията, за които в последните дни търсеше подкрепа вицепремиерът Валери Симеонов. \"Това са законите на Валери Симеонов и НФСБ и са изключително важни. Оттук нататък ще очакваме големи промени в социалната сфера\", каза зам.-председателят на групата на \"Обединени патриоти\" в парламента Валентин Касабов. Освен забраната на пряката реклама, която съществува в момента, ние забраняваме и непряката реклама, през реклама на други стоки и услуги, да се рекламират хазартни игри, обясни пред \"Дневник\" депутатът Христиан Митев. Най-съществената промяна е, че забраняваме обявяването на печелившите лица и на размера на техните печалби, каза Митев. Проектът предвижда и забрана за продажба на хазартни и лотарийни игри извън лицензирани обекти. \"ЗУТ (Закон за устройство на територията - бел.авт.) казва, че преместваемите обекти трябва да са 15 кв.м, а се оказа, че по Южното Черноморие има обекти по 300-400 кв.м - дискотеки, които се водят преместваеми обекти\", обясни Валентин Касабов. \"Слагаме началото на удар към мафията по Южното Черноморие. Да се справим с тарикатите и от златния бизнес\", декларира Касабов. Борис Ячев каза, че законопроектите имат подкрепата на всички партии от \"Обединени патриоти\". Въпреки думите му вероятно не всички \"патриоти\" ще гласуват за връщане на пушенето в заведенията. Лидерът на ГЕРБ в парламента Цветан Цветанов обяви, след среща с Валери Симеонов, че ще подкрепят закона им за хазарта, но не и за пушенето, за промените в ЗУТ ще мислят. Лидерът на БСП Корнелия Нинова също обяви подкрепа за забрана на рекламата на хазарта, а за пушенето депутатите и ще гласуват \"по съвест\".", "date": "2018.05.11", "title": "НФСБ внесоха законите за забрана на реклама на хазарт и връщане на пушенето"}
{"url": "https://www.dnevnik.bg/bulgaria/2018/05/11/3177338_bulgariia_e_sred_stranite_v_es_s_nai-kratka/", "text": "Очакваната средна продължителност на предстоящия живот за населението на страната за периода 2015 - 2017 г., е 74.8 години, сочат данни на НСИ. В сравнение с предходния период - 2014 - 2016 г., тя се увеличава с 0.1 години. България заедно с Латвия и Литва е сред страните с най-ниска средна продължителност на живота на населението в Европейския съюз. В прибалтийската страна тя е 74.9. Най-дълго живеят хората в Испания и Италия - съответно 83.5 и Италия с 83.4 години. Населението в градовете живее по-дълго Средната продължителност на живота при мъжете в страната ни е 71.3 години, докато при жените е със 7.1 години по-висока - 78.4 години. За периода между 2007 и 2017 г. увеличението при българите е с 2.0 години, а при българските - с 2.1 години. Средната продължителност на живота на населението в градовете е с 2.8 години по-висока, отколкото на населението в селата, сочат още данните. Спрямо 2007 г. за населението в градовете увеличението е с 2.6 години, а за населението в селата е с 1.3 години. За лицата, достигнали възраст 65 навършени години, очакваната оставаща продължителност на живота е 16.1 години, като за мъжете и жените тя е съответно 14.1 и 17.7 години. За периодa 2007 - 2017 г. очакваната продължителност на живота на лицата, навършили 65 години, се е увеличила с 1.3 години (1.0 за мъжете и 1.5 за жените).", "date": "2018.05.11", "title": "България е сред страните в ЕС с най-кратка продължителност на живота"}
{"url": "https://www.dnevnik.bg/kultura/2018/05/11/3173480_otkus_ot_kitai_subujdaneto_na_edin_gigant_na_henri/", "text": "\"Китай – събуждането на един гигант\" от Хенри Полсън – бившият финансов министър на САЩ за новата суперсила! Как се прави бизнес в Китай днес – в новата книга от поредицата \"Власт и отговорност\". В момента в Китай има 174 града с население над 1 милион души. В САЩ са девет. Икономиката на Китай се изстреля нагоре, а сградите я последваха. Шест от петнадесетте най-високи небостъргача се намират там (други три са в САЩ). Там се строят още 62 такива колоса, включително осем от бъдещите десет най-високи. Как се стигна до издигането на новата суперсила в лицето на Червения дракон? \"Китай – събуждането на един гигант\" от бившия финансов министър на САЩ Хенри Полсън – чужденеца в най-топли отношения с Китай – прави цялостен анализ на генезиса и развитието на новата китайска цивилизация. В своята книга Хенри Полсън отговаря на ред важни въпроси: • Как Китай се превърна в икономическа суперсила? • Как всъщност се прави бизнес там? • Кои са най-добрите начини западните бизнесмени и политически лидери да работят или да се конкурират с Китай? • Как американската администрация преговаря и влияе на Китай по теми като авторитарното управление, мащабното замърсяване, огромното население и повишаващите се очаквания за икономически просперитет и сигурност в световен мащаб? Като директор на \"Голдман Сакс\" Хенри Полсън има ключова роля в отварянето на Китай към частни инициативи. После, като финансов министър на САЩ, той инициира създаването на Стратегически икономически диалог, който подобрява същностно търговските отношения между двете държави. През своята кариера той е работил с най-високопоставените китайски политици, а същевременно е инициатор за създаване на учили¬ще по Управление и икономика към Университет номер 1 в Китай – Цинхуа. Почти всички лидери на Китай след Дън Сяопин са завършили този университет. Из \"Китай – събуждането на един гигант\" от Хенри Полсън ПРЕДГОВОР Възходът на Китай до икономическа суперсила със сигурност е сред най-необикновените истории. За едва три десетилетия стотици милиони души в тази някога изостанала, изолирана държава се осво¬бодиха от бедността, а страната се превърна във втората икономика в света. Не се сещам за друг пример за толкова голям и бърз растеж. Вероятно такъв е скокът на САЩ към индустриално превъзходство след Гражданската война, но китайците може би вече са надминали това постижение, а все още дори не са близо до края. В не чак толко¬ва далечното бъдеще те вероятно ще надминат САЩ като най-голяма икономика в света и ще ни съборят от върха, който заемаме в продъл-жение на почти 150 години. Трансформацията на Китай беше колкото зрелищна, толкова и бърза. Съвсем новите небостъргачи, високоскоростните железопът-ни линии и летищата като от космическата ера ярко контрастират на проскърцващата американска инфраструктура. Един ден четем за грандиозния план на китайски предприемач да хвърли 50 милиарда долара, за да прореже Никарагуа с канал, два пъти по-голям от Панам¬ския, на следващия научаваме, че китайски разработчик иска да купи част от Исландия, а на третия чуваме за производител, който станал строител и иска за шест месеца да издигне най-високата сграда в све¬та, при това само от готови панели. Днес Китай е земята на суперлативите. Там се намират най-бързият суперкомпютър на света, най-големият ветрогенераторен парк, най-дългият морски мост... Китай произвежда и използва почти половината от световния добив на въглища, цимент, желязна руда и стомана, както и 40 процента от алуминия и медта. Според една оцен¬ка скоро почти половината от новите сгради в строеж в света ще се намират в Китай. Преди четиридесет години повечето американци дори не биха могли да си представят, че някога ще дължат дори цент на Китай. Днес обаче тази страна е най-големият кредитор на САЩ и държи малко под 1,3 трилиона долара от правителствения ни дълг. От такава сума може да ти се завие свят, може да накара и американците да се чудят как така светът се обърна с краката нагоре толкова бързо. Напоследък обаче Китай буди не само възхищение, но и тревога. Все по-често САЩ се сблъскват със засилващата се конкуренция на Китай, докато той разкършва заякналите си мускули по световните па¬зари и в обострени териториални спорове със съседите си, опитва се да промени наложения от САЩ ред в Азия и някои аспекти на системата за световно управление, действаща от Втората световна война насам. Правителството на Китай сякаш няма желание или сили да предот¬врати киберкражбите на интелектуална собственост от американски компании и затяга хватката си върху китайското общество чрез авто¬ритарна еднопартийна система на управление, която американците не разбират и не харесват. Подозрението е взаимно. Все повече китайци не са уверени в под¬крепата си за ползотворни отношения със САЩ и започват да вярват, че САЩ и другите страни искат да препънат възхода на страната им. Това развитие заплашва да подрине основата на отношения, кои-то за повече от четири десетилетия имат съществен принос за ико¬номическия растеж, създаването на работни места и просперитета и на двете страни, като същевременно засилват световната сигурност не на последно място чрез подпомагане на намирането на мирен из¬ход от Студената война. Днес мнозина американци се питат \"Какво в действителност искат китайците? Защо харчат толкова много пари за армията си? Приятели ли са, или врагове, партньори ли са в търговия¬та, или съперници не само в нея, но и в геополитически план? Казано накратко, как да се отнасяме към Китай?\". Тази книга е моят опит да се обърна към въпросите чрез разкази за личните ми преживявания в делата ми с китайците. Аз не съм учен или теоретик. Не мога да чета, да пиша или да говоря на китайски. Аз съм бизнесмен, който предлага непосредствените си познания за Китай и неговите корпоративни и политически лидери. Събрал съм ги за повече от сто посещения в страната в продължение на почти дваде¬сет и пет години работа по търговски въпроси, докато бях в \"Голдман Сакс\", и по държавни и макроикономически политики като министър на финансите на САЩ. Днес също продължавам работата си, но вече като ръководител на института \"Полсън\", който подпомага устойчивия икономически растеж и поддържането на чистотата на околната сре¬да чрез по-голямо сътрудничество между САЩ и Китай. През цялото това време съм имал възможността да работя в тясно сътрудничество с най-високопоставените лидери на последните три правителства на Китай – на Дзян Дзъмин и Чжу Жундзи през деветдесетте години на миналия век, на Ху Дзинтао и Уън Дзябао в началото на века и на Си Дзинпин и Ли Къцян днес. Пиша като американец, който е дълбоко загрижен за позицията на страната му в света, за здравето на икономиката ни и околната среда и за дългосрочните перспективи пред нашите граждани. Според мен активното ангажиране с Китай ще е от полза за всичко това, ясното и конструктивно сътрудничество е най-добрият начин да застъпим на-ционалния ни интерес. Китайците са страховити конкуренти. Но ние не бива да се боим от конкуренцията или да я отбягваме. Убеждението ми в това не е от вчера. Само седмици след като се заклех като министър на финансите, предприех пътуване до Китай, за да положа основите на нов подход към нашите най-важни двустранни отношения. Главните грижи за Китай бяха растежът и икономическата реформа, а аз вярвах, че можем да използваме новосъздадения Стра-тегически и икономически диалог, за да се справим по-ефективно и с много други спешни проблеми. Възходът на Китай породи недоразумение, което не дава мира на хора и в двете страни и опорочава погледа им върху нашите отношения. Става дума за схващането, че \"Китайският модел\" пред¬ставлява по-добра форма на капитализъм и ето, че той триумфира, докато САЩ върви надолу. Всъщност китайските лидери осъзнават изключително добре колко уязвима е страната им. Пазарните рефор¬ми бяха започнати от Дън Сяопин през 1978 г., но днес разширя¬ването на обхвата и влиянието им е по-важно откогато и да било. Въпреки постигнатия успех пред Китай има още дълъг път. Повече от 100 милиона души там все още тънат в бедност. Брутният вътре¬шен продукт (БВП) на глава от населението е на осемдесето място в света. Това е само една позиция над Ирак и горе-долу една осма от нашето ниво. Темповете на изумителния ръст на Китай се забавят, а това прави пазарната реформа още по-спешна и по-трудна за по¬стигане. Ръстът на БВП от 7,4 % през 2014 г. беше по-нисък от про¬гнозния за пръв път от шестнадесет години и много експерти очакват още по-осезаемо забавяне. Икономиката на Китай в размер на 10 трилиона долара зависи прекалено много от износа, страда от недостатъчните държавни инве¬стиции в инфраструктурата и се подхранва от страховито нарастващи заеми на всички нива в регионалното управление. Китай трябва да я пренасочи към увеличено вътрешно потребление и да прехвърли ак¬цента към индустрията на услугите и производство на скъпи стоки. Това е огромна задача, допълнително усложнена от факта, че голя¬ма част от икономиката все още зависи от одобрението на централ¬ни планировчици дори и години след реформата. Противоположните интереси също пречат на промените. Междувременно годините на не чак толкова добронамерено пренебрегване на някои последствия до-караха околната среда на ръба на катастрофата, а това вече поражда нарастващо безпокойство сред гражданите. Ние също имаме какво да оправяме в собствената си къщичка, но въпреки това икономиката на САЩ си остава най-голямата, най-развитата и най-динамичната в света. Лидерите на Китай разбират, че за да продължат трансформирането на икономиката си, се нуждаят от добрата воля и сътрудничеството на САЩ и на други страни, които по различни начини продължават да доминират световната икономическа система. Китайците искат по-широк достъп до нашите пазари, нашето ноу-хау и нашите най-модерни технологии. Отношенията между САЩ и Китай ще станат по-балансирани, по-сигурни и по-ползотворни и за двете страни, ако те направят известни корекции. Ние, американците, се притесняваме от все по-военизирания тон на китайците, а те интерпретират нашето \"обръщане към Азия\" като потенциален опит да задържим възхода им. Ние искаме Китай да отвори пазарите си за наши компании, искаме да спазва съществу¬ващите правила и да продължи да се интегрира в международната си¬стема. Китай обаче предпочита да променя правилата и да се ползва с по-голямо уважение и почит на световната сцена. Някои хора смятат, че съществува неотменим исторически закон, постановяващ, че когато една надигаща се мощ започне да се сблъсква с вече установена сила, то конфликтът е неизбежен. Няма неотмени¬ми закони. Важни са изборите и решенията. Уроците могат да бъдат научени. Държавните мъже и жени могат да постигнат разликата и го правят. Не вярвам, че в американско-китайските отношения има нещо \"неизбежно\", но има реални рискове, които биха могли да доведат до обостряне на съперничеството или дори до конфликт. Ключът към избягването на враждебните отношения е постигането на определе¬ни неща, които са от взаимна полза. Между нашите две страни има потенциални горещи точки, но общите ни интереси са много повече – насърчаване на глобалния растеж, борбата с климатичните промени, поддържането на мира и стабилността. Но това няма да струва и пук¬ната пара, ако не успеем да превърнем общите си грижи в допълващи се политики и действия. Най-вече трябва да разширим и задълбочим икономическите си връзки. Надявам се, че \"Китай – събуждането на един гигант\" ще хвърли известна светлина върху въпроса как да по¬стигнем това. Няма да се опитвам да предсказвам бъдещето. Но няма да се по¬колебая да направя препоръки по редица теми, включително иконо¬мическата реформа, финансовите пазари, урбанизацията, околната среда и начините за засилване на американско-китайските отношения. В крайна сметка по-лесно е да дадеш предписание, отколкото прогно¬за. Моите препоръки се коренят в личния ми опит, който споделям на тези страници. Надявам се, че ще помогнат на хората, работещи с Китай, било то в сферите на бизнеса, правителствените дела или фи¬лантропията, да постигнат конкретни и продуктивни резултати. Няма как това да не сближи нашите две страни още повече. Изправени сме пред стряскащи предизвикателства в днешния все по-сложен и взаимосвързан свят. Почти всички те, от киберси¬гурността до отварянето на големи пазари за американския износ, ще бъдат по-лесни за разрешаване, ако Съединените щати и Китай могат да работят заедно или да се допълват. Ако двете най-важни световни икономически сили работят една срещу друга, задачата ни ще бъде много по-трудна, ако не и невъзможна.", "date": "2018.05.11", "title": "Откъс от \"Китай – събуждането на един гигант\" на Хенри Полсън"}
{"url": "https://www.dnevnik.bg/politika/2018/05/11/3177276_v_parlamenta_bsp_prezentira_alternativi_za_naroda_gerb/", "text": "Основните политически опоненти ГЕРБ и БСП представиха политики и идеи в традиционните петъчни декларации в парламента днес. Първа думата взе лидерът на социалистите Корнелия Нинова, която направи презентация на екрана в пленарна зала как по-добре щял да живее народът, ако мнозинството в Народното събрание е подкрепило 31 законопроекта за \"различна политика\", внесени от левицата. На екрана се въртяха числа и картини с информация как с 500 млн. лв. можело да бъдат спасени от фалит общинските и държавните болници; как с 50 лева данъчно облекчение за дете в работещо семейство държавата щяла да помогне на 300 хил. деца; как с 810 млн. лв. можело да бъдат осъвременени пенсиите на възрастните хора, които са подложени на геноцид; как можело да се дадат 8 млн. лева за \"културен чек\" на младите; как в търговските вериги можело да се продава само българска храна; как можело да се помогне на майки, докторанти, болни, бедни и др. Митът, че ГЕРБ няма алтернатива Корнелия Нинова обяви, че ще разбие 4 мита, първият от които, че БСП е креслива опозиция. Това твърдение се оборвало от внесените 31 законопроекта, които предлагали по-добър живот на народа. Друг мит, че БСП предлагала такива политики само в опозиция, се оборвал от работата на правителствата на Сергей Станишев и Пламен Орешарски. Третият мит бил, че десните партии плащали дълговете на левите, които само харчели. В опит да обори това твърдение лидерът на социалистите каза, че в края на мандата на кабинета \"Станишев\" държавният дълг бил 9 млрд., а след 9 години управление на Бойко Борисов - 25 млрд. (не бе обявено дали става въпрос за левове, евро или долари - бел. авт). \"Кой как харчи? Ако бяха приети нашите политики, с 1.7 млрд. лева щяхме да помогнем на 3.5 млн. българи. С 120 постановления кабинетът \"Борисов\" е раздал 1.9 млрд. лв. Знаете ли за какво\", каза Нинова. Тя обяви, че БСП оборва и четвъртия мит, че ГЕРБ няма алтернатива. Алтернативата била в предложенията на социалистите. \"Да дадем възможност за избор на народа си! Вярвам в разума и сърцето на българския народ, че ще поиска промяна на живота си и промяна за България\", каза още Нинова. Борисов, който пише историята  В отговор на БСП излезе депутатът от ГЕРБ Георги Марков, който първо припомни как БСП четири пъти е изгубила изборите от ГЕРБ и после изброи международните успехи на Бойко Борисов, за който Корнелия Нинова била права, че се прибира тихомълком. По думите на Марков премиерът се прибирал така, защото бил скромен човек. \"Скъпи, Бойко.\" Меркел не казва така на всеки премиер\", \"Снощи гледах телевизия, Меркел му каза \"Браво, Бойко\", \"Кой френски президент е приел наш премиер и после е дошъл в България\" - с тези и други думи Георги Марков обяви международните успехи на Борисов, сред които - че успял да проведе среща между Европейския съюз и турския президент Реджеп Тайип Ердоган. \"Историята я пише ГЕРБ и Бойко Борисов. Казвате \"ГЕРБ ни зароби\". Защо не ни освободи президентът? Нали е главнокомандващ\", каза още Марков. След като изброи Лукановата зима, епизоди от управлението на кабинетите \"Виденов\", \"Станишев\" и \"Орешарски\", той обяви, че тройната коалиция е родила ГЕРБ покрай \"порции, работи\". И допълни: \"Бойко от самотен играч стана любимец в ЕС и член на ЕНП.\" \"ГЕРБ е отворена към БСП. ГЕРБ прелива от толерантност\", каза още Марков и призова за обединение и запазване на инерцията от европредсседателството. Накрая завърши: \"Ние се гордеем с това правителство.\"", "date": "2018.05.11", "title": "В парламента БСП презентира \"алтернативи\" за народа, ГЕРБ - международните успехи на Борисов"}
{"url": "https://www.dnevnik.bg/bulgaria/2018/05/11/3177333_kratki_novini_mvr_shte_broi_administraciiata_si_do/", "text": "Продажбата на имот на кооперация от председателя ѝ е действителна и без решение на Общото събрание Изискването за предварително решение на Общото събрание на кооперацията за разпоредителни сделки с имоти и вещни права върху тях не ограничава представителните правомощия на председателя ѝ спрямо третите лица. То е от значение само във вътрешните отношения между него и кооперацията. Това постанови Върховният касационен съд по ново тълкувателно дело. Земетресение с магнитуд 3.2 по Рихтер е регистрирано близо до Провадия Земетресение с магнитуд 3,2 по скалата на Рихтер е регистрирано близо до Провадия на територията на България. Това сочи справка сайта на Европейският сеизмологичен център. Земният трус е регистриран в 9.26 часа на дълбочина 2 км. Засега няма данни за материални щети. На първа инстанция прокуратурата е осъдена да плати 40 хил.лв. на лекар  Лекарят Михаил Милатович от Горна Оряховица е осъдил прокуратурата да му изплати обезщетение от 40 хил.лв. заради  скандален случай от 2010 г ., когато той и негови колеги бяха обявени за убийци на новородено, показа проверка на \" news.lex.bg \". Процесът се води по Закона за отговорността на държавата и общините за вреди (ЗОДОВ). Съдът посочва, че срещу Милатович е било образувано дело, което след това е прекратено, без да му е повдигано обвинение, а публичното огласяване на записи от специални разузнавателни средства е мултиплицирало вредите, които лекарят е претърпял. Прокурори оставили разследване на въоръжен грабеж да продължи над 22 години  То е образувано през февруари 1995 г. срещу неизвестен извършител, който така и не е бил установен от разследващите. Гражданско дело за възстановяване на собственост върху имот в София пък е приключило за 19 години, 9 месеца и 5 дни. Започнало е в началото на 1998 г. между брат и сестра. Това са новите рекордьори по бавно правосъдие, установени при поредната проверка на Инспектората към Висшия съдебен съвет (ИВСС) за първото тримесечие на годината. МВР ще брои администрацията си до средата на годината До средата на годината МВР ще знае точния брой на работещите в администрацията на ведомството. Това заяви вътрешният министър Валентин Радев по време на днешния парламентарен контрол. Той уточни, че в момента работна група се занимава с изчисленията, като това ставало бавно заради различни тълкувания в закона кои хора работят в администрацията. Радев обяви, че към момента има информация за около 11500 души, които работят в администрацията на МВР, което прави около 24% от всички служители на ведомството.", "date": "2018.05.11", "title": "Кратки новини: Земетресение с магнитуд 3.2 по Рихтер е регистрирано близо до Провадия"}
{"url": "https://www.dnevnik.bg/bulgaria/2018/05/11/3177341_polovinata_ot_obshtinite_obmeniat_elektronno_dokumenti/", "text": "В момента около 47% от общините и 75% от областните администрация обменят помежду си електронно документи, вместо потребителите на техните услуги сами да ги разнасят между отделните ведомства. Това се разбра от думите на вицепремиера Томислав Дончев в отговор на въпрос по време на парламентарния контрол. Той обясни, че от около месец и половина всички министерства вече използват изградената система за електронен обмен на документация. В момента са обработени 5430 заявления от администрации, желаещи да се присъединят към системата, а 250 администрации на централно и местно ниво са реални участници в нея. Останалите са в различен етап на подготовка. За април по данни от 103 участници са получени над 15 хил. и изпратени над 18 хил. документа по електронен път, посочи Дончев.", "date": "2018.05.11", "title": "Половината от общините обменят електронно документи"}
{"url": "https://www.dnevnik.bg/sport/2018/05/11/3177301_promeni_v_aerodinamikata_shte_napraviat_formula_1/", "text": "Промените по аеродинамиката на болидите от Формула 1, които ще позволят  по-лесни изпреварвания между пилотите , могат да направят надпреварата по-бавна. Това смята техническият директор на Международната автомобилна федерация (ФИА) Николас Томбазис. \"Очакваме промените да намалят представянето и да губим около секунда и половина (на обиколка). Трудно е да се предскаже до каква степен това ще повлияе на развитието на отборите\", каза бившият главен дизайнер по аеродинамиката във \"Ферари\" преди Гран при на Испания. Новите правила бяха одобрени на 1 май след съвместна проучвания между собственика на Формула 1 \"Либърти медия\" и ФИА. Нововъведенията ще влязат в сила от следващия сезон. Промените са продиктувани от честите критики, че Формула 1 не предлага достатъчно изпреварвания между пилотите. Oт въвеждането на турбохибридните V6 двигатели през 2014 г. само три отбора са печелили състезания във Формула 1. Това са \"Ферари\", \"Ред бул\" и \"Мерцедес\", който спечели всички титли при конструкторите в този период. От 2019 г. болидите ще имат промени по предното и задното крило, както и опростени спирачни канали.", "date": "2018.05.11", "title": "Промени в аеродинамиката ще направят Формула 1 по-бавна от догодина"}
{"url": "https://www.dnevnik.bg/politika/2018/05/11/3177344_triabva_niakoi_da_misli_za_investiciite_po_regioni/", "text": "Най-тежката задача пред управляващите при усвояването на еврофондовете е създаването на структура, която да планира и управлява инвестициите по региони. Това обяви по време на парламентарния контрол Томислав Дончев на въпрос на няколко депутати. Той обясни, че инвестициите на централно и на местно ниво се управляват, но е проблем, че никоя съществуваща администрация няма ангажимент и не гледа разпределението по региони. Дончев подчерта, че темпът на разплащането по проекти, финансирани от европейските фондове, не е най-важното. Въпреки това предостави данни. Според тях реално изплатените средства са над 19%. Темповете занапред само ще се ускоряват, обяви Дончев.", "date": "2018.05.11", "title": "Трябва някой да мисли за инвестициите по региони, обяви Томислав Дончев"}
{"url": "https://www.dnevnik.bg/detski_dnevnik/2018/05/11/3175234_s_decata_v_pochivnite_dni_12_i_13_mai/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg  и  абонамент . Събота  - Защо умни хора вярват в глупости? Да се страхуваме ли от изкуствения интелект? Възможна ли е грипна пандемия днес? Какво е общото между математиката и семейство Симпсън? Toва са само част от въпросите, на които ще търсят отговор лекторите на  Софийския фестивал на науката . П ълната му програма може да видите тук .  - Музикалното ателие - концерт на  \"Био игри\"  \"Певците при животните\" очаква своите посетители от 6 до 10 години в детския научен център \"Музейко\" от 11 ч. Необходимо е записване на  info@bio-game.org . При необходимост информация можете да получите на 0882/ 523281. Ще могат да участват само предварително записани деца.  От 10 часа децата са поканени в Институт \"Сервантес\" да се запознаят с голямата мексиканска художничка Фрида Кало и да направите своите кукли Фрида от интересни материали.  - От 10 ч. на голямата поляна в Южния парк ще се проведе десетият поред  Фамилатлон  – празник на семейството, спорта и здравословния начин на живот. В деня на семейството всички заедно играят и се забавляват, избират и изпробват нов спорт, хоби или просто приятен начин за прекарване на свободното време, представени от десетки клубове и организации.  Тук  можете да разгледате програмата, а и не забравяйте да се регистрирате за участие  тук . В шатрата на Orange Center и УНИЦЕФ пък  ще се събират книжки  за деца в 35 детски градини и яслени групи в областите Шумен, Сливен, Монтана и София. Всички желаещи могат да занесат нови или употребявани книги за деца на възраст от 1 до 7 години, а в замяна ще получат ваучери за отстъпка в обектите на  Orange Center  и възможност да се включат в томбола с награди от УНИЦЕФ. - В упражнението   Детска архитектурна работилница ще пренесе децата в ледена пустиня, където минималните температури могат да достигнат -89 °C. Те ще научат какво представлява една изследователска база на този континент и трудно ли е човек да живее там. Ще разгледат различни примери, а накрая децата ще създадат свои модели вдъхновени от наученото. Занятията се провеждат от 10 до 11.30, от 13 до 14.30 и от 15 до 16.30 часа в сградата на Съюза на архитектите в България на ул. \"Кракра\" 11. Записване на имейл  arch_for_children@abv.bg  Монголската мода през вековете, националната палестинска танцова група, пакистанско съвременно изкуство върху камиони, бойни танци от Индонезия. И още: музика, театър, изкуства, кулинария и игри от 14 държави от Азия в Борисовата градина очакват своята публика на 12 май за фестивала \"Цветовете на традициите\". Благотворителната кауза на фестивала са приемните деца и семейства, които фондация \"За Нашите Деца\" подкрепя. Набраните средства ще направят възможно фондацията да организира спортни и летни лагери, зелено училище, арт ателиета, посещение на театрални постановки и други дейности, които ще насърчат развитието на 17 приемни деца и ще разгърнат потенциала им.  - Двайсет и два състава от страната ще се представят в десетото издание на Националния фестивал на мажоретния танц \"Мадарски конник\". От 16.30 часа около 490 мажоретки на възраст до 18 години ще дефилират по централния булевард \"Славянски\" до сградата на общината, където в 17 часа ще се състои официалното откриване на фестивала. Състезателната му част ще започне в спортна зала \"Младост\" от 14 часа. Надпреварата ще продължи в спортната зала на 13 май, където от 14.30 часа е предвидено да се състои церемония по награждаване на победителите.  - \"Уикенд туризъм\" обединява Фестивала на туристическите забавления и анимации и Фестивала \"Магията на фолклора\". Ще има и кулинарно състезание с младежи \"Като шеф готвачите\", \"Площадка за безопасно движение\" - игра за деца, \"Биг Бенд парад\" с участието на оркестри от Русе, Габрово, Велико Търново и Шумен, ретрофото \"Лента Скайлайн\", демонстрации на нов регионален продукт с участието на известния кулинар Иван Звездев, занаяти и демонстрации от художници и аниматори. Неделя На ателието \"Храна и храносмилане\", организирано от  \"Био игри\" , са поканени деца между 5 и 7 години в националния природонаучен музей от 11 часа.   - Американски астронавт, участник в четири космически полета, ще гостува в детския научен център \"Музейко\" за специална среща с млади медалисти от международните олимпиади по астрономия, астрофизика и физика. След 16 часа всички малки страстни любители на междузвездните пътешествия също ще могат да се срещнат с д-р Ричард Линехан от NASA на етажа на бъдещето в Музейко.  - Детският научен център \"Музейко\" и Lidl България посрещат малки и големи срещу цена на билета от 2 лева.  Тук  може да разгледате пълната програма за деня. -   - Защо умни хора вярват в глупости? Да се страхуваме ли от изкуствения интелект? Възможна ли е грипна пандемия днес? Какво е общото между математиката и семейство Симпсън? Toва са само част от въпросите, на които ще търсят отговор лекторите на  Софийския фестивал на науката . П ълната му програма може да видите тук .  - \"Уикенд туризъм\" обединява Фестивала на туристическите забавления и анимации и Фестивала \"Магията на фолклора\". Ще има и кулинарно състезание с младежи \"Като шеф готвачите\", \"Площадка за безопасно движение\" - игра за деца, \"Биг Бенд парад\" с участието на оркестри от Русе, Габрово, Велико Търново и Шумен, ретрофото \"Лента Скайлайн\", демонстрации на нов регионален продукт с участието на известния кулинар Иван Звездев, занаяти и демонстрации от художници и аниматори.  - Двайсет и два състава от страната ще се представят във втория ден на десетото издание на Националния фестивал на мажоретния танц \"Мадарски конник\". В спортна зала \"Младост\" от 14.30 часа ще се състои церемония по награждаване на победителите.", "date": "2018.05.11", "title": "С децата в почивните дни (12 и 13 май)"}
{"url": "https://www.dnevnik.bg/zdrave/2018/05/11/3177372_lekarskiiat_sujuz_e_protiv_namaliavaneto_na/", "text": "Българският лекарски съюз (БЛС) изрази несъгласието си с проекта за нова национална здравна карта (НЗК). Той беше представен вчера на заседание на ресорната парламентарна комисия, като в дебата участваха съсловни организации, пациенти и депутати. От лекарския съюз уточняват, че несъгласието им идва от предложението за около  6 хил. по-малко болнични легла . Според тях това ще създаде сериозни национални и регионални диспропорции. Освен това от организацията подчертават: \"Обсъждане на заложените текстове в здравна карта не е имало, а на единственото заседание на националната комисия за изготвяне на картата е постигнато съгласие само за публикуване предложенията на областните комисии.\" \"Сериозно притеснени сме по две причини. Първо, така предложеният проект на национална здравна карта е поредният административен инструмент за лимитиране дейността на лечебните заведения, което ще доведе до невъзможност за развитие на иновативна медицина и отлив на кадри от болничното здравеопазване, и второ – БЛС никога не приемал проекта на национална здравна карта, както се опита да бъде вменено на заседанието\", обявиха от съсловната организация. От БЛС настояват в здравната карта да бъдат взети под внимание становищата на областните комисии, които стриктно спазват начина на изчисление на необходимия брой легла по видове дейности и нива на компетентност. \"Този вариант на национална здравна карта, със заложените легла по ниво на компетентност, ще затрудни крайно болничното лечение по определени специалности и ще наруши правата на здравно осигурените лица за достъп до медицинска помощ\", се казва още в позицията на лекарския съюз. На вчерашното заседание беше представен анализ на болничната помощ, в който са определени потребностите от легла. Той показва, че към момента общият им брой е 38 803 с използваемост 64%. Със здравната карта за тази година се предвиждат с близо 6 хиляди легла за активно лечение по-малко - 32 913.", "date": "2018.05.11", "title": "Лекарският съюз е против намаляването на болничните легла"}
{"url": "https://www.dnevnik.bg/photos/2018/05/11/3177331_fotogaleriia_hiliadoletniia_sokol_se_prizemi_na/", "text": "Един от най-известните космически кораби в историята на научната фантастика - \"Хилядолетния сокол\", се приземи на червения килим на \"Холивуд булевард\" в Лос Анджелис снощи за премиерата на \"Соло: История от междузвездни войни\".", "date": "2018.05.11", "title": "Фотогалерия: \"Хилядолетния сокол\" се приземи на \"Холивуд булевард\""}
{"url": "https://www.dnevnik.bg/zelen/2018/05/11/3177370_prebroiavane_na_vrabchetata_e_tazi_subota/", "text": "Днес и утре сутрин желаещите да се включат във второто по ред броене на врабчета в страната може да се регистрират на сайта vrabcheta.bg. Кампанията \"Ние броим врабчетата 2\" ще помогне за спасяването на трите вида врабчета у нас, които за съжаление намаляват, обясняват организаторите от Българското дружество за защита на птиците. Броенето ще се проведе на 12 май (събота) между 9 и 12 часа. Всеки участник в кампанията трябва да отдели само 10 минути в този времеви интервал. След регистрацията е важно всеки участник да избере от наличната интерактивна карта най-близкото и удобно за него място, на което тази събота да преброи врабчетата за 10 минути във времето преди обед. Тази година в кампанията има и стимул за най-малките врабчебройци. Всеки регистрирал се и броил врабчета ученик между 1 и 4 клас ще участва в жребий за спечелване на голямата награда – екскурзия до природозащитен център \"Пода\" край Бургас заедно с всички негови съученици. Колкото повече деца от един клас се регистрират и броят врабчета, толкова по-голям е шансът на класа да спечели наградата. Тегленето ще се проведе на живо на фейсбук страницата на БДЗП на 16 май, обясняват от дружеството. На  сайта  има подробна информация за трите вида врабчета, срещащи се в нашата страна: домашното, полското и испанското. Там може да научите и за отличителните белези на всеки от \"братовчедите\", както и любопитни факти за тях. Резултатите от преброяването ще бъдат обявени на 14 май.", "date": "2018.05.11", "title": "Преброяване на врабчетата е тази събота"}
{"url": "https://www.dnevnik.bg/bulgaria/2018/05/11/3177363_dvama_kvestori_na_ktb_sa_obvineni_za_umishlena/", "text": "Двама от квесторите на КТБ са обвинени от прокуратурата за умишлена безстопанственост в особено големи размери, информира пресцентърът на държавното обвинение. Двамата са с мярка за неотклонение \"подписка\". Елена Костадинчев и Станислав Лютов са обвинени за това, че като длъжностни лица в периода 20 август - 6 ноември 2014 г. умишлено и в съучастие не са положили достатъчно грижи за стопанисването и запазването на повереното им имущество и от това последвали значителни щети в размер на 1 070 383.83 лв за Фонда за гарантиране на влоговете в банките, аргументира се прокуратурата. Двамата обвиняеми умишлено са разпоредили осчетоводяване на предсрочното прекратяване на 9 броя договори за индивидуални срочни депозити с привилегирован текущ годишен лихвен процент, заради което депозитите били прехвърлени за изплащане към Фонда за гарантиране на влоговете в банките. Тези им действия са в нарушение на Закона за гарантиране на влоговете в банките, според който \"Не се изплащат гарантираните размери на влоговете в банката на: 1. Лицата, на които са били предоставени привилегировани лихвени условия в отклонение от обявените от банката условия, които тя е длъжна да прилага към своите вложители\", се казва още в съобщението на държавното обвинение. Ако двамата бъдат признати за виновни, могат да получат наказание \"лишаване от свобода\" от 3 до 12 години, като съдът може да постанови и лишаване от право да заемат определена обществена или държавна длъжност и право да упражняват определена професия или дейност. За започналото срещу тях разследване се разбра в  средата на 2015 г.  То започна няколко дни след като премиерът Бойко Борисов спомена, че двамата са позволили много договори за преференциални влогове да бъдат превърнати в такива за обикновен влог и по този начин банката е била източена. По този начин титулярите им са могли да получат обезщетения от 100 хил. евро от фонда за гарантиране на влоговете, на каквито не биха имали право. Двамата квестори в КТБ  заявиха, че действали по указания на БНБ и фонда за гарантиране на влоговете , които са спазвали точно. Името на Кордовска стана известно с това, че  тя е изтеглила влога си в КТБ  ден преди банката да бъде поставена под специален надзор.", "date": "2018.05.11", "title": "Двама квестори на КТБ са обвинени за умишлена безстопанственост"}
{"url": "https://www.dnevnik.bg/evropa/2018/05/11/3177367_s_pet_filma_v_subota_v_bulgariia_zapochva_kampaniia_za/", "text": "На 12 май (събота) от 10:00 ч. до 17:00 ч. на  Голямата поляна в Южния парк  в София ще бъде открита европейска кампания с послание към младите хора, предаде пресслужбата на представителството на Европейската комисия в България. За пръв път в страната ще бъдат излъчени пет късометражни филма на известни европейски режисьори, които илюстрират ползите от ЕС за европейските граждани. Целта на филмите е да се започне диалог с младежите за ролята на ЕС в тяхното всекидневие.  Кампанията # EUandME  започва в 28-те държави - членки на ЕС, през май 2018 г. и ще продължи 18 месеца. Тя включва популяризирането на филмите на петимата режисьори, събития на открито, истории за постигнали успех граждани на ЕС и конкурс за млади филмови режисьори, както и редица събития и дейности, организирани от местните партньори на кампанията. Събитието в събота ще се проведе в рамките на десетия поред  \"Фамилатлон\"  – празник на семейството, спорта и здравословния начин на живот. В допълнение към дейностите акцент на празника ще бъде играта \"Малката Европа\", в която малки и големи ще имат възможност да изследват Южния парк и да открият интересни факти за страните - членки на ЕС.", "date": "2018.05.11", "title": "С пет филма в събота в България започва кампания за опознаване на ЕС"}
{"url": "https://www.dnevnik.bg/sport/2018/05/11/3177382_real_sosiedad_shte_smeni_emblemata_si_s_lika_na/", "text": "Легендите в спорта са, за да се уважават. \"Реал сосиедад\" знае това и прибегна до необичаен ход, за да отдаде заслужена почит към дългогодишния си капитан Чаби Прието. Клубът от Сан Себастиан обяви, че ще смени емблемата на гърдите си и вместо нея ще постави лика на 34-годишния полузащитник. Жестът ще бъде само за предстоящия домакински мач с \"Леганес\" в събота. Прието прекара цялата си кариера в отбора и в края на сезона ще се оттегли от футбола. Полузащитникът стана част от клуба през 2000 г. като юноша, а до момента има над 530 мача за мъжкия отбор.  \"Историческият пример заслужава исторически жест\", посочиха от \"Реал сосиедад\". \"Чаби винаги е играл за емблемата и затова в последния му мач на \"Аноета\" (стадиона на отбора) \"Реал сосиедад\" ще го постави за ден вместо емблемата\", допълниха баските. В дългогодишната си кариера в клуба Прието не е вдигнал голямо отличие. Въпреки това от \"Реал сосиедад\" посочват, че полузащитникът е спечелил уважението и почитта на привържениците. \"Чаби не е капитанът на \"Реал сосиедад\". Чаби е емблемата\", гласи текстът към видео в \"Туитър\", посветено на жеста от клуба към Прието.", "date": "2018.05.11", "title": "\"Реал сосиедад\" ще смени емблемата си с лика на напускащия капитан"}
{"url": "https://www.dnevnik.bg/zelen/2018/05/11/3177383_novite_jilishta_v_kaliforniia_shte_sa_oborudvani_sus/", "text": "До две години строителите в Калифорния ще трябва да монтират слънчеви панели на новите жилища. Това гласят нови строителни стандарти, приети тази седмица и влизащи в сила от 2020 г., предаде агенция \"Ройтерс\", цитирана от БТА. В момента едва 9% от отделните еднофамилни къщи в щата с население 39.5 милиона души имат слънчеви панели, сочи доклад на американското министерство на енергетиката от 2017 г. За пръв път в САЩ се предприема подобна стъпка и това може да даде силен тласък на производството на слънчева енергия. Решението, прието единодушно от петчленен състав на енергийната комисия на Калифорния, е част от усилията на щата да се бори с климатичните промени. Предложението е одобрено въпреки оценките, че ще вдигне цените на новите жилища с близо 10 000 долара в една от най-скъпите части на страната. Според комисията новите стандарти ще прибавят около 40 долара към месечната ипотечна вноска, но ще спестят на домакинствата 80 долара от месечната сметка за електричество. Не можем да допуснем калифорнийците да живеят в домове, които на практика са жилищният еквивалент на високоразходните автомобили, коментира членът на комисията Дейвид Хокшилд преди гласуването. Новите разпоредби за строителството включват и нови изисквания при изграждането на вентилацията и осветлението. Очаква се новите строителни закони да намалят щатските емисии, предизвикващи парников ефект, със 700 000 метрични тона за период от три години, което се равнява на премахването от пътищата на 115 000 коли. Търсенето на слънчеви съоръжения в Калифорния вероятно ще се увеличи с между 10 и 15% заради новите стандарти, прогнозира енергийната комисия в свое изследване по-рано тази година. Компаниите от сектора на слънчевата енергия приветстват решението, като посочват, че се надяват такива изисквания да бъдат приети и в останалите щати. Калифорния има една от най-амбициозните програми за възобновяема енергия в страната, като целта на щата е половината от енергийните нужди да се покриват от възобновяеми източници на енергия до 2030 г. Към края на 2017 г. делът бе 30 процента. Заради мерки от този род най-населеният американски щат често има разногласия с президента Доналд Тръмп, който дава заден ход в борбата срещу климатичните промени. Губернаторът Джери Браун планира глобална климатична среща на върха през септември.", "date": "2018.05.11", "title": "Новите жилища в Калифорния ще са оборудвани със слънчеви панели"}
{"url": "https://www.dnevnik.bg/bulgaria/2018/05/11/3177396_dogodina_55_hil_pensioneri_s_maksimalna_pensiia_shte/", "text": "От 1 юли 2019 г. 55 хил. пенсионери, които сега получават максималнапа пенсия от 910 лв., ще получат увеличение до новия таван от 1040 лв. като за 25 хил. от тях пенсията ще е в реалния размер. Това съобщи по време на парламентарния контрол министърът на труда Бисер Петков. Причината за увеличението е законов текст, според който от 1 юли догодина максималната пенсия на вече пенсионираните ще е 40% от максималния осигурителен доход, а не 35%, както досега. Затова в бюджета на общественото осигуряване ще бъдат предвидени 35 млн. лв. повече, каза Петков. За хората, които ще се пенсионират през 2019 г., таванът на пенсиите няма да важи, припомни законовата норма министърът. Друга промяна, която ще се прилага от догодина, е, че при изчисляването на новите пенсии вече няма да се взимат трите най-добри години от стажа преди 1996 г., а това ще става само по осигурителния доход от 1996 г. досега.", "date": "2018.05.11", "title": "Догодина 55 хил. пенсионери с максимална пенсия ще получат увеличение"}
{"url": "https://www.dnevnik.bg/biznes/2018/05/11/3177340_edna_mandra_niama_da_moje_da_proizvejda_i_mlechni_i/", "text": "Млекопреработвателите трябва да изберат дали ще произвеждат същински млечни продукти или т. нар. имитиращи продукти, в които се допуска влагането на растителна мазнина. Предстои приемането на наредба, с която ще се забрани производството и на едните, и на другите в рамките на едно предприятие. Това каза по време на парламентарния контрол министърът на земеделието Румен Порожанов. Той припомни, че измененията на наредбата с това правило са на етап обществено обсъждане. Сега режимът позволява и двете, а това компрометира качеството на българските продукти и в чужбина, и в България, както и изкупуването на мляко от българските животновъди, каза министърът. Според него разделението на двата типа производство ще се отрази много добре и на животновъдството, и на качеството на продукта. Министърът увери, че ведомството прави всичко възможно, за да осигури европейска защита на българското кисело мляко и други 12 млечни продукта, като географски означения. Тяхната защита по национален ред предстои да отпадне заради нов европейски регламент, който изключва паралелното функциониране на национална и европейска защита. Ще бъдат засегнати бялото саламурено сирене, кашкавалът и лютеницата \"Първомай\". България обаче ще поиска изключение (дерогация), така че да си осигури допълнително време и да изпълни всички процедури, се разбра от отговора на министъра. \"Провели сме кореспонденция с Европейската комисия, \"Ел Би Булгарикум\" и асоциациите на млекопреработвателите. Те подготвят документите, за да минат по съответния ред\", каза Порожанов. \"Следвало е страната да създаде механизъм за регистрация на български храни в Европейския регистър, но такъв механизъм е бил изработен едва миналата година. Така поради липса на нормативна уредба традиционни земеделски продукти и храни с географски означения са на път да изчезнат от националния и международния пазар\", каза депутатът от БСП Румен Георгиев. Той попита колка заявления за регистрация на храни в Европейския регистър на земеделски продукти и храни със защитени географски означения са постъпили от 2007 г. досега във ведомството, за кои процедурата е висяща и кои традиционни продукти в момента ползват национална или временна закрила. В отговора си министърът припомни, че от 2007 г. досега са подадени четири заявления за регистрация на продукти и храни в Европейския регистър на защитените наименования за произход и седем - за Европейския регистър на храните с традиционно специфичен характер. Вписани като храни със защитени географски указания са Горнооряховският суджук и Българското розово масло. Защитени са и пет продукта с традиционно специфичен характер - филе \"Елена\", панагюрско роле \"Трапезица\", \"Кайсерован врат\" и \"Говежда пастърма\". Луканка \"Троянска\" и суджук \"Търновски\" са разгледани на национално ниво. Документите за \"Странджански манов мед\" са изпратени в Брюксел, където е предложена редакция на заявлението, което предстои да бъде публикувано в Официалния вестник на ЕС. Заявлението за регистрация на \"Месо от Източнобалканска свиня\" е изпратено в България и са изпратени бележки на заявителя, съобщи министърът. Законът допуска временна национална закрила като до днес само \"Странджански манов мед\" отговаря на изискванията, но производителите не са я поискали, каза Порожанов.", "date": "2018.05.11", "title": "Една мандра няма да може да произвежда и млечни, и имитиращи продукти"}
{"url": "https://www.dnevnik.bg/sport/2018/05/11/3177403_levski_se_razdelia_s_jordi_gomes_sled_kraia_na_sezona/", "text": "Испанецът Жорди Гомес ще се раздели с \"Левски\" след края на сезона, съобщи  \"Гонг\" , като се позовава на свои източници. Полузащитникът, който на 24 май ще навърши 33 години, има договор до лятото на 2019 г. Гомес беше привлечен с големи очаквания  на \"Герена\". Той е юноша на \"Барселона\" и има един мач за първия отбор на каталунците, а между 2009 и 2015 г. изигра 131 срещи във Висшата лига с екипите на \"Уигън\" и \"Съндърланд\". Испанският халф разочарова с изявите си в \"Левски\". Той отбеляза пет гола в 37 мача, но в повечето от тях игра доста под очакванията, а освен това физическата му форма също не беше на ниво. В сряда Гомес имаше отлична възможност да доближи \"Левски\" до първи трофей от девет години насам. Той обаче пропусна дузпа още в началото на финала за Купата на България със \"Славия\", след което сините отстъпиха след дузпи. Гомес е един от най-скъпоплатените футболисти в \"Левски\", като според \"Гонг\" месечната му заплата е 15 хиляди евро. Испанецът е наказан за следващите два мача на сините. В събота тимът на Делио Роси гостува на отдавна осигурилия си седма поредна титла \"Лудогорец\", след което има мач с ЦСКА на 15 май. Гомес може да се завърне в игра за последния кръг от Първа лига, в който \"Левски\" играе с \"Верея\" (20 май). След това сините може да имат  бараж за участие в Лига Европа, ако се преборят с \"Берое\"  за третото място в крайното класиране. Междувременно остава неясно бъдещето на още двама основни играч на \"Левски\", чиито договори изтичат след края на сезона - Роман Прохазка и Васил Панайотов. Клубът изрази желание да ги задържи, но все още се е разбрал с тях за преподписване.", "date": "2018.05.11", "title": "\"Левски\" се разделя с Жорди Гомес след края на сезона"}
{"url": "https://www.dnevnik.bg/biznes/2018/05/11/3177389_na_13_mai_nastupva_danuchnata_svoboda/", "text": "През настоящата 2018 г. българите трябва да работят малко над 132 дни само за да си платят всички данъци към държавата. Това означава, че на 13 май ще настъпи денят, в който гражданите ще спрат да работят за държавата и ще започнат да работят за себе си. Датата е символична и показва кога държавната хазна ще се попълни, ако всичко изработено бъде незабавно изземвано – ние я наричаме Ден на данъчна свобода, а по-света е известна като Tax Freedom Day, съобщава екипът на Института за пазарна икономика. Сметката разпределя тежестта върху всички български граждани (включително деца, пенсионери и т.н.), но именно работещите понасят в най-голяма степен тежестта на бюджета, посочват експертите. За работещите българи данъчната тежест е близо 50%, тоест за тях Денят на данъчна свобода идва чак в края на юни. Всеки сам може да изчисли своите данъци и своя  на специализираната страница \"Моите данъци\" –  www.kolkodavam.bg . През 2018 г. българите ще изработват средно по около 289 млн. лв. за един календарен ден [1] . Консолидираните приходи в бюджета пък са официално заложени в рамките на 38.2 млрд. лева. [2]  Това означава, че през текущата година ще са необходими малко над 132 дни, за да се попълни хазната и да се подсигурят публичните харчове. Датата става все по-късна През последните години се наблюдава устойчива тенденция дните, нужни на българските данъкоплатци да попълнят тяхната част от бюджета, да са все повече, отбелязват експертите. Това означава, че реално данъчната тежест в страната нараства. Конкретно през 2018 г. се повишиха осигурителната вноска за пенсия и минималните осигурителни прагове, както и акцизът върху цигарите. Тези мерки са на стойност около 450 млн. лв., тоест това е цената на по-високите данъци през 2018 г., която ще покрият данъкоплатците. От въвеждането на плоския данък от 2008 г. няма примери за намаление на данъчната тежест у нас, отбелязва институтът. Помощ отвън Живеещите в България ще получат помощ от европейските данъкоплатци, които ще ги \"отменят\" за малко над 8 дни работа към държавата. Тези дни отразяват заложените в бюджета близо 2.4 млрд. лв. помощи от ЕС. Местните данъкоплатци  ще работят до 4 май за държавата , а в дните до 13 май ще бъдат отменени от европейските данъкоплатци. Въпреки това експертите от института посочват датата 13 май, тъй като тя с най-голяма точност отчита преразпределението през приходната част на бюджета. Освен изчислените 132 дни, с които се изплаща данъчната свобода, следва да се имат предвид и планираните 4 дни за отработване, които отразяват заложения дефицит от 1.1 млрд. лв. по консолидираната фискална програма. Традиционно през последните години в бюджета се залага дефицит, което означава, че държавата планира да харчи повече, отколкото събира като приходи. През последните две години обаче (2016 и 2017 г.) този дефицит не се реализира и бюджетите излизаха на излишък. През 2018 г., ако се повтори този сценарий, може и да няма дни за отработване. Най-много дни през 2018 г. данъкоплатците ще отделят, за да попълнят приходите от ДДС – 34 дни. За приходите от акцизи ще са ни нужни близо 18 дни. За осигуровките ще е нужен малко над месец – 23 дни за социално осигуряване и 9 дни за здравно. Приходите от подоходните данъци ще се попълнят за близо 12 дни, а тези от корпоративни данъци – за малко над 8 дни. Други почти 8 дни се работи само за да се платят държавните и общински такси. Данъчната свобода идва по-късно спрямо предходната година, като объркване може да се получи поради сериозно разминаване в планирането и изпълнението на бюджета за 2017 г. По-висок номинален размер на брутния вътрешен продукт и много по-ниско усвояване на европейските средства изместиха данъчната свобода по-рано спрямо обявеното за 2017 г. [1]  Използваме прогнозата на Министерството на финансите за БВП на страната за 2018 г. и го разпределяме равномерно за всички 365 дни от годината. [2]  Консолидираните приходи включват всички публични приходи за 2018 г., в т.ч. приходите по държавния бюджет, бюджетите на ДОО и НЗОК, както и приходите в общинските бюджети.", "date": "2018.05.11", "title": "На 13 май настъпва данъчната свобода"}
{"url": "https://www.dnevnik.bg/sviat/2018/05/11/3177411_irak_e_pred_seriozno_izpitanie_zaradi_reshenieto_na/", "text": "Решението на президента на САЩ Доналд Тръмп  да изтегли страната от ядреното споразумение  с Иран хвърли сянка над и без това напрегнатите избори в Ирак, където Техеран и Вашингтон се съревновават за влияние от свалянето на Саддам Хюсеин при водената от САЩ инвазия през 2003 г. Премахването на сунитската диктатура в Ирак разчисти пътя пред шиитското мнозинство, от което произхождат тримата водещи кандидати за премиерския пост, включително действащия премиер Хайдер ал Абади. Резултатът от утрешните избори е твърде неясен. Който и да спечели, ще трябва да балансира интересите на Ирак - и необходимостта да намали зависимостта на изпитващата проблеми икономика от петрола - с тези на САЩ и Иран, чието засилващо се съперничество затруднява това. Както Абади, така и главните му съперници - предшественикът му Нури ал Малики и новият кандидат Хади ал Амири, подкрепящ твърдата линия командир на милиция, която е начело на влиятелна паравоенна коалиция, съюзник на Иран - клонят силно към Техеран. Със засилването на натиска на Тръмп над Иран шиитските религиозни лидери в Техеран ще бъдат още по-решени да запазят влиянието си в Ирак. За Иран Ирак е най-важната арабска държава, дори повече от Сирия и Ливан, където Техеран също има политическо и военно влияние. Това е така, защото Иран и Ирак имат обща граница и Ирак е разположен в центъра на района на Персийския залив. През Ирак преминава и основният път, който Иран използва за доставка на оръжие и бойци в Сирия, където негови сили редом със съюзнически иракски и ливански шиитски милиции са разположени в подкрепа на президента Башар Асад. Едно от опасенията на Ирак е за риска от сблъсъци между 5000-те военни на САЩ, разположени в страната, и шиитските паравоенни формирования, които по идея са под командването на Багдад, но отговарят пред иранския Корпус на гвардейците на Ислямската революция и пред иранския върховен лидер аятолах Али Хаменей. \"Иракчаните са много притеснени. Те не искат Ирак да стане нова сцена на война между Иран и САЩ\", заяви високопоставен западен дипломатически представител. \"Ако има война между Иран и САЩ, част от нея ще бъде тук.\" САЩ и Иран бяха открили общ враг в лицето на \"Ислямска държава\", която в даден момент контролираше около една трета от Ирак, предимно от северната и западната част на страната. Бързото ѝ настъпление се дължеше до голяма степен на срива на иракската армия, отслабена от верските политики на правителството на Малики. Много иракчани смятат, че последвалото поражение на джихадистите се дължи на мъже като Амири и обучените от Иран милиции, а не на водените от САЩ коалиционни сили. Както в Сирия, така и в Ирак Америка предоставяше преди всичко военновъздушни сили, разчитайки на кюрдски бойци на терен. Война чрез посредници Но макар че Иран смята Ирак за стратегически най-значимата арабска държава, някои експерти са на мнение, че Техеран ще се фокусира повече върху Израел и бойните полета на Сирия.  Конфликтът в Сирия  заплашва да въвлече и Израел . Едва няколко часа след изявлението на Тръмп за иранското ядрено споразумение Израел нанесе въздушни удари по цели, които според него са свързани с Иран и \"Хизбула\", които се приближават към неговите граници. През нощта ирански сили в Сирия са обстреляли постове на израелската армия по сирийската граница, съобщи Израел. Това доведе до един от най-тежките израелски удари в Сирия от началото на войната през 2011 г. Иракското външно министерство нарече решението на Тръмп \"прибързано и необмислено\" и заяви, че изтеглянето на Вашингтон от ядреното споразумение \"е стъпка към ескалация, която няма да донесе нищо освен разрушение и опустошението на войната\" на Близкия изток. В най-лошия случай, казват дипломати в региона, Иран може да нападне свързани със САЩ обекти в Ирак, както направиха техните милиции през 2005 г., изстрелвайки ракети по посолството на САЩ в Багдад. Но Иран може да предпочете да не действа в Ирак и вместо това да използва Сирия. Иракската дилема Въпреки всичко иракските шиитски лидери са изправени пред дилемата как да балансират политиката си между САЩ и Иран. Някои иракски лидери, включително Абади, заявяват, че искат да стоят далеч от американско-иранското съперничество.  Те биха \"искали да последват модела на необвързаната политика, като са приятели на всички\", заяви друг западен дипломат. Други, включително Амири, смятат, че най-важните отношения на Ирак са тези с Иран и че тази връзка трябва да бъде укрепена. За Ирак е важно и подобряването на отношенията със сунитската общност, макар че някои политици са притеснени от колебливите действия на Абади  за сближаване със Саудитска Арабия , направени след десетилетия на изолация. \"Техният най-голям кошмар е да се събудят и да видят, че сунити или араби подкопават надмощието им и господството им в системата, както се случи с ИДИЛ\", заяви вторият западен дипломат, визирайки настъплението на \"Ислямска държава\" през 2014 г. \"Напомня им се, че когато този кошмар се случи, Иран ще бъде тяхната последна опора... когато беше обявен халифатът (на \"Ислямска държава\"), те (иранците) бяха първите, които им се притекоха на помощ, не САЩ и не който и да било друг.\" Иракските шиити не искат да бъдат контролирани от Иран, но действията, които  Тръмп предрие тази седмица  срещу Техеран, може да създадат проблеми. \"След (решението на Тръмп) въпросът е как да прилагате балансирана политика, когато Иран ще използва иракското въздушно пространство, за да въоръжи милициите си в Сирия? Какво ще направят те\", каза дипломатът. Вместо Багдад на Техеран може да отговорят влиятелни милиции, обучени, финансирани и въоръжени от Иран и водени от Амири. Иранският Корпус на  гвардейците на Ислямската революция  превърна шиитските милиции, които бяха в основата на Силите за народна мобилизация ( \"Хашд аш Шааби\" ), в структура, която може да съперничи на иракската армия и сили за сигурност. Корпусът направи нещо подобно и с ливанското движение \"Хизбула\", което помогна на Техеран да прилага военна сила в целия регион. /БТА", "date": "2018.05.11", "title": "Ирак е пред сериозно изпитание заради решението на Тръмп за Иран"}
{"url": "https://www.dnevnik.bg/sport/2018/05/11/3177365_venger_suzdavaneto_na_evropeiski_superturnir_e/", "text": "Мениджърът на \"Арсенал\" Арсен Венгер очаква създаването на нов  супертурнир за европейските грандове  да се случи скоро. Според французина процесът е неизбежен заради нежеланието на големите клубове да разпределят приходите от телевизионни права с по-малките отбори. \"Защо е неизбежно? Защото големите клубове ще кажат, че ако играят два малки отбора, никой не иска да ги гледа. Хората искат да гледат качество. Ще кажат: \"Трябва да разпределяме парите, а никой не се интересува от теб\", заяви Венгер. Французинът, който  през лятото ще напусне поста си след 22 години начело на \"Арсенал\" , прогнозира някои промени, до които би довело създаването на европейски супертурнир. \"Следващото еволюционно ниво? Може би ще се видим след няколко години и тогава определено ще има европейска лига през уикендите. Вътрешните първенства ще се играят от вторник до четвъртък. Мисля, че това ще е следващата стъпка, която ще видим\", каза Венгер. \"Това ще се случи и ще е скоро, защото това е начинът за другите клубове да се конкурират с Висшата лига. Ако погледнете Шампионската лига, аудиторията не е фантастична. Но ако всяка седмица имате \"Реал\" срещу \"Барселона, или \"Реал\" срещу \"Арсенал\", или \"Манчестър юнайтед\" срещу \"Байерн\" (Мюнхен), зрителският интерес ще бъде доста добър\", добави мениджърът на \"Арсенал\". Според него създаването на европейска суперлига неизбежно ще доведе до трансформации във Висшата лига. \"Ако искат да я направят по-атрактивна, ще трябва да намалят отбори от 20 на 16, за да е още по-оспорвано. Другият вариант е лигата да стане по-малка, ако големите отбори отидат в Европа\", сподели още 68-годишният французин.", "date": "2018.05.11", "title": "Венгер: Създаването на европейски супертурнир е неизбежно и ще е скоро"}
{"url": "https://www.dnevnik.bg/sviat/2018/05/11/3177442_sled_vizitata_na_netaniahu_rusiia_se_otkaza_da/", "text": "Русия в момента не преговаря със сирийското правителство за доставка на ракети С-300 и не мисли, че те са необходими. Това казва  за в. \"Известния\"  съветник на руския президент Владимир Путин, който отговаря за военното сътрудничество с други държави. \"Ройтерс\" отбелязва, че коментарите на Владимир Кожин следват посещение в Москва на израелския премиер Бенямин Нетаняху, който беше сред най-големите противници на доставките. Само преди месец руският външен министър Сергей Лавров каза, че след въздушните удари на Съединените щати, Франция и Великобритания в Сирия Русия вече  \"няма никакви морални задължения\" , каквито беше поела преди 10 години да не ги доставя, за да избегне потенциално дестабилизиране на обстановката. Според Кожин обаче сирийската армия вече има \"всичко, от което се нуждае\": \"Засега не говорим за доставки на нови модерни системи.\" Според Израел (който нанесе  удари по ирански цели  тази седмица) комплексите земя-въздух ще засегнат способностите на страната да предотвратява оръжейни доставки срещу подкрепяните от Иран бойци на ливанското движение \"Хизбула\". Осъвременената версия на С-300 (първоначално създадени по съветско време) може да се използва за защита както от бойни самолети, така и от балистични ракети с малък и среден обсег. Междувременно израелската армия публикува видео, показващо  унищожението  на руски зенитно-ракетен комплекс \"Панцир\" в Сирия.", "date": "2018.05.11", "title": "След визитата на Нетаняху Русия се отказа да доставя ракетни комплекси на Сирия"}
{"url": "https://www.dnevnik.bg/bulgaria/2018/05/11/3177473_muj_otkradna_blizo_polovin_milion_leva_ot_hipermarket/", "text": "Около 450 000 лв. от оборота на хипермаркет в Монтана са били откраднати от изобретателен престъпник вчера сутринта, предаде Би Ти Ви. Малко след 9 часа сутринта в местния \"Кауфланд\" влязъл мъж с униформа на охранител от инкасо компанията, която прибира парите. Той поискал седмичния оборот, а служителите му го дали. Едва при появата на истинските служители на инкасо компанията от магазина разбрали, че са обрани. От полицията проверяват записите на охранителните камери в магазина и около него. Това е най-големият обир в Монтана от години, обобщава Би Ти Ви.", "date": "2018.05.11", "title": "Мъж се представи за охранител и прибра близо половин милион лева от хипермаркет"}
{"url": "https://www.dnevnik.bg/sport/2018/05/11/3177653_cherno_more_produljava_borbata_za_evropa_s_vtora/", "text": "Черно море\" записа втора победа срещу \"Септември\" (София) и продължава борбата за участие в квалификациите на Лига Европа. След като в събота се наложи с 2:1 у дома, тимът от Варна спечели със същия резултат и при гостуването си на Националния стадион \"Васил Левски\". \"Черно море\" имаше превъзходство през целия мач и си осигури комфортен аванс след две попадения на Мехди Фенуш в края на първото полувреме. Пет минути преди края на редовното време Мартин Тошев върна един гол за \"Септември\". \"Черно море\" все още не знае колко мача ще изиграе до края на сезона. В неделя от 19.00 ч. ще се изиграе реваншът в другия полуфинал в този поток. \"Славия\", който вече си гарантира участие в Лига Европа след спечелването на Купата на България, посреща \"Локомотив\" (Пловдив), който спечели първата среща с 3:1. Ако удържат комфортната си преднина, \"железничарите\" ще срещнат \"Черно море\" във финален двубой за седмото място в крайното класиране. Той ще се играе на разменено гостуване на 16 и 19 май. Ако \"Славия\" отстрани \"Локомотив\", Черно море\" автоматично ще заеме седмото място и ще се класира за бараж с третия от Първа лига. Той ще се изиграе в една среща на Националния стадион \"Васил Левски\" на 24 май. Днешният двубой сложи край на първия сезон на \"Септември\" в елита след 18-годишно прекъсване. Столичният тим започна лошо шампионата и беше сочен за главен претендент за изпадане. След като Николай Митов се завърна начело на отбора след раздялата си с \"Левски\", \"Септември\" отбеляза страхотен възход и записа 12 победи и пет равенства в 34 срещи. \"Имахме разговор с ръководството преди три седмици и се разбрахме. Оставам треньор и през следващия сезон. По-голямата част от футболистите също ще останат\", каза Митов пред \"Нова спорт\" след двубоя.", "date": "2018.05.11", "title": "\"Черно море\" продължава борбата за Eвропа след втора победа над \"Септември\""}
{"url": "https://www.dnevnik.bg/bulgaria/2018/05/11/3177639_izbiagal_shofyor_koito_ubi_semeistvo_krai_dragoman/", "text": "Турският гастарбайтер Фарук Бекташ, който  преди две години уби семейство мотористи на пътя край Драгоман  и след това се укри, е осъден на 10 години затвор, съобщи сайтът  news.lex.bg . Това е решил на първа инстанция Софийският окръжен съд, който е наложил на Бекташ и 12-годишна забрана за шофиране, съобщиха от прокуратурата. Делото срещу Бекташ се гледа задочно, тъй като той избяга, след като му беше наложен домашен арест и в момента е издирван с европейска заповед за арест. Трагичният инцидент със семейство Бойко и Таня Бойкови стана на 22 юли 2016 г. Бекташ и съпругата му пътували от Германия за Турция с колата си. При нормална видимост и суха настилка, Бекташ решил да изпревари движещите се пред него два автомобила в забранена зона. Така навлязъл в насрещното платно със 135 км/ч, където по това време се движели семейство Бойкови на път за Австрия с мотора си със скорост не по-висока от 50 км/ч. Последвал челен удар, при който двамата съпрузи починали. Според автотехническата експертиза причината за катастрофата са действията на Бекташ, който започнал изпреварване в забранен участък, без да има видимост за насрещното движение. Случаят нашумя именно покрай бягството на Бекташ и последвалите критични и обидни коментари по адрес на съдия Недялка Николова от Софийския окръжен съд, която му наложи домашен арест. Тогава тя се мотивира с това, че престъплението е извършено по непредпазливост, няма опасност Бекташ да наруши закон, ако не е в ареста и няма опасност да се укрие, защото беше представил документ за нает апартамент в кв. \"Враждебна\". След това Софийският апелативен съд отмени домашния арест и наложи задържане на Бекташ, но той вече беше избягал. И покрай този случай имаше коментари за ефективността на мярката домашен арест, която е втората по тежест, но изпълнението ѝ от години не се контролира от МВР. За целта бяха приети законодателни промени, с които беше дадена възможност обвиняемите под домашен арест да бъдат контролирани с електронни гривни, но такива още не са закупени. Съдилищата пък са поставени в деликатната ситуация да определят мерките за неотклонение със знанието, че втората най-тежка такава не се контролира, което пък не може да се вменява като тежест на обвиняемия. Недопустимо би било и опасността от укриване, като изискване за задържане, да се извежда от невъзможността на МВР да контролира домашния арест.", "date": "2018.05.11", "title": "Избягал шофьор, който уби семейство край Драгоман, получи 10 години затвор"}
{"url": "https://www.dnevnik.bg/evropa/2018/05/11/3177359_makron_iska_obshta_finansova_politika_v_evrozonata_i/", "text": "От Елисейския дворец се бяха погрижили френският президент да има удобен стол за интервюто. Еманюел Макрон обаче едва ли се нуждаеше от такова удобство - по време на 20-минутния разговор с \"Дойче веле\" и АРД той почти през цялото време седеше на ръба на стола, свиваше юмрук, жестикулираше и с двете ръце, опитвайки се да изложи убедително възгледите си пред интервюиращите го журналисти Макс Хофман от ДВ и Карен Миосга от АРД. Динамичен, енергичен, буден, но и търпелив - това беше впечатлението, което направи 40-годишният президент, който от  една година вече е на този пост . Макрон се гордее с това, че през тази една година Франция вече много се е променила. Той иска да спечели и Европа за промени - такова беше посланието му в неговото първо интервю за германската телевизия. Тръмп прави грешка Най-напред беше засегната най-важната в момента външнополитическа тема. \"Съжалявам за решението на американския президент\", каза Еманюел Макрон по повод  оттеглянето на САЩ от ядрената сделка с Иран . \"Смятам, че това е грешка, и точно затова ние, европейците, трябва да продължим да работим съвместно в рамките на споразумението\", увери той. Преди интервюто си за ДВ и АРД той е разговарял по телефона с иранския президент Хасан Рохани, когото е уверил, че  ЕС ще продължи да се придържа  към ядреното споразумение. Френският президент призна, че опитът му да убеди Доналд Тръмп да не излиза от споразумението се е оказал неуспешен. \"Моето предложение към Тръмп беше да не зачерква с един замах споразумението, а да продължим съвместно работата за по-широка рамка, обхващаща ядрената дейност в периода след 2025 г.\", каза Макрон. Европа трябва да спаси мултилатералния световен ред Френският президент пледира за това отношенията със САЩ да не се разглеждат само като криза. Европа и САЩ имат много общи интереси по въпросите на сигурността и борбата срещу тероризма. \"Между нас има напрежения, но и силна връзка\", изтъкна Макрон. В  спора за митата  и търговията със САЩ Европа не бива да се снишава. \"По тази тема Европа трябва да вдъхва респект. Ние сме голяма търговска сила. САЩ са наши съюзници и партньори, но ние имаме свои правила и трябва да се погрижим да се съобразяват с тях\", посочи Макрон. В края на май американският президент ще вземе решение  дали ЕС ще остане изключен от американските наказателни мита  за стомана и алуминий. Съюзът заплаши с ответни мерки, в случай че Тръмп наложи мита и на Европа. \"Европа се намира в исторически момент. Нейната задача е да запази мултилатералния ред, който беше създаден след края на Втората световна война и който днес е застрашен\" - от съюзника САЩ, посочи Макрон. Меркел не разочарова С усмивка и жест на отрицание Макрон отговори на въпроса дали е разочарован от германския канцлер Меркел поради това, че Германия все още не е отвърнала на неговите многобройни предложения за реформиране на ЕС. \"Не, изобщо не съм разочарован\", каза със сериозен тон той. \"Сега вече Германия ще формулира отговора си на нашите предложения и аз очаквам много от този отговор. Надявам се, че канцлерът и нейното правителство ще бъдат на висотата на задачите и заедно ще работим за една силна Европа, за една суверенна Европа, за една единна Европа.\" Еманюел Макрон не приема критиките относно  темпото на неговите реформи  и предложенията за дълбоки реформи на ЕС. Френският президент не настоява непременно за общ европейски финансов министър, но смята, че е нужна обща финансова политика. Валутният съюз в еврозоната не може да просъществува трайно, ако богатите не помагат на по-бедните европейски страни. \"Трябва да се разделим с табутата и националните егоизми\", подчерта Макрон в интервюто. \"Нямам претенцията всичко, което предлагам, да бъде безусловно прието. Убеден съм, че е мой дълг да правя подобни предложения, и сега ние дискутираме тези предложения. Зле ще е за всички статуквото в Европа да не се промени\", изтъкна още френският президент. Той вярва, че заедно с канцлера Меркел ще могат да излязат с общи предложения на европейската среща на върха в края на юни. Не съм супергерой Година след избирането ми за президент Франция много се е променила,  в ход са много реформи , посочи още Макрон. Не му допада твърде това, че сънародниците му го сравняват с Юпитер, Юлий Цезар и други  самовластни личности . \"Никога не съм се смятал за супергерой\", увери Макрон. Работата, която му предстои да извърши, е трудна, но той е готов да се бори и въпреки всички кризи остава оптимист за бъдещето на Европа. След общата снимка с двамата интервюиращи френският президент участва в народните празненства в германския град Аахен. Той разговаря с много обикновени германци, отговори на техните въпроси за своята визия за една нова Европа. По-късно Еманюел Макрон  беше удостоен с авторитетната награда \"Карл Велики\" . Отличието се присъжда за неговата визия за нова Европа и пламенната му борба срещу национализма, се отбелязва в мотивите на журито. В интервюто си за ДВ и АРД Макрон заяви по повод наградата следното: \"Много хора мислеха, че с амбициозна европейска програма не е възможно да се спечелят избори във Франция. Но точно това се случи.\"", "date": "2018.05.11", "title": "Макрон иска обща финансова политика в еврозоната и твърдост към САЩ"}
{"url": "https://www.dnevnik.bg/sviat/2018/05/11/3177510_hiliadi_venecuelci_se_zavrushtat_v_galisiia/", "text": "Бягайки от острата криза в страната си, хиляди венецуелци се заселват в Галисия - испанска земя, откъдето са заминали предците им или където са се родили. Сега тя има нужда от свежа кръв, за да преодолее обезлюдяването. 44-годишният Карлос Вейга е напуснал през ноември тримилионния Каракас, за да се засели в общината с най-голямо население в Галисия - Виго, която не наброява повече от 300 хил. жители. От Карибско море до брега на Атлантическия океан шокът е бил огромен. \"Веднага след пристигането си трябваше да постъпя в болница по спешност с малкия ми син, който получи белодробна инфекция заради студа и дъжда\", каза той в заобиколения от зелени планини крайбрежен град, където се е заселил с жена си и двамата им синове.  \"Благодарение на родителите ми можах да получа испанско гражданство, което не мислех, че ще използвам някога\", казва синът на галисийци. В Каракас \"едно полицейско отвличане беше капката, преляла чашата\". Като се прибави липсата на лекарства и ваксини за децата им, това незаконно няколкочасово задържане го води до решението да замине. Тласкани от икономическата криза, хиляди венецуелци заминават за Галисия, където техни близки са готови да им помогнат, а властите ги насърчават да \"се завърнат\". През миналия век част от населението на този северен испански регион бяга от бедността, за да си опита късмета в Северна и Южна Америка. \"Галисия има демографски проблем и голям дял възрастни хора\", обяснява Антонио Родригес Миранда - секретар по миграционните въпроси в Галисия. Така внуците и правнуците на галисийците, станали венецуелци, \"сега могат да затворят кръга и да се върнат\", казва той. През 2018 г. регионалното правителство ще изразходва 2.2 млн. евро за помощи за завръщане. Осем от десет такива искания идват от венецуелци. От 1 януари 2017 г. над 24 хил. вече живеят в този регион с 2.7 милиона жители. Спокоен живот Карлос не е успял да продаде строителното си предприятие във Венецуела, подобно на доста свои сънародници, на които кризата попречи да продадат имотите си, за да емигрират. Той живее с финансова помощ за завръщане, предоставена от испанската държава - по 428 евро месечно за срок от година и половина. Карлос обаче казва, че вече е намерил \"качеството на живота, загубено в Каракас\", и хвали \"личната и съдебната сигурност, както и доставките на храни\". Тези, които успеят да си намерят работа, често се трудят в ресторанти, заводи, кол-центрове или се грижат за домакинството в частни домове. \"Няма много работа\", признава Мария Фернанда Руис, която работи във Виго в едно от трите бюра за прием, създадени от регионалното правителство заедно с Федерацията на венецуелците в Галисия. На венецуелец \"му трябват една-две години\", за да се интегрира, казва тя. През 50-те години, когато венецуелският петрол обещаваше благоденствие, 17-годишната Ермосинда Перес напуска родната си Галисия. Шест десетилетия по-късно тя се е върнала с натежало сърце, защото във Венецуела вече не намира кислород, нужен за лечението на белодробния емфизем на съпруга ѝ. \"Много ми е мъчно, защото се върнах в страната си, но оставих другата си родина\", казва 80-годишната жена. Тя се опитва да се приспособи към студа във Виго, където живее в малък апартамент с дъщеря си, зет си и двете си внучки. \"Никога не съм мислила за завръщане. Бях добре там, имах къща, апартамент на плажа, свой живот.\" Ермосинда не може да получава венецуелската си пенсия - страната не изплаща пари в чужбина от две години, и разчита на дъщеря си и зет си, които са вложили своите спестявания в магазинче за тютюневи изделия. Семейството на Моника Ханейро първо е трябвало да прибегне до пакети с храна от \"Каритас\" или да премине обучение, организирано от Червения кръст, но уверява, че си е струвало: \"Може и да нямам много, но живеем спокойно и много по-добре в сравнение с Венецуела.\" 13-годишната ѝ дъщеря отива без придружител до дома на приятелка: това е немислимо в родната ѝ страна, където престъпността е висока. /БТА", "date": "2018.05.11", "title": "Хиляди венецуелци \"се завръщат\" в Галисия"}
{"url": "https://www.dnevnik.bg/sviat/2018/05/11/3177635_deripaska_prodava_chastnite_si_samoleti_zaradi/", "text": "Американските санкции срещу руски олигарси засягат толкова дълбоко състоянието им, че в случая с Олег Дерипаска са го принудили да спре да обслужва лизинговите си вноски за 3 бизнес самолета и те са обявени за продан, разказва \"Ройтерс\". Те са регистрирани на Остров Ман и информацията кои са собстветниците зад офшорните компании не са публично достъпни. В разговор с агенцията Алиреса Итихадие, директор на компанията Freestream, която е обявила трите самолета за продан, обяснява, че те са собственост на банките \"Креди Суис\" (Credit Suisse) и (Raiffeisen). На лизинг ги е взела една от контролираните от Дерипаск компании. Според него бизнесджетовете са използвани и от висшето ръководство негови фирми, най-важната от които е \"Русал\". \"Той е санкциониран, компаниите му са санкционирани, трябва да върне самолетите. Наложило се е предсрочно да прекрати лизинга заради условията, наложени от санкциите\", допълва той без да посочва коя конкретно част от мерките на Вашингтон са приложени в случая. Според официалното съобщение на министерството на финансите със санкции са заплашени и компании, които не са регистрирани в САЩ, ако участват в значителни транзакции със санкционирани физически или юридически лица. Източници от банковите среди казват за \"Ройтерс\", че поради това банки в Европа са станали особено предпазливи в сделки, с които е свързан Дерипаска или фирми, свързани с него. Генадий Тимченко - друг от руските милиардери, близки до президента Владимир Путин, заяви преди време, че компанията \"Гълфстрийм\" е прекратила обслужването на неговия бизнес самолет, след като името му е попаднало в черния американски списък през 2014г. Става дума за луксозни модели \"Гълфстрийм\" G550 (Gulfstream), като на два от тях е поставена цена от по близо 30 млн. долара. В каталога на производителя цената на чисто нова машина е около 50 млн. долара. Обсегът на G550 е 12 500 км и понеже са на възраст 5 години банките предпочели да ги обявят за продан, вместо да ги предложат отново на лизинг. Два от тях с номера M-ALAY и M-UGIC са произведени през 2012г. Третият с номер M-SAWO е от 2005г. и за него не е обявена първоначална цена. В деня на обявяване на санкциите единият самолет е бил в швейцарския град Базел, а другият - в Бъфало, щата Ню Йорк. На следващия ден те са били прибрани в Русия, където няколко дни по-късно с единия от тях са обикаляни заводи на Дерипаска в Сибир.", "date": "2018.05.11", "title": "Дерипаска продава частните си самолети заради санкциите"}
{"url": "https://www.dnevnik.bg/sviat/2018/05/11/3177202_za_gjulenistite_v_evropa_presledvaneto_ot_turciia_e_i/", "text": "Турският президент Реджеп Тайип Ердоган не посещава Лондон в неделя, понеделник и вторник заради извънредните избори, насрочени за 24 юни - визитата беше планирана още преди месеци. Не се очаква и да ограничи разговорите си с премиера Тереза Мей (които се очакват след среща с кралица Елизабет Втора) до икономически въпроси. От опита за преврат насам Обединеното кралство е в добри отношения с Турция - негови представители бяха сред първите, осъдили пуча. Същевременно там е и една от големите мрежи на движението на проповедника Фетхуллах Гюлен, когото Анкара обвинява за пуча от 2016 г. Поне това твърди Фондацията за политически, икономически и социални изследвания (SETA) в  доклад от края на март , според който т. нар. FETO (с това съкращение Турция обозначава мрежата на Гюлен, защото я счита за терористична организация) действа в \"цялата страна\" от над две десетилетия. Западни издания писаха в последните седмици, още преди решението за вота, че турските власти усилват натиска върху чужди правителства да изкоренят мрежата на Гюлен и да предадат нейни членове на турското правосъдие. \"Проблем е за тези страни, както за България. Никога не знаете за кого работят тези хора,\" каза завеждащият европейски изследвания в SETA и съавтор на доклада Енес Байраклъ. Чрез ангажимента си след Студената война те са поддържани свирепо в посткомунистически страни... Русия беше първата, която затвори (организации, свързани с Гюлен) и каза, че тези хора работят за ЦРУ. А тези хора имат втората най-добра разузнавателна организация в света,\" обясни той в разговор с \"Дневник\". За дългогодишния журналист Керим Балджъ, чието име е в доклада на SETA, истината за движението на Гюлен не изглежда толкова проста. \"Късметлия съм, че ме вкараха рано в черния списък,\" разказа за \"Дневник\" Балджъ, който почти 2 десетилетия е колумнист във  вестниците \"Заман\" и \"Тудейс Заман\" . От 2010 г. е и главен редактор на Turkish Review, англоезичната публикация на \"Заман медия груп\" - самоопределя се като \"по-скоро старши член на движението.\" Кандидатства за убежище във Великобритания и междувременно е доброволец в свързаната с движението на Гюлен организация Turkish Institute. Нарича се късметлия, защото напуска Турция през есента на 2015 г. - месеци преди събитията от 15 юли. Заминава за Великобритания, след като намира името си в \"черен списък\" с журналисти, които трябва да бъдат арестувани. По-късно е един от 17-те обвинени, че са нарушили конституцията и са знаели за предстоящия опит за преврат. По време на известния процес, в който  обвияеми са журналистите Ахмет и Мехмет Алтан  и Назлъ Ълъджак, прокуратурата обявява, че братята Алтан са изпращали \"кодирани послания\" до последователите на Гюлен ден преди пуча. \"Виновни по подразбиране\" или \"част от несъгласните\" Според Балджъ докладът на SETA цели да окаже натиск върху Великобритания преди посещението на Ердоган. Такива страхове все още не се сбъдват в големите западноевропейски държави. По-голямата част от избягалите гюленисти, попаднали обратно в турски ръце, са били предадени в Катар, Саудитска Арабия (в началото подкрепяла турската политика), Косово, Пакистан, Малайзия, Индонезия, Талайнд и Габон (в списъка впрочем е и България). \"Много хора в Западна Европа и Канада, известни като люлки на върховенството на закона и демокрацията, се страхуват, че това може да стане и в тези части на света,\" смята Балджъ. Според него, след като напълно е смазала \"Хизмет\" в Турция, властта е успяла да всее у гражданите страх дори да общуват с избягалите, докато  преследва движението по света . \"Имам петима братя в Турция, не съм говорил с тях от опита за преврат... Имам приятели, на които дължа пари и нямат нищо общо с движението. Искам да им платя, но не си искат парите - на такова ниво е страхът.\" За този климат  разказваше и в. \"Файненшъл таймс\"  - приятели, близки и роднини взаимно се предават и докладват, за да не се изправят пред правосъдието, ако подозират, че техни близки може да са свързани с мрежата. Дали всички свързани с \"Хизмет\" действително са виновни по подразбиране, както смята турската държава? \"Не можете да разделите хората от организацията и да кажете: да съдим само замесените в преврата. Това е престъпна мрежа и терористична организация,\" казва Енес Байраклъ от SETA. Той дава пример със ситуации, в които журналисти, писали негативни истории за движението, получили заплахи и станали жертви на \"клеветническа кампания\". \"Ако не сътрудничат, свързани с Гюлен полицаи влизат в домовете им, подправят доказателствата и ги арестуват. Прокурорът, свързан с Гюлен, повдига обвинения и съдията, който също е, ги изпраща в затвора. Как можете да кажете, че само войниците са виновни? Това е отвъд превата. Не можете да кажете, че (другите) са невинни, получавали са заповеди от гюленистката секта, замесена в масова измама на държавни изпити и други престъпления.\" \"Това трябва да имаме предвид, когато питаме защо Турция преследва учителите. Защото вече не можем да им се доверим. Лоялността на (гюленистки) държавни служители не е към държавата. Трябва да е към началниците им и към държавните институции.\" \"Косовският сценарий\" в Европа Предаването на шестима души, свързани с мрежата на Гюлен, на турските власти от Косово не беше първият случай в Европа -  експулсирането на Абдуллах Бююк  от България се случи броени седмици след опита за преврат. Косовският случай обаче нашумя отчасти заради факта, че премиерът Рамуш Харадинай уволни министъра на вътрешните работи и шефа на разузнаването, защото не са го информирали за депортацията. След като турските власти заявиха, че разузнаването е  заловило общо 80 души в 18 държави , около случая с Косово (а и този с Габон, който последва), опоненти на Ердоган го обвиниха, че допуска разузнаването да се занимава с \"шпионски сценарии\" на територията на други държави и заговориха за отвличания, които може да последват и в Европа. \"Те не бяха отвлечени, а екстрадирани в координация с властите,\" възрази Енес Байраклъ. Попитан за гневната реакция на косовския премиер Харадинай той каза: \"Четох във вестниците, че синът на косовския премиер посещава гюленистко училище. Може би президентът е скрил това от него заради връзките и контактите му.\" \"На турската публика ѝ харесва много, че разузнаването може да прави операции в Косово, Габон, Малайзия. Това е комплекс за малоценност в страни, където хората чуват за \"Мосад\", КГБ и ЦРУ, а не за собстнените си служби. Израснах с истории за убийства на арменски бойци; после разбрах, че са измислени, но ги обичахме.\" Дали обаче могат да се очакват нови искания от Турция Европа да действа срещу гюленистите, както предвижда \"Хизмет\" - особено в светлината на изборите? \"Няма нищо общо с изборите,\" обяснява Байраклъ. \"Трябва да разберем какво причиниха гюленистите в Турция. Опитът за преврат беше най-голямото престъпление в турската история... Турците са много гневни за това. Да бъдат намирани тези хора, връщани в Турция и изправяни пред правосъдието в турски съдилища, не е политика на Партията за справедливостта и развитието. Държавна политика е и ще продължи независимо кой е на власт в Турция. Мога да ви го кажа - дори ПСР да загуби изборите, ще продължи.\" Според него позициите на повечето европейски страни по темата са политически - някои държави \"искат да оказват натиск върху Турция, вместо да сътрудничат... и използват това като инструмент за въздействие върху Турция.\" Той дава пример с британските власти, които веднага изразиха солидарност с Турция след опита за преврат. Към този момент Лондон се оказа от малкото верни съюзници на Анкара в момент, когато припламва напрежение между лидери в западните столици и турските власти. Какво ще стане с \"Хизмет\" Мислейки за следващите стъпки на движението, и членовете му, и турските власти гледат почти изцяло извън границите на страната. \"Гюленистката секта е сериозна заплаха за демокрацията. Ако държавните ви служители не следват нарежданията на държавата, на политическите лидери, а на хора извън системата, това е опасно.. А гюленистите не само проникнаха в бюрокрацията, имаха и широка мрежа от медии, бизнеси и НПО. Цялата им мрежа сега е повалена, но при начина, по окойто работи организацията - измама, проникване в институциите, потайност - още се страхуваме, че има много в армията. Ще отнеме време да се отървем от тези хора.\" \"До голяма степен с движението на Гюлен за мен е свършено,\" казва Керим Балджъ. \"Базата ни в Турция е изкоренена. Финансово може да се е смалило до една трета от онова, което беше през 2013 г... За следващото поколение ще има нов \"Хизмет\", най-вероятно ще се позовава на Гюлен като социално вдъхновение. Ще бъде многоезиково движение, но ядрото на решението, което Гюлен представи на света през 70-те г., все още е в сила. (На) глобалните проблеми Гюлен всъщност дава отговор - образованието.\" Според него движението минава през \"изумителна, огромна, но също и предизвикателна трансформация\". Турция вече не е \"котвата\" за \"Хизмет\": някога турско, свързано с центровете и университетите, създавани от Анкара, то вече е глобално, \"с все повече нетурци, които имат думата в ежедневните работи и стратегиите. Това е болезнено, не всички биха били щастливи, но е неизбежно.\" \"Не сме казвали, че сме перфектни\" След опита за преврат и реакцията на милиони турци, събрали се, за да заклеймят \"Хизмет\" като терористична организация (FETO), дори някои от най-яростните противници на Ердоган признаха, че враждебността на турците към движението невинаги е без основание. \"Ако някога се върне в Турция с нагласата, която имаше между 2007 и 2015 г., движението ще загине,\" смята Керим Балджъ. \"Възстановяваме се от предишни болести, които наследихме от средата си. Не сме казвали, че сме перфектни. Например бяхме турски националисти, представяхме държавата като полубожествено тяло - наследство от османското и тюркско минало.\" \"Жените не бяха каст от нашето движение. Мога да направя списък с още 100 неща. Трябва да превъзмогнем противопоставянето с кюрдите и секуларистите... \"Хизмет\" трябва да се поучи от грешките, които направи, за да отчужди тези сегменти от обществото и като сътрудничеше на този много авторитарен режим. Но и други групи в обществото трябва да приемат, че никой от нас не е невинен. Ще приемем това, но ни трябва време. Няма да помогне например, ако направя изявление какво направиха гюленистите в турската бюрокрация. Недоверието ще оцелее.\" Според Балджъ \"Хизмет\" трябва да се съсредоточи върху местните проблеми в новите си домове - самият той разказва, че насърчава приятелите си във Великобритания да създадат институции, за да превъзмогнат проблеми като  самотата на британците . Докато Ердоган започва британските си срещи обаче, властите в Анкара опитват да се съсредоточат и върху други проблеми: избори, икономика и сигурност по южната граница. Те могат да им създадат повече проблеми от движението - дори да се намереше съд, който да можеше да признае всички гюленисти по света за \"виновни по подразбиране\".", "date": "2018.05.11", "title": "За гюленистите в Европа преследването от Турция е и заплаха, и възможност"}
{"url": "https://www.dnevnik.bg/sport/2018/05/11/3177658_zashtitnik_na_levski_shte_e_chast_ot_sustava_na/", "text": "Централният защитник на \"Левски\" Холмай Ейолфсон попадна в състава на Исландия за световното първенство в Русия. 27-годишният футболист беше включен в окончателния списък с 23-ма играч, на които ще разчита селекционерът Хеймир Халгримсон. Ейолфсон пристигна в \"Левски\" под наем от \"Макаби\" (Хайфа) през септември. Бранителят, който беше преотстъпен на сините за срок от четири години, се представи силно през пролетния полусезон. Той изигра 18 мача във всички турнири. Ейолфсон има девет мача и един гол за националния отбор на Исландия, за който дебютира още през 2012 г. Преди това той преминава през всички юношески гарнитури на страната. Преди две години централният защитник беше включен в разширения състав за европейското първенство във Франция. Той обаче не успя да намери място във финалната селекция. Исландия се превърна в сензацията на Евро 2016. В дебютното си участие на голямо първенство \"викингите\" излязоха от групите, след което шокираха Англия в осминафиналите, преди да отстъпят пред домакина Франция. В Русия Исландия ще е една от двете страни, които ще запишат дебют на световни финали. Другата е Панама. Исландците попаднаха в една от най-тежките групи - с Аржентина, Хърватия и Нигерия. По-рано днес друг футболист от Първа лига - полузащитникът на \"Лудогорец\" Яцек Горалски, попадна в разширения състав на Полша за мондиала в Русоя, който започва на 14 юни.", "date": "2018.05.11", "title": "Защитник на \"Левски\" получи повиквателна за световното в Русия"}
{"url": "https://www.dnevnik.bg/sport/2018/05/11/3177663_tiim_spria_istoricheskata_seriia_na_nadal_i_go_svali/", "text": "Доминик Тийм сложи край на историческата серия на Рафаел Надал на червени кортове и свали испанеца от първото място в световната ранглиста. Роджър Федерер, който  пропуска целия сезон на клей , ще се завърне на върха в понеделник. В зрелищна битка, продължила почти два мача, Тийм детронира световния №1 в четвъртфиналите на турнира от сериите \"Мастърс\" в Мадрид. Световният №7 се наложи със 7:5, 6:3 и ще се изправи срещу Kевин Андерсън в опит да се класира за втори пореден финал в испанската столица. Надал се намираше в серия от 21 поредни победи на червени кортове и имаше 50 поредни спечелени сета на клей.  В четвъртък той подобри 34-годишния рекорд на Джон Макенроу  за най-дълга поредица от спечелени сетове на една настилка. Тийм обаче отново показа защо е считан за най-голямата заплаха за Надал на червени кортове. 24-годишният австриец беше последният, който победи и спечели сет срещу световния номер 1 на клей. Това се случи в четвъртфиналите на миналогодишния мастърс в Рим и до днес беше единствената загуба на клей за испанеца, откакто в началото на 2017 г. се завърна на корта след близо половин година отсъствие заради контузия. Тийм записа трета победа в деветия си мач срещу Надал. Всеки един от двубоите им е на червени кортове, като седем от тях се изиграха в последните 12 месеца. Двамата се срещнаха в четири от петте големи турнира на клей през 2017 г. - във финалите в Барселона и Мадрид, в четвъртфиналите в Рим и в полуфиналите на \"Ролан Гарос\". Тази година те се изправиха един срещу друг в четвъртфиналите в Монте Карло, като испанецът даде само два гейма на австриеца. Тийм взе реванш днес, след като показа много агресивна игра, притискаше здраво съперника както от форхенд, така и от бекхенд, и накара световния №1 да допусне нетипично много грешки. Австриецът беше доминиращият играч на корта и стигна до цели 12 възможности за пробив в 11-те сервис гейма на Надал. Той реализира пет от тях - две в първия и три във втория сет, и спаси три от петте възможности, които се откриха пред петкратния шампион в Мадрид. Още в първия гейм на мача Надал трябваше да спасява две точки за пробив. 31-годишният испанец се справи с трудната ситуация, но продължи да изпитва проблеми срещу дълбоките удари на Тийм. При 3:3 лидерът в световната ранглиста се пропука след поредица от грешки. Австриецът затвърди пробива с поредния си убедителен сервис гейм, а при 5:4 получи шанс да сервира за спечелването на първия сет. Надал показа характер и върна пробива в последния момент. Още в следващото си подаване обаче носителят на 16 титли от Големия шлем отново се пропука на свой сервис и при 6:5 Тийм не пропусна втората си възможност да сервира за сета. Втората част се разви по идентичен начин. Тийм потегли с ранен пробив за 2:1 след маратонски гейм, в който Надал спаси цели четири брейк точки, преди австриецът да стигне до пета и да я реализира. Световният №1 имаше две поредни възможности да върне пробива още в следващия гейм. Тийм успя да се измъкне, но при следващото си подаване отново беше притиснат и не издържа - 3:3. Изпуснатият пробив аванс по никакъв начин не се отрази на австриеца, който продължи да играе вдъхновено. Тийм направи бърз рибрейк, след което затвърди предимството си за 5:3. Поставен в ситуация да сервира за оставане в мача, Надал допусна втори пореден пробив, който сложи край на битката. В другия четвъртфинал в горната половина на схемата финалистът от US Open Кевин Андерсон победи сръбския квалификант Душан Лайович със 7:6 (3), 3:6, 6:3 за 2.12 часа. Полуфиналът в долната половина ще бъде определен в двубоите Денис Шаповалов - Кайл Едмънд и Aлександър Зверев срещу Джон Иснър.", "date": "2018.05.11", "title": "Тийм спря историческата серия на Надал и го свали от първото място в света"}
{"url": "https://www.dnevnik.bg/sviat/2018/05/11/3177665_makron_idva_v_sofiia_za_foruma_za_zapadnite_balkani/", "text": "Президентът на Франция Еманюел Макрон пристига в София за срещата на върха на ЕС, посветена на европейската перспектива за Западните Балкани. Това съобщиха за \"Дневник\" източници, запознати с решението на Елисейския дворец за срещата на 17 май. Западни медии пишат през последните дни, че почти сигурно в България ще пристигнат канцлерът Ангела Меркел и премиерът Тереза Мей. Заради участието на Косово, обаче, присъствието на форума е деликатен въпрос за пет държави от ЕС, които не са признали тази независима балканска република. Испанският премиер Мариано Рахой ще е в София на 15 май, не е докрай ясна програмата му за 16 май както и дали не се търси някаква форма той да бъде част от европейските лидери в българската столица без това да се възприема в родината му като окуражаване на сепаратистите от Каталуня. Новината за гостуването на Макрон идва в деня, когато българското правителство и парламент подкрепиха превозвачи в протеста им срещу едно от основните предизборни настоявания, с които френският президент спечели изборите преди година - да сложи край на режима т.нар. командировани служители, благодарение на който хиляди шофьори от Източна Европа, работят по пътищата на Западна Европа срещу значително по-ниско заплащане. Също днес край Атина започна среща на външните министри на четирите балкански страни от ЕС с колегите им от т.нар. Вишеградска група - централноевропейски страни, в повечето от които управляват евроскептични правителства, включително остри критици на Макрон като Унгария и Полша. От района освет Гърция, България, Хърватия и Румъния като наблюдатели на срещата, организирана седмица преди форума в София, са поканени и шестте страни от Западните Балкани, Словения и Кипър. \"Не мога да вярвам в Европа, която изчаква пълно съгласие\" В четвъртък в германския град Аахен френският президент бе удостоен с наградата \"Карл Велики\". В изказването си той спомена и българския премиер, поканен на церемонията, в контекста на визията си в подкрепа на страните от ЕС, които биха желали да засилят още повече интеграцията помежду си: \"И накрая, последният императив според мен: да не чакаме. Всичко се решава сега! Чакахме се твърде дълго, дори понякога, нали скъпи Йошка, не успявахме да се дочакаме. Вината за това е взаимна, но днес вече нямаме право на това; да не чакаме днес да изберем каква да е Европа, защото изборът на Европа, виждаме ясно това и го припомнихме и двамата, ще означава едновременно и избор на Запада. Ние сме носители и на това, на способността да правим ясен избор, изборът не само да вървим напред към една Европа, може би с участието само на някои за известно време, може би с един по-интегриран кръг, защото Европа винаги така е вървяла напред, и това е една отворена врата, Бойко Борисов, както и Петро Порошенко го знаят, аз не вярвам в заключената с катинар Европа, предварително определила клуб за неколцина, но не вярвам и в една Европа, която би могла вечно да изчаква досега 28-те, а утре 27-те или кой знае колко страни вдругиден да постигнат до една съгласие по абсолютно всички въпроси. Трябва да отчетем – защото сме напредвали винаги така – че някои имат силата на духа, характера, волята да вървят напред, ако правилата са ясни: вратите са отворени за всеки един и той ще може да се присъедини в деня, в който пожелае или е в състояние да стори това. Но не можем да смятаме, че изборът на Европа би бил винаги продиктуван единствено от общия знаменател, избор на най-малкия риск, избор на най-малката крачка в последната минута, не! Трябва да градим амбициозно избора си, като дадем отново визия и то за 30 години напред на нашите съграждани, която да направи възможни впоследствие малките крачки и постепенното напредване, защото те имат потребност от посока, защото националистите са ясни, защото демагозите са ясни, защото страховете са ясни. Доброволците на Европа трябва също да бъдат ясни с цялата си сила и амбиция!\"", "date": "2018.05.11", "title": "Макрон идва в София за форума за Западните Балкани"}
{"url": "https://www.dnevnik.bg/sport/2018/05/11/3177670_grigor_dimitrov_zapochva_mastursa_v_rim_sreshtu/", "text": "Григор Димитров ще се изправи срещу Кей Нишикори или Фелисиано Лопес във втория кръг на тенис турнира от сериите \"Мастърс\" в Рим. Българинът почива на старта като поставен под №3 в последния за сезона мастърс на червени кортове. Надпреварата в италианската столица започва в понеделник, а световният №4 ще излезе на корта в сряда или четвъртък. Шампионът от финалите на АТП е спечелил три победи в петте си мача с Лопес и има само един успех в четирите си двубоя с Нишикори. Нито една от тези срещи обаче не е била на червени кортове. Димитров ще играе в Рим за шеста поредна година. Най-доброто му представяне беше през 2014 г., когато стигна до полуфиналите. В останалите си четири участия българинът отпадна два пъти в първия кръг и два пъти във втория. Тази година Димитров попадна във втората четвърт на схемата, в която другият почиващ на старта е Джон Иснър. Другите двама поставени са четирикратният шампион в Рим Новак Джокович и Джак Сок. Сърбинът ще играе с Александър Долгополов в първия кръг, а американецът ще срещне Давид Ферер. В първата четвърт на схемата отново се събраха Рафаел Надал и Доминик Тийм.  Австриецът спря историческата серия на световния от 50 поредни спечелени сета  на червени кортове и го свали от първото място в световната ранглиста. Тийм е нанесъл единствените две загуби на Надал, откакто в началото на 2017 г. испанец се завърна на корта след близо половин година отсъствие заради контузия. Първата беше в четвъртфиналите на миналогодишния мастърс в Рим. Сега двамата отново могат да се срещнат в четвъртфиналите. Шампионът от 2017 г. Александър Зверев е водач в долната половина на схемата. Германецът ще започне защитата на титлата срещу участващия си уайлд кард Матео Беретини или тенисист от квалификациите. В потока на световния №3 попаднаха Хуан Мартин дел Потро, Давид Гофен, Лука Пуи, Пабло Куевас, Борна Чорич и Кайл Едмънд. В третата четвърт на схемата са Марин Чилич, Стан Вавринка, Кевин Андерсън, Пабло Кареньо Буста и Диего Шварцман.", "date": "2018.05.11", "title": "Григор Димитров започва мастърса в Рим срещу Нишикори или Лопес"}
{"url": "https://www.dnevnik.bg/bulgaria/2018/05/11/3177660_policai_s_karti_s_iztekul_srok_proveriavat_shofyori_na/", "text": "Пътните полицаи са със служебни карти с изтекъл срок, показва заснет клип от спрян за проверка на пътя шофьор, съобщи \"Нова телевизия\". \"Ако картите им са изтекли, значи са нелегитимни. А полицаите не знаеха защо, трябвало висшестоящ да им обясни\", разказа заснелият клипа Михаил Душев. Пред телевизията министърът на вътрешните работи Валентин Радев заяви, че видеото му се струва \"нагласено\". \"Този шофьор, който ги снима, не вижда на 3 см. Как видя, че на втория полицай баджът е изтекъл\", попита Радев. От МВР обясниха, че има забавена обществена поръчка и забравен стикер. Иначе картите били валидни, удължавали им срока чрез Държавен вестник. \"Едно стикерче е трябвало да бъде сложено. Не знам защо не е станало. Има ги вече, но не са разлепени\", поясни министър Радев.", "date": "2018.05.11", "title": "Полицаи с карти с изтекъл срок проверяват шофьори на пътя"}
{"url": "https://www.dnevnik.bg/bulgaria/2018/05/11/3177673_sindikatut_poiska_uvelichenie_na_uchitelskite_zaplati/", "text": "Общо 27 учители получиха приза на традиционния конкурс \"Учител на годината\", организиран от Синдиката на българските учители, съобщи БНТ. На церемонията лидерът на Синдиката Янка Такева поиска увеличение на учителските заплати с 18 на сто още от 1 октомври, вместо от началото на следващата година. \"Увеличението на работните заплати на учителите да се изтегли от 1 октомври 2018 година, защото тази година ще се пенсионират 4200 учители. За да може да се мотивират младите хора да влязат в образователната система още от октомври, правителството трябва да отпусне около 93 млн. лева\", каза Такева. Увеличението на заплатите през октомври ще бъде с не по-малко от 18%, каза още тя и добави, че в Бюджет 2019 са заложени общо 362 млн. за учителските заплати. Според министърът на образованието Красимир Вълчев обаче тези средства не са планирани в бюджета. \"При добро бюджетно изпълнение ще се водят разговори по това, но тези три месеца са сравнително малка стъпка в сравнение с това, което е предвидено следващата година. Увеличението на минималната работна заплата сигурно ще бъде по-високо от този процент. За дата не искам да се ангажирам, но средствата ще стигнат вероятно за по-голямо увеличение\", обясни той. Наградите \"Учители на годината\" бяха раздадени в 10 различни направления: за хуманитарни науки; за природоматематически науки; за изкуства; за начални учители.", "date": "2018.05.11", "title": "Синдикатът поиска увеличение на учителските заплати от октомври"}
{"url": "https://www.dnevnik.bg/sport/2018/05/11/3177675_beroe_napravi_greshna_stupka_vuv_finalniia_shturm_za/", "text": "Берое\" допусна обрат за 1:2 при гостуването си на \"Ботев\" в среща от 34-ия кръг в Първа лига. Старозагорци направиха грешна стъпка в опита си да изместят \"Левски\" от третото място, даващо право на плейоф за участие в Лига Европа. Мартин Камбуров даде преднина на \"Берое\" в края на първото полувреме. След почивката Жоао Пауло вкара два пъти за \"канарчетата\", като с втория гол в 87-ата минута донесе победата на отбора си. \"Берое\" остава с две точки зад \"Левски\", който е и с мач по-малко. В събота сините гостуват на \"Лудогорец\". Жоао Пауло изпусна добра възможност в 13-ата минута, когато беше изведен срещу Аргилашки. Четири по-късно Филип Филипов стреля, но улучи греда. \"Берое\" отвърна с удар на Охене от разстояние, но Кайзер спаси. Тодор Неделев два пъти опита да открие безуспешно. В края на първата част Борислав Цонев изведе Камбуров зад защитата нападателят вкара. Шест минути след подновяването на играта домакините изравниха. Жоао Пауло получи вляво и с техничен удар отбеляза. В 63-ата минута Николай Йорданов показа втори жълт картон на Карлос Охене и го отстрани от игра. Малко след това и \"Ботев\" остана с десет души заради нарушение на Густаво Алфонсо. В 86-ата минута Мартин Райнов не се възползва от добро положение. Това обаче направи Пауло, който получи отлично подаване от Неделев и донесе победата на отбора си.", "date": "2018.05.11", "title": "\"Берое\" направи грешна стъпка във финалния щурм за класиране за Лига Европа"}
{"url": "https://www.dnevnik.bg/photos/2018/05/11/3177358_fotogaleriia_svetovnite_snimki_na_denia_-_11_mai_2018_g/", "text": "Ирина Шейк позира преди прожекцията на филма Sorry Angel (Plaire, aimer et courir vite) на 71-мия филмов фестивал в Кан.", "date": "2018.05.11", "title": "Фотогалерия: Световните снимки на деня - 11 май 2018 г."}
