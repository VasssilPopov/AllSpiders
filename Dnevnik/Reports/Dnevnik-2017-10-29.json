{"url": "http://www.dnevnik.bg/sport/2017/10/29/3068442_hamiltun_si_vurna_svetovnata_titla_sled_dramatichno/", "text": "Люис Хамилтън е световен шампион във Формула 1 за четвърти път. Британецът си върна короната, след като преди година остана втори, но през сезон 2017 беше с класа над всички останали. Пилотът на \"Мерцедес\" завърши едва девети, но благодарение на четвъртата позиция на Себастиан Фетел е недостижим. Два кръга преди края на сезона Хамилтън има точки 333 точки, а съперникът му е с 277. Двамата се докоснаха в първата обиколка и потънаха в колоната, като за момент дори бяха на последните две места, но след това с много силно каране до финала влязоха в точките. Преди състезанието британецът се нуждаеше просто от пето място, дори и Фетел да успее да спечели, но битката за титлата се реши по-драматично от очакванията. Състезанието на пистата \"Ерманос Родригес\" спечели Макс Верстапен, който поведе в първата обиколка и не изпусна водачеството до самия край. \"Дадох всичко от себе си на старта, но не знам какво стана в третия завой. Въпреки това беше вълнуващо състезание. Благодаря на моето семейство, благодаря и на екипа, всички в \"Мерцедес\" бяха блестящи през всички тези години\", каза Хамилтън. Той вече има четири титли и се изравни по този показател със Себастиан Фетел и Ален Прост. Британецът има една титла с \"Макларън\" от 2008 г. и вече три с \"Мерцедес\" – 2014, 2015 и 2017 г. Той вече е пред легендарния сър Джеки Стюърт, който има три титли. Единствените двама, които са печелили повече са Хуан Мануел Фанджо с пет и легендарният Михаел Шумахер със седем. Британецът \"открадна\" шоуто от Верстапен, който записа впечатляващ успех. Пилотът на \"Ред Бул\" взе втора победа през сезона. Зад него на подиума се наредиха финландците Валтери Ботас и Кими Райконен. \"Колата ми беше безгрешна в цялото състезание. Екипът свърши прекрасна работа, всичко беше прекрасно за нас\", каза Верстапен. Още преди началото на състезанието Даниел Рикардо имаше проблеми. Автралиецът, който се класира седми в квалификацията стартира едва 16-и, защото двигателят и елементи по задвижващата му система бяха сменени. Същите проблеми имаше и Брендън Хартли с \"Торо Росо\", който започна 17-и. Началото на състезанието се оказа много драматично заради лош старт от страна на Фетел. Съперниците му Верстапен и Хамилтън реагираха по-добре след изгасването на светлините и в първите няколко завоя холандецът беше гума до гума с пилота на \"Ферари\". След агресивни и амбициозни маневри на Верстапен автомобилите им се докоснаха и отчупиха част от предното крило. Секунди по-късно ситуацията се повтори и между Фетел и Хамилтън, и нов контакт доведе до по-сериозни поражения. Германецът беше с повредено крило, а лидерът в световния шампионат със спукана задна дясна гума. Двамата влязоха в бокса, а след връщането си на трасето бяха 19-и и 20-и с най-твърдите гуми от типа софт. Междувременно в челото на колоната Верстапен правеше поредица от най-бързи обиколки и без проблеми водеше пред Валтери Ботас и Естебан Окон. Рикардо си проби път до седмата позиция и се движеше добре, но в седмата обиколка беше принуден да спре заради технически проблем. В битката между претендентите за титлата Хамилтън имаше по-сериозни проблеми и не успя да изпревари нито един болид. Звездата на \"Мерцедес\" се движеше последен зад Карлос Сайнц с \"Рено\", докато Фетел си пробиваше път напред в колоната. В 22-ата обиколка лидерът Верстапен застигна Хамилтън и без проблем го затвори с един тур. Едва в 28-ата обиколка Хамилтън успя да мине пред Сайнц. Фетел продължи да си пробива път в колоната, успя да стигне до осмото място и имайки чиста писта пред себе си записа най-бързата обиколка в състезанието, при това с най-твърдите гуми. Точно в този момент двигателят на Хартли гръмна и доведе до виртуална кола за сигурност, и влизане в бокса на почти всички. Хамилтън сложи средно твърдите гуми суперсофт, а Фетел избра по-агресивна стратегия с ултрасофт. Тя позволи на германеца да се изкачи до четвърто място само 11 тура преди края на състезанието, но беше на повече от 20 секунди зад съотборника си Райконен. В същото време Хамилтън стигна до до зоната на точките и вече беше спокоен, че си гарантира титлата. В последните обиколки той направи страхотна битка с Фернандо Алонсо, изкачвайки се до деветата позиция. Британецът записа девет победи засега през сезона и затвърди доминацията на \"Мерцедес\" в последните години. Неизменно в последните четири сезона германският производител печели титлата при пилотите и при конструкторите. До края на сезона остават два старта – на 12 ноември колоната ще бъде в Бразилия на пистата \"Интерлагос\", а на 26 ноември е финалът в Абу Даби на \"Яс Марина\".", "date": "2017.10.29", "title": "Хамилтън си върна световната титла след драматично състезание в Мексико"}
{"url": "http://www.dnevnik.bg/bulgaria/2017/10/29/3068303_dobrovolci_opresniha_markirovkata_po_40_marshruta_v/", "text": "Доброволци опресниха маркировката по 40 туристически маршрута в Стара планина. Акцията им продължи около 5 месеца, съобщи БНР. ", "date": "2017.10.29", "title": "Доброволци опресниха маркировката по 40 маршрута в Стара планина"}
{"url": "http://www.dnevnik.bg/sviat/2017/10/29/3068264_madrid_i_policiiata_v_barselona_vliazoha_v_zadochen/", "text": "Десетки хиляди изпълниха улиците на Барселона в защита на единството на Испания и на \"конституционната нормалност\" с мотото \"Всички сме Каталуня\", предадоха вестниците \"Вангуардия\" и \"Ел паис\". Организаторите от Каталунското гражданско общество, делегацията на централното испанско правителство и Гражданската гвардия (общинската полиция на Барселона) не успяха да се разберат колко души участват в  събитието  - първите и Мадрид твърдят, че те са най-малко 1.1 милиона, а според силите на реда са близо триста хиляди. \"Каталунското демократично общество\" дори заклейми данните на полицията  като \"фалшиви новини\"  в съобщение на английски език. Тези спорове обаче не занимаваха демонстрантите, много от които крещяха на каталунски \"ще гласуваме\" - препратка към решението на Мадрид да свика избори през декември, след като автономната област мина на прякото му подчинение. Други скандирания обаче бяха с искане за затвор на досегашните управляващи или на бившия шеф на полицията, Жозеп Луис Траперо. Какъвто и да е действителният брой, това е втората голяма демонстрация в защита на Испания за този месец в Барселона. На 8 октомври по улиците на града излязоха най-малко 350 000 души (ако се вярва на полицията) или два пъти повече (ако се вземат данните на активисти). В шествието, което започна в 13 ч. местно време и спря пред монтирана сцена в центъра на града час по-късно, участват всички големи политически партии против независимостта - както управляващите консерватори и центристката формация \"Граждани\", така и (за пръв път официално, откакто има митинги за единство) и Каталунската социалистическа партия. След обръщения на политици, интелектуалци и граждани митингът приключи с испанския химн. Малко преди това заместник-председателят на организацията, свикала митинга, прочете манифест \"Всички сме Каталуня\". \"Сбъркаха Каталуня с националистическото малцинство\", а създаването на държава изисква \"легитимност и мандат\", отбеляза Хосе Доминго, четейки манифеста на каталунски. Думите му бяха обръщение и към партиите, подкрепящи независимостта. \"Пучдемон се отказа от изборите в последния момент\" В демонстрацията се включи и бившият председател на европарламента и някогашен министър Жозеп Борел. \"Мога да ви уверя, че се стигна до съгласие да няма нито чл. 155, нито независимост. И когато г-н Жункерас притисна радикалите си, за да окажат натиск върху Пучдемон, той даде заден ход. Но ще има избори\", отбеляза Борел и така подкрепи  разпространяваната от \"Вангуардия\"  информация, според която уволненият премиер е бил съгласен да се свика предсрочен вот, но е срещнал отпор от заместника си Ориол Жункерас. Същевременно Борел защити прилагането на мярката на Мадрид с думите: \"Ако имаше независимост, много от вас биха били безработни. Ако това не се случи, ще е само благодарение на (чл.) 155.\" Той защити и правото на каталунците да веят \"повече от едно знаме\": \"Тук има две. Всяко знаме е идентичност, а ние имаме две: на каталунци и на испанци.\" Борел призова каталунците да се включат в предстоящите избори на 21 декември с думите: \"Вероятно сме тук, защото мнозина се отказаха от гражданското си право и не отидоха да гласуват. Този път никой няма да остане вкъщи.\" \"Решения, които невинаги се разбират лесно\" Междувременно партията на Жункерас \"Каталунска републиканска левица\" (ERC) - доскорошен коалиционен партньор в уволненото правителство на Карлес Пучдемон - продължи да настоява, че Каталуня остава независима от Испания заради гласуването в парламента този петък, въпреки че испанското правителство задейства серия мерки, с които постави автономната област на пряко управление. В статия Жункерас обясни, че в следващите дни партията му ще вземе \"решения, които невинаги се разбират лесно\", и призова гражданите да отстояват процеса на отделяне от Испания. \"По пътя, който ни остава да изминем, често дълъг и стръмен, за да достигнем до нов праг на свободите си, е крайно необходимо да изплетем силни съюзи с всички онези социални и икономически актьори, които са решение да изградят истинска държава в услуга на гражданите.\" Самият Пучдемон направи  обръщение  в събота, в което отказа да признае мерките на Мадрид и призова за демократична гражданска съпротива.", "date": "2017.10.29", "title": "Мадрид и полицията в Барселона влязоха в задочен спор заради митинга за единство на Испания"}
{"url": "http://www.dnevnik.bg/politika/2017/10/29/3068297_v_mandata_na_kabineta_borisov_3_ek_shte_spre/", "text": "Зам.-председателят на ГЕРБ Цветан Цветанов обяви днес, че е убеден, че в четиригодишния управленски мандат на кабинета \"Борисов 3\" механизмът за сътрудничество и проверка ще отпадне и за България, и за Румъния. През последните десет години Европейската комисия наблюдава напредъка на страната ни в областта на съдебната реформа и борбата с корупцията и организираната престъпност, а заради европредседателството следващият мониторингов доклад се очаква да излезе през ноември, а не в началото на 2018 г. Коментарът на Цветанов бе в отговор на въпрос на журналисти за заключенията на  еврокомисаря по правосъдие Вера Юрова, която на форум в София тази седмица заяви , че когато се срещне с главния прокурор Сотир Цацаров, остава с впечатление, че \"в България всичко е наред\", но после вижда фактите и започва да се съмнява дали \"всичко е толкова прекрасно\". Днес Цветанов заяви, че е убеден, че механизмът ще отпадне в рамките на това управление, защото през последните няколко седмици от ЕК се чували подобни индикации заради политическата воля на правителството и парламентарната група на ГЕРБ. \"Всяка препоръка на ЕК е взета предвид и ние сме променяли законодателството и сме правили необходимите организационни мерки, за да изпълним ангажиментите си. Във всички управления на ГЕРБ сме били в диалог с ЕК\", заяви Цветанов по отношение на ГЕРБ. Той даде да се разбере, че когато е била на власт, БСП е отклонявала страната ни от този устрем.", "date": "2017.10.29", "title": "В мандата на кабинета \"Борисов 3\" ЕК ще спре мониторинга на съдебната реформа, убеден е Цветанов"}
{"url": "http://www.dnevnik.bg/bulgaria/2017/10/29/3068374_napadnaliiat_medicinska_sestra_v_pirogov_e_otkrit/", "text": "Младежът, който като пациент на \"Пирогов\" преби медицинска сестра, е отрит мъртъв. Говорителят на главния прокурор Румяна Арнаудова посочи, че най-вероятно това е същият човек. По външни белези и по дрехите лицето най-вероятно е същото, което е причинило телесните наранявания на медицинската сестра в \"Пирогов\", посочи Арнаудова, цитирана от агенция \"Фокус\". Тя уточни, че Софийската районна прокуратура изяснява причините за настъпилата смърт на младежа, но по данни от извършената аутопсия най-вероятно става въпрос за самоубийство \"Механизмът, който главният прокурор създаде за бързо и незабавно уведомяване в подобни случаи в болнични заведения сработи и незабавно беше уведомена Районната прокуратура и започнаха спешни действия по издирване на лицето, но за съжаление няколко часа по-късно го открихме починало\", отбеляза още Арнаудова. Инцидентът в \"Пирогов\" е от петък вечерта, когато младежът е доведен от родителите му след употреба на марихуана. След нападението срещу сестрата и друг пациент, той е успял да избяга от болницата. Сестрата е с тежка лицево-челюстна травма и предстои да бъде оперирана. ", "date": "2017.10.29", "title": "Нападналият медицинска сестра в \"Пирогов\" е открит мъртъв"}
{"url": "http://www.dnevnik.bg/sport/2017/10/29/3068381_kamburov_izvede_beroe_do_pobeda_v_derbito_na_stara/", "text": "С гол на Мартин Камбуров в 61-ата минута \"Берое\" победи \"Верея\" с 1:0 в дербито на Стара Загора. Тимът, воден от Александър Томаш записа шеста победа от 14 мача и събра 23 точки, с които се изкачи на петата позиция. С втория си успех в последните два мача \"Берое\" събра 23 точки и се доближи на една от четвъртия \"Ботев\" и на две от третия \"Левски\". Сините посрещат шампиона \"Лудогорец\", който е лидер с 33 точки, с две повече от втория ЦСКА. \"Верея\" остава на седмо място с 20 точки, след като записа трета поредна загуба и четвърти пореден мач без победа. Двата старозагорски отбора изиграха много предпазлив мач, който предложи малко голови положения и повече битка. Първата интересна атака беше на \"Берое\" в шестата минута, когато Матеус Леони центрира за Камбуров, но централният нападател се размина с топката. \"Берое\" беше по-активният отбор и разиграваше по-често в половината на съперника, но без да създаде чисти голови възможности. Две минути преди края на полувремето тимът на Александър Томаш стигна до добра ситуация, но удар на Педро Еуженио премина встрани от вратата.  В 55-та минута се стигна до първата реален шанс за гол. Еуженио стигна пръв до отбита от защитата на \"Верея\" топка и отправи мощен изстрел, но топката разтресе дясната греда на Аргилашки. Пет минути по-късно \"Берое\" поведе в резултата. Резервата Антон Карачанаков центрира в наказателното поле, където Камбуров се извиси и прати топката в мрежата с глава. Нападателят вкара 192-ото си попадение в елита на българския футбол.  До края на мача \"Берое\" нямаше проблем да удържи аванса си, а Душан Перниш нито веднъж не трябваше да предотвратява опасен точен изстрел към своята врата. ", "date": "2017.10.29", "title": "Камбуров изведе \"Берое\" до победа в дербито на Стара Загора"}
{"url": "http://www.dnevnik.bg/politika/2017/10/29/3068383_danail_kirilov_oceniava_kato_polojitelen_proekta_na/", "text": "Председателят на парламентарната правна комисия и депутат от ГЕРБ Данаил Кирилов е прочел проекта за промени в Закона за банковата несъстоятелност и личното му виждане е \"в положителна посока\". Проектът,  внесен от депутатите от ДПС Делян Пеевски, Йордан Цонев и Хамид Хамид , бе обявено, че цели да предотврати вторичното разграбване на КТБ. Самият Пеевски пък обяви, че  банката е действала като пирамида . До момента никоя парламентарно представена сила не е взела отношение по него. В предаването \"Беновска пита\" по \"Канал 3\" Данаил Кирилов посочи, че проектът още не е обсъждан в парламентарната група на ГЕРБ. \"Смятам, че правните решения са в полза на успеха на производството по несъстоятелност – да се съберат максимално доходи, които да компенсират кредиторите, тоест загубата да бъде минимална\", обясни депутатът. Припомни, че цената, платена от държавата при фалита на банката, е над 3 млрд. лв., а прогнозата за връщането на тези пари не е много положителна. \"По тази причина няма нищо лошо в това да се усилят обезпечителните мерки, да се даде по-голяма възможност на синдиците да оспорват проблемни сделки, които са били извършени в момента на обявяване на несъстоятелността, за да се удовлетворят кредиторите\", мотивира позицията си той. Допълни, че държавата е поела огромна щета, но има и много хора и фирми, които са загубили немалки суми. По-рано в ефира на държавното радио министърът на икономиката Емил Караниколов каза, че не е чел още проекта. \"Няма значение кои са вносителите, всяко законодателство, което ще помогне за разрешване и неслучване на такива проблеми, което е по-важно, го приветствам\". Един от вносителите на проекта - Хамид Хамид, коментира пред \"Канал 3\" тази вечер, че очаква атаки, защото при всеки \"наш проект по тази тема\" веднага се случвало от страна на \"тази организирана мустаката престъпна група, която и в момента разграбва активите на банката\". Според него с проекта се дава правен способ в ръцете на синдиците да съберат повече пари в масата на несъстоятелността. Към момента вносителите от ДПС не се били обърнали към нито една партия за подкрепа, защото щяло да бъде показателно кой е за публичния интерес и кой хвърля прах в медиите и търси под вола теле. Хамид призова колегите си в парламента да добавят текстове към проекта, ако смятат, че \"\"някоя хипотеза\" е пропусната. Искаме законът да важи за всички и всяка стотинка да бъде върната, където й е мястото, допълни той.", "date": "2017.10.29", "title": "Данаил Кирилов оценява като положителен проекта на Пеевски за КТБ"}
{"url": "http://www.dnevnik.bg/photos/2017/10/29/3068372_snimka_na_denia_celuvka_na_zapadniia_briag/", "text": "Графит, изобразяващ целувка между президента на САЩ Доналд Тръмп и министър-председателя на Израел Бенямин Нетаняху в град Витлеем, Палестина.", "date": "2017.10.29", "title": "Снимка на деня: Целувка на Западния бряг"}
{"url": "http://www.dnevnik.bg/citat_na_deniia/2017/10/29/3068385_citat_na_denia_na_kongresite_na_gerb_izliza_edin_guru/", "text": "Така зам.-председателят на БСП Деница Златева коментира пред Би Ти Ви думите на вицепремиера Томислав Дончев от по-рано днес, че  конгресът на БСП му прилича на група за взаимопомощ , където се събират хора с еднакви проблеми и се откъсват от реалността. Според Златева с реакцията си след конгреса на БСП ГЕРБ е утвърдила социалистическата партия като алтернатива. По-рано днес финансовият министър Владислав Горанов обяви, че БСП е алтернатива на ГЕРБ, но лоша алтернатива. По думите на зам.-председателя на БСП в ГЕРБ са леко изнервени и притеснени след 49-ия конгрес на левицата. На 26 ноември предстои конгрес на ГЕРБ, за който Цветан Цветанов обяви днес, че ще бъде приета декларация, че ГЕРБ никога няма да влиза в управление с БСП. Златева каза още, че БСП ще бъде максимално критична към законопроекта на Делян Пеевски, с който се твърди, че ДПС иска да спре т.нар. вторично разграбване на КТБ.", "date": "2017.10.29", "title": "Цитат на деня: На конгресите на ГЕРБ излиза един гуру и казва, че слепите ще прогледнат"}
{"url": "http://www.dnevnik.bg/sviat/2017/10/29/3068307_uvolneniiat_vicepremier_junkeras_shte_specheli/", "text": "Партиите, които подкрепят отделянето на Каталуня от Испания, биха загубили мнозинството си в местния парламент, ако изборите се бяха провели миналата седмица, но левицата на уволнения вицепремиер Ориол Жункерас, подкрепяща независимостта, би била най-силната партия в законодателния орган. Това сочи проучване на института Sigma Dos, направено за в.  \"Ел мундо\"  между понеделник и четвъртък. То показва, че партиите, които не подкрепят независимостта, биха получили близо 43.4%, а поддръжниците ѝ - 42.5 на сто, ако изборите се бяха провели през изминалата седмица. Изследването предхожда обявяването на независимост от каталунския парламент. През 2015 г. поддръжниците на отделянето взеха 47.7 на сто от вота. Тогава обаче те се явиха в голяма коалиция с името Junts pel Si (\"Заедно за \"Да\"\"), извън която остана единствено крайнолявата \"Кандидатура за народно единство\" (CUP). Съюзът взе 62 места, а CUP - 10 и така подкрепата на крайнолевите   в 135-членния парламент. Следизборна коалиция между тях би имала   или под нужните 68 за мнозинство, ако се изпълни хипотезана са Sigma Dos и Демократическата партия на Каталуня (PDeCat, чийто заместник-председател е уволненият премиер Карлес Пучдемон) и ЕRC на Жункерас се явят отделно. Така в   би се оказала коалицията Catalunya Sí Que Es Pot (\"Каталуня, да, можем\"), която приема самоуправлението като сценарий с две възможности - както за независимост, така и за конфедерация. Слабостта на проучването е, че вотът е заобиколен от много неизвестни - партиите на независимостта още не са обявили дали ще се включат в него (тъй като той е  наложен  от Мадрид) и ако да, какви коалиции ще формират. Например крайнолевите CUP дадоха сигнал, че допускат участие в изборите като вариант, само два дни, след като обявиха, че ще ги бойкотират. Неизвестно е и дали и как събитията в периода между четвъртък и събота са се отразили на предпочитанията на избирателите. Възходът на Жункерас Дори ако се яви сама обаче, Каталунската републиканска левица (ERC) на Жункерас би се превърнала в най-голямата партия в парламента с близо 26.4 на сто от вота и това би било исторически резултат за нея. Партията, основана през далечната 1931 г. и създала разклонения извън Каталуня (на Балеарските острови и във Валенсия, както и в Южна Франция), печели най-високия си резултат в съвременната испанска история (14%) през 2006 г. В статия за каталунско издание Жункерас обясни, че в следващите дни партията му ще вземе \"решения, които невинаги се разбират лесно\" и призова гражданите да остояват процеса на отделяне от Испания. \"По пътя, който ни остава да изминем, често дълъг и стръмен, за да достигнем до нов праг на свободите си, е крайно необходимо да изплетем силни съюзи с всички онези социални и икономически актьори, които са решение да изградят истиска държава в в услуга на гражданите.\" Испанските анализатори са предпазливи по въпроса дали това е свързано с бъдещите коаиционни решения на Жункерас. \"Ройтерс\" и \"Вангуардия\" пишат, че стъпката му може би отваря вратата за коалиция с \"Подем\", каталунския клон на крайнолявата \"Подемос\" - трета парламентарна сила в Испания след изборите миналия декември. Вестник \"Вангуардия\"  писа в четвъртък , че Пучдемон е решил да свика избори, за да възпре плановете на Мадрид да наложи на Каталуня пряко управление. Впоследствие той се отказа от идеята и изданието съобщи, че това се е случило заради отказа на Жункерас. В резултат Пучдемон дори предложил на заместника си да седне на премиерското кресло, но той отхвърлил. Идеята, лансирана от правителствени източници, се появи и в речта на бившия председател на Европарламента Жозеп Борел на  митинга за единство на Испания  в Барселона. Той обяви, че плановете на Пучдемон за договорка с властите в Мадрид са били възпрепятствани именно от упорството на Жункерас. Първо \"признаване\" на Каталуня в национална партия В неделя вечерта антикапиталистическият сектор на \"Подемос\"  обяви , че признава \"новата каталунска република\" и вярва, че обявяването ѝ в разпуснатия парламент на Барселона дава началото на учредителен процес, слагащ край на \"режима от 1978 г.\" (има се предвид съвременната испанска държава). Според тях е време Каталуня да се справи с въпроси като интеграцията на инакомислещите и да мисли \"отвъд националната тема\". Според антикапиталистите обявяването на републиката е станало в контекста на\"постоянни заплахи от (член) 155\" (прякото управление на Мадрид) и \"авторитарен изход\" от конфликт, който \"трябва да има ясно изразен политически и демократичен изход\". Крилото на \"Подемос\" също така призова за \"отхвърляне\" на чл. 155 и \"демократична, мирна и непокорна\" защита на волята на \"каталунския народ и правото им да решават.\" Макар одобрението на \"републиката\" да не носи името на лидера на \"Подемос\" Пабло Иглесиас, съобщението за него е и първият случай след решението на разпуснатия парламент за отделяне, в който част от национално представена партия - при това третата политическа сила - признава независимостта на Каталуня.", "date": "2017.10.29", "title": "Уволненият вицепремиер Жункерас ще спечели най-много от изборите в Каталуня, сочи проучване"}
{"url": "http://www.dnevnik.bg/sport/2017/10/29/3068393_federer_specheli_osma_titla_v_bazel_sled_zrelishten/", "text": "Роджър Федерер спечели осма титла в родния си град Базел след страхотен обрат срещу Хуан Мартин дел Потро. 36-годишният швейцарец се наложи с 6:7 (5), 6:4, 6:3 в зрелищен финал, който продължи два часа и 32 минути. Федерер спечели 95-ата титла в кариерата си и седма от осем финала през 2017 г. Маестрото излезе начело по брой трофеи през този сезон, като изпревари с един големия си съперник Рафаел Надал. Любимецът на домакините записа 18-а победа от 24 мача с Дел Потро, който остава с една титла през тази година и с две от Базел (2012 и 2013 г.).  Двамата сервираха много далеч от обичайното си ниво в днешния мач и това доведе до много възможности за пробив. Само в първия сет бяха 12 - осем в подаването на аржентинеца и четири при сервис на швейцареца. Федерер беше по-агресивният играч и държеше инициативата, но на моменти играеше много нервно. Той два пъти взимаше пробив аванс, но ги пропиля. Вторият път дойде при 5:4, когато швейцарецът сервираше за спечелването на първата част. В тайбрека Федерер отново пръв взе предимство. Той поведе с 3:0, но след това изпадна в дупка и загуби шест последователни точки. След това швейцарецът отрази два сетбола при сервис на съперника, но при третия си шанс да приключи сета Дел Потро успя. В началото на втората част аржентинецът имаше шанс да поведе с пробив, но Федерер се спаси. Ситуацията се повтори в петия гейм, но рекордьорът по титли от Големия шлем отново се измъкна. В деветия гейм Дел Потро трябваше да сервира за оставане в сета при 4:5 и се пропука. Федерер поведе с 40:15 и реализира втория си сетбол, за да прави мача в трети сет. Решаващата част стартира перфектно за Дел Потро, който проби още в първия гейм. Федерер обаче веднага върна пробива и това се оказа повратен момент в мача. Швейцарецът заигра много уверено и спокойно и до края не даде никакви шансове на съперника. Маестрото спечели четири поредни гейма, за да поведе с 4:1 и до края не изпусна аванса си.", "date": "2017.10.29", "title": "Федерер спечели осма титла в Базел след зрелищен обрат срещу Дел Потро"}
{"url": "http://www.dnevnik.bg/sport/2017/10/29/3068399_jirona_oburna_real_madrid_i_spria_seriiata_na_shampiona/", "text": "След 13 поредни победи като гост  \"Реал\" (Мадрид)  допусна шокираща загуба при визитата си на \"Жирона\". В първия мач между двата тима в историята каталунците поднесоха голямата изненада на 10-ия кръг и с 2:1 спряха мадридчани. Успехът е едва трети за хората на Пабло Мачин през кампанията, но е още по-ценен, след като \"Жирона\" успя да обърне шампионите. В предишните дни провеждането на двубоя беше поставено под въпрос заради обявената  независимост на Каталуня . Все пак президентът на клуба Делфи Хели и кметът Марта Мадреняс увериха, че проблеми няма да има. Срещата на стадион \"Монтиливи\" започна с натиск на гостите, които действаха с голямо самочувствие. \"Реал\" откри резултата още в 11-ата минута благодарение на Иско. Кристиано Роналдо напредна отляво и шутира много силно, вратарят Боно не можа да избие по най-добрия начин и Иско реализира. До края на първата част домакините не успяха да отговорят по никакъв начин. Те отправиха шест удара, но нито един не беше в очертанията на вратата на резервата Кико Касия, който получи шанс за изява. \"Реал\" пропусна няколко добри шанса да удвои аванса си, главно чрез Роналдо. След подновяването на играта каталунците бяха много по-агресивни и взеха инициативата в свои ръце. В рамките на 4 минути между 54-ата и 58-ата те успяха да осъществят пълен обрат. Първо Порту опита пробив през центъра, след рикошет топката попадна в Кристиан Стуани и уругваецът с техничен шут я прати в мрежата зад Касия. Съставът на \"Жирона\" се възползва от шокиращия развой на мача и бързо вкара втори гол. След продължително разбъркване Пабло Мафео опита да шутира към вратата, но вместо това се получи пас към Порту, който изведе домакините напред. Последваха силни минути за \"Реал\", Зинедин Зидан пусна на терена Лукас Васкес и Марко Асенсио в търсене поне на изравняването, но защитата на \"Жирона\" действаше впечатляващо. Младият Мафео беше сред най-добрите за каталунците и направи много силен мач. Преотстъпеният от \"Манчестър сити\" защитник обезличи Кристиано Роналдо и не даде на звездата на \"Реал\" да направи нищо. Мадридчани завършиха с 62% притежание на топката, 15 удара и общо шест точни, но въпреки това не успяха да избегнат втората си загуба за сезона. След 10 кръга \"Реал\" изостава с осем точки от лидера в класирането \"Барселона\". \"Жирона\" за пореден път заслужи добри думи, след като и в  домакинството си на \"Барселона\"  по-рано през сезона оказа сериозен отпор на другия испански гранд.", "date": "2017.10.29", "title": "\"Жирона\" обърна \"Реал\" (Мадрид) и спря серията на шампиона"}
{"url": "http://www.dnevnik.bg/detski_dnevnik/2017/10/29/3068392_finansiraneto_na_uchilishtata_veche_niama_da_zavisi/", "text": "Финансирането на училищата няма да зависи само от броя на учениците, но ще се отчита и средната пълняемост на паралелките, за да се коригират досегашните неравенства между големи и малки училища. Това съобщи образователният министър Красимир Вълчев на изнесено заседание на ресорната парламентарна комисия във Велико Търново. Разпределянето на средствата ще зависи и от възможността да се привлекат педагогически специалисти. Целта е да има млади учители и в по-малките и отдалечени населени места. Повече средства ще се насочат към местата, където има деца от уязвими групи. Училищата и детските градини ще се финансират по три нови разходни стандарта, които се очаква да \"заработят\" от следващата година. Досега \"парите следваха ученика\". Това бе и основна критика на опозицията от БСП. \"Системата на делегираните бюджети носи стимули за обхващане на децата и учениците в образователната система. Проблемът е, че това понякога става с цената на прикрити отсъствия и въздържане от наказание\", обяви министър Вълчев, цитиран от пресцентъра на просветното ведомство. От министерството съобщиха още, че 12% допълнително ще получат училищата в отдалечени райони. Друго предложение е да се предоставят повече средства за обучение по професии, които са търсени на пазара на труда или за които се очаква недостиг в близко време. Предвижда се още да се поемат разходите на учениците за транспорт до училище, което обучава за придобиване на квалификация за професия, дори и то да не е най-близкото.", "date": "2017.10.29", "title": "Финансирането на училищата вече няма да зависи само от броя на учениците"}
{"url": "http://www.dnevnik.bg/sport/2017/10/29/3068390_napoli_izleze_ednolichno_nachelo_v_seriia_a_s_10-a/", "text": "Наполи\" победи \"Сасуоло\" с 3:1 у дома и се завърна еднолично на върха в Серия. Неаполитанци записаха 11-и успех от 12 шампионатни мача и продължават без загуба от началото на сезона. \"Наполи\" събра 31 точки и си върна аванса от три точки пред \"Ювентус\" и \"Лацио\". Тимът на Маурицио Сари записа най-добрия старт в петте големи първенства на Европа през този сезон. \"Сасуоло\" допусна седма загуба от 11 мача и остава само на една позиция над зоната на изпадащите с актив от осем точки.  Гостите бяха близо до гол в 11-ата минута, когато Стефано Санси изпълни много добър пряк свободен удар, но топката срещна гредата. В 22-ата минута \"Наполи\" поведе. Алан вдигна на крака 50-те хиляди на стадион \"Сан Паоло\". Защитата на \"Сасуоло\" допусна много груба грешка в защита, след като Санси спря да играе заради легнал на земята играч на \"Наполи\". Алан открадна топката, излезе сам срещу Андреа Консили и откри резултата. В 29-ата минута дясната греда попречи на домакините да удвоят аванса си след удар на Фаузи Гулам. В 41-ата минута \"Сасуоло\" успя да изравни, след като Фабио Фалчинели засече с глава центриране от десния фланг. Радостта на гостите обаче трая кратко. Минута преди края на полувремето вратарят Консили си вкара автогол след центриране от корнер на Хосе Кайехон и \"Наполи\" отново излезе напред. Девет минути след почивката Дрийс Мертенс вкара гола на успокоението. Белгиецът се възползва от подаване на Раул Албиол и отбеляза десетото си попадение от началото на сезона.", "date": "2017.10.29", "title": "\"Наполи\" излезе еднолично начело в Серия А с 10-а победа от 11 мача"}
{"url": "http://www.dnevnik.bg/sport/2017/10/29/3068405_ludogorec_otkaza_levski_ot_bitkata_za_titlata/", "text": "Лудогорец\" уби надеждите на \"Левски\" да се намеси в битката за титлата след победа с 2:0 в дербито от 14-ия кръг на Първа лига. Шампионите записаха седми пореден успех в шампионата и си върнаха аванса от пет точки пред втория ЦСКА. \"Левски\" допусна трето поражение за сезона и се отдалечи на 11 точки от лидера в класирането. Върджил Мисиджан даде аванс на \"Лудогорец\" в 11-ата минута, а 14 минути след почивката Вандерсон реши двубоя в Разград с второ попадение. Разградчани удържаха спокойно аванса си и не допуснаха гол за десети път в 14-те си шампионатни срещи. Старши треньорът на домакините Димитър Димитров заложи в стартовия състав на вратаря Ренан дош Сантош, Сисиньо, Козмин Моци, Игор Пластун, Натанаел, Светослав Дяков, Абел Анисе, Вандерсин, Марселиньо, Джоди Лукоки и Мисиджан. В състава на Делио Роси започнаха вратарят Божидар Митрев, Милош Цветкович, Давид Яблонски, Холмар Ейолфсон, Мики Орачев, Жорди Гомес, Васил Панайотов, Роман Прохазка, Антонио Вутов, Габриел Обертан и Серджиу Буш. \"Лудогорец\" започна по-активно мача и поведе след 12 минути игра. Шампионите хванаха съперника на контраатака, при която Марселиньо намери вляво Мисиджан и холандското крило намери целта с хубав удар с десния крак по диагонала. В 20-ата минута пред Буш се откри първата нелоша възможност за \"Левски\", но румънецът стреля неточно след пробив на Габриел Обертан. Малко след това бившият играч на \"Манчестър юнайтед\" направи още един добър рейд в половината на \"Лудогорец\" и отправи точен шут, но Ренан спаси. В 31-ата минута \"Лудогорец\" прати топката за втори път във вратата, но попадението беше отменено заради засада. Митрев изби несполучливо след късо изпълнение на корнер, Анисе не успя да нанесе удар, но топката попадна в Пластун, който я изпрати в мрежата. Главният рефер Волен Чинков първоначално посочи центъра, но страничният рефер правилно сигнализира, че защитникът на домакините е в засада. Ситуацията вбеси Димитър Димитров, който реагира много бурно срещу съдиите и беше изгонен на трибуните, откъдето догледа двубоя. В 59-ата минута \"Лудогорец\" все пак стигна до второ попадение. Лукоки беше изведен вдясно и настигна топката на аутлинията. Крилото на домакините преодоля по-много техничен начин Ивайло Найденов, който влезе като резерва на мястото на Орачев. След това Лукоки сервира токата за Вандерсон, за когото остана само да подложи десния си крак, за да прати топката в мрежата. До края на мача \"Левски\" не успя да създаде нито една стропроцентова ситуация, с която да се върне в мача. \"Лудогорец\" дори можеше да спечели по-убедително, но Вандерсон пропусна отличен шанс в 87-ата минута.", "date": "2017.10.29", "title": "\"Лудогорец\" отказа \"Левски\" от битката за титлата"}
{"url": "http://www.dnevnik.bg/politika/2017/10/29/3068408_zdravniiat_ministur_e_narushil_zakona_pri_poruchka_za/", "text": "Когато бе директор на Военномедицинска академия (ВМА), настоящият здравен министър проф. Николай Петров е възложил две обществени поръчки на обща стойност около 1.6 млн. лв. на фирми, представлявани от Явор Цонев - мъжа, от когото дъщеря му Руслана Петрова има дете, съобщава Би Ти Ви. Според разследване на телевизията при сключване на договора за едната от поръчките през януари 2015 г. е нарушен или заобиколен законът, тъй като консорциумът, на който е възложена - \"Ортопедие-Инвекс\", няма регистрация по БУЛСТАТ, нито ЕИК. Става въпрос за поръчка за периодична доставка на импланти за ортопедия и травматология на стойност около 1.2 млн. лв. Втората поръчка е за около 400 хил. лв. и е възложена на фирма \"Ортобедие.Бг\", която е регистрирана на същия адрес, на който се помещава и фирма, на която собственик до 2014 г. е дъщерята на проф. Петров - Руслана. Тогава тя стана шеф на кабинета на здравния министър Петър Москов. За първата поръчка се разбира от одит на ВМА, в който се казва, че има слабости при осъществяването на контрола върху обществените поръчки, както и \"индикатори за свързани лица и конфликт на интереси\". Военната прокуратура обаче е отказала да образува досъдебно производство, съобщава Би Ти Ви. В писмени отговори на въпроси на телевизията здравният министър проф. Николай Петров обяснява, че основен критерий за възлагането на обществени поръчки е най-ниската цена. Попитан за липсата на регистрация по БУЛСТАТ той пише: \"Служители следят дали са представени необходимите документи и чак тогава се стига до подписване на договор\". На въпрос за това, че мъжът, който представлява фирмите, е баща на детето на дъщеря му, той отговаря: \"Няма нищо незаконно. В професионалната си дейност спазвам стриктно закона\". От Министерския съвет отговарят на Би Ти Ви, че се запознават с одита във ВМА, едва когато той е публикуван на сайта на здравното министерство. В отговора има и коментар на премиера Бойко Борисов: \"Моралът е въпрос на личен избор\".", "date": "2017.10.29", "title": "Здравният министър е нарушил закона при поръчка за 1.2 млн. лв. във ВМА, съобщи БиТиВи"}
{"url": "http://www.dnevnik.bg/sport/2017/10/29/3068125_djoshua_zashtiti_svetovnite_si_titli_sled_sporen/", "text": "Световният шампион Антъни Джошуа защити титлите си в тежка категория след технически нокаут срещу камерунеца Карлос Такам в десетия рунд. Реферът Фил Едуардс взе спорно решение да спре двубоя 1.34 минути след началото на рунда, с което си навлече гнева на 80 хиляди зрители на \"Принсипалити стейдиъм\" в Кардиф, които присъстваха на двубоя. Боксовите експерти на Sky Sports, която предаваше двубоя, Джони Нелсън и Карл Фроч се обединиха около мнението, че това е най-странното спиране на среща, което се виждали, въпреки тоталната доминация на Джошуа. Британецът записа 20-а победа от 20 срещи на професионалния ринг и всяка една от тях е постигната с нокаут. Както и в предишния си  двубой с Владимир Кличко  обаче Джошуа имаше сериозни проблеми. Той не беше пратен в нокдаун, както срещу украинеца, но понесе много тежки удари от камерунеца. Джошуа проведе четвърта защита на световната си титла и запазва поясите на Международната боксова федерация (IBF), Световната боксова асоциация (WBA) и Международната боксова организация (IBO)  Британецът не остави съмнение в преимуществото си в мача, като отвори две тежки аркади над очите на съперника си и вкара по-тежките удари, но също изрази недоволство от начина, по който срещата приключи. Претендентът се би геройски и макар че имаше само 12 дни да се подготви за двубоя, заменяйки  Кубрат Пулев  заради контузия, заслужи аплодисментите на публиката. \"Беше удоволствие за мен и благодаря на всички, най-вече на Такам за това, което се получи. Моята работа е да се бия и това опитах да направя. Опитах да пречупя съперника си рунд след рунд, но той не падаше. Не съм доволен, че съдията спря мача, както и публиката не се радва, но и това го има в бокса\", кзаа Джошуа. Британецът показа уважение към съперника си и го поздрави за смелата игра, която той демонстрира. \"Най-важно е сега да ми наместят носа, защото май е счупен. Всички знаят накъде съм се запътил и 2018 г. е много важна за мен. Искам този мач с  Дионтей Уайлдър  да се случи. Сега обаче има и други титли, които трябва да защитя, така че ако съм свободен от тях съм отворен и към мач с Уайлдър\", каза шампионът. След \"тих\" първи рунд, който беше по-скоро опознавателен и за двамата боксьори, във втория беше доста по-интересно. Такам неволно сблъска главата си в носа на Джошуа и успя да разкървави носа на шампиона. Това сякаш ядоса британеца и той премина в атака, вкарвайки няколко много тежки удара в главата на противника си. Лявото кроше на Джошуа работеше добре и той разклати камерунеца. Претендентът за световните титли също \"показа зъби\" и в третия рунд на свой ред вкара много тежко кроше на Джошуа. Британецът трябваше да мисли не само за ударите на своя съперник, но и за кръвта от носа си, която не спираше да тече. Световният шампион излезе променен в четвъртия рунд с мощно дясно кроше отвори сериозна аркада над дясното на камерунеца. Той обясни на рефера Фил Едуардс, че не вижда нищо, но пожела да остане на ринга. Двамата влязоха в много тежки размени и Джошуа веднага потърси бързо приключване на двубоя, прати съперника си и в нокдаун, но тъкмо тогава гонгът удари. Щабът на претендента опита да затвори неговата аркада, но не се справи. Кръвта се стичаше по лицето на камерунеца през целия пети рунд, но той отказа да се предаде и показа смела игра. Той също пласира удари, които нараниха световния шампион и същеврменно се измъкваше с ефектни отклони и ескиважи. В шестия рунд Такам спря да се движи по ринга и стана доста по-лесна мишена за шампиона. Джошуа вкара много тежки удари в главата на съперника си, комбинациите му се получаваха отлично и крошетата следваха едно след друго. Въпреки това Такам успя да се задържа на краката си след първата половина на двубоя. Рунд след рунд камерунецът потвърди думите на  Джошуа, че \"главата му е от цимент\"  и понасяше поредица от тежки удари. Британецът успя да отвори още една аркада по лицето на съперника си, но също пое няколко сериозни поражения. С всяка изминала част мощта в ударите на Джошуа намаляваше. Шампионът продължаваше да доминира в мача, но не успя да свали в нокдаун съперника си. Такам от своя страна продължаваше да поема всеки удар и същевремнно да бърше стичащата се кръв от аркадите си. В десетия рунд Джошуа започна много активно, вкара поредица от шест удара в главата на Такам и тогава реферът Едуардс се намеси, спирайки срещата. \"Съдията не трябваше да спира мача, не знам защо се получи така, защото аз можех да продължа. Публиката тук е велика, харесва и обича бокса, така че заслужаваше да види още малко бокс\", каза Такам. Той уточни, че ще иска реванш и показа увереност, че може да спечели втора среща с Джошуа, ако шампионът реши да му даде още един шанс.", "date": "2017.10.29", "title": "Джошуа защити световните си титли след спорен технически нокаут в десетия рунд"}
{"url": "http://www.dnevnik.bg/bulgaria/2017/10/29/3067631_razsledvaneto_za_smurtta_v_tunel_echemishka_zavisi_ot/", "text": "Разследването за инцидента в тунел \"Ечемишка\" на магистрала \"Хемус\", при който през февруари  лампа падна и уби една жена . продължава, а резултатите зависят от комплексна експертиза в областта на металознанието, медицината и автотехниката. Това научи \"Дневник\" от окръжна прокуратура - София. От февруари са извършени множество процесуално-следственит действия. Били са установени свидетелите, присъствали по време на падането на лампата, полицаите отишли на място. Събрани са множество писмени доказателства - досието на съоръжението, докладите от проверките на тунела, трудовите договори на служителите имащи отношение към поддръжката с оглед установяване на служебните задължения на всеки от тях. Към този момент са изготвени две експертизи - една съдебно-медицинска и една техничска в областта на металознанието. В края на февруари пък прокуратурата  привлече към наказателна отговорност  директора в агенция \"Пътна инфраструктура\" Георги Златев. Той оглавява дирекция \"Поддръжка и пътна инфраструктура\" и според държавното обвинение е знаел, че заради корозия е нужен ремонт или дори подмяна на металната конструкция, която държи лампите. Това му било известно от три доклада, с които разполагал - един от 2015 г. и два от 2016 г. Обвинението му е за причиняване на смърт по непредпазливост поради немърливо изпълнение на служебните си задължения. След инцидента стана известно, че още през 2005 г. тунел \"Ечемишка\" е бил обявен за опасен и създаващ предпоставки за \"възникване на пътнотранспортни произшествия с непредвидими последствия и възможни човешки жертви\". ", "date": "2017.10.29", "title": "Разследването за смъртта в тунел \"Ечемишка\" зависи от сложна експертиза"}
{"url": "http://www.dnevnik.bg/politika/2017/10/29/3068088_zaradi_ezika_na_omrazata_na_bsp_borisov_svikva_speshno/", "text": "Ден след конгреса на БСП, на който  лидерът Корнелия Нинова заподозря намеса на ГЕРБ в атаките на вътрешнопартийната опозиция , а делегатите решиха  в навечерието на европредседателството да има вот на недоверие срещу правителството заради корупцията , лидерът на ГЕРБ Бойко Борисов ще свика днес извънредно заседание на Изпълнителната комисия на партията, в което ще участват министри и депутати от ГЕРБ. Мотивът - ескалирането на политическия тон и използването на езика на омразата от страна на БСП. \"ГЕРБ отказва да приеме и да мълчи пред поредната порция от лъжи, манипулации и различни обвинения, изречени днес по време на 49-я конгрес на БСП. А всъщност този 49-ти конгрес продължава отброяването на най-мракобесните времена на Българската комунистическа партия, които ще бъдат запомнени с трудовите лагери, взривяваните църкви, националните катастрофи и фалитите на държавата ни\", се казва в съобщение на партията на Бойко Борисов за събитието. В него се посочва още, че изречените груби неистини от лидерите на БСП, на ПЕС и от различни депутати от червената партия по адрес на ГЕРБ представляват най-агресивна форма на езика на омразата. За пореден път другарите от \"Позитано\" се занимаваха само и единствено с ГЕРБ, вместо да погледнат ситуацията в собствените си редици, смятат в ГЕРБ. \"На последните парламентарни избори българските граждани избраха отново ГЕРБ да управлява страната. Гражданите решиха, че не желаят \"алтернативата\", която им предлагаха Корнелия Нинова и БСП. Гражданите решиха Нинова да остане в опозиция. Благодарение на тези решения на гражданите, днес икономическата стабилност в страната е на лице, страната ни бележи стабилен икономически ръст, чуждестранните инвеститори откриват нови предприятия в България, доходите се увеличават постепенно, градовете и селата се преобразяват, инфраструктурните обекти вървят в срокове, България е надежден партньор в ЕС и НАТО и българският глас се чува от всички. На тези неща ли предлага отново алтернатива БСП?\", се посочва още в съобщението.", "date": "2017.10.29", "title": "Заради езика на омразата на БСП Борисов свиква спешно ръководство на ГЕРБ днес"}
{"url": "http://www.dnevnik.bg/sviat/2017/10/29/3067575_mestnite_izbori_v_makedoniia_postaviat_pod_vupros/", "text": "Близо 833 000 македонски граждани ще могат да гласуват на втория тур на местните избори в страната - последен опит на доскоро управлявалата ВМРО-ДПМНЕ да запази част от позициите си в осемдесетте общини на Македония. Ако и на втория тур социалдемократите на премиера Зоран Заев отбележат успех, това ще е първата им изборна победа от години. Според официалните резултати партията на Заев спечели 37 кметски места още на първия тур и отне много от ключовите общини от консерваторите, които през 2013 г. отбелязаха победа в три четвърти от общините. Преди две седмици обаче само три отидоха при ВМРО-ДПМНЕ, а ДУИ взе едно място. Останалите няколко мандата бяха получени от по-малки албански или малцинствени партии (в западната община Център Жупа спечели кандидатът на Демократичната партия на турците в Македония). Бившият македонски премиер и лидер на консерваторите Никола Груевски потвърди, че отговорността за поражението на първия тур е негово, но настоя, че изборите не са били честни. Скопие беше сред ключовите победи на управляващите - там досегашният депутат  Петре Шилегов  - един от пострадалите при размириците в парламента в края на април - беше избран със 141 119 гласа или малко над половината, със значителна преднина пред досегашния кмет Коце Траяновски (101 464 гласа). Кандидати от албанския Демократичен съюз на интеграция (ДУИ) спечелиха две кметски места и имаха преднина в 11 общини, предимно в Западна Македония. След първия кръг общо 45 общини се сдобиха с кметове, а социалдемократите  обявиха победа . Гласуването днес ще се проведе в други 35 общини, като СДСМ водеше в 14 от тях, а ВМРО-ДПМНЕ - в 6 на първия тур. Сред тези, в които социалдемократите имаха преднина на първия тур, са общини като Гази Баба и Шуто Оризари, които са част от Скопие и в които партията на Никола Груевски досега печелеше. В някои общини, в които се гласува на балотаж, разликата между първите двама кандидати беше няколко десетки гласа.", "date": "2017.10.29", "title": "Местните избори в Македония поставят под въпрос политическото бъдеще на Груевски"}
{"url": "http://www.dnevnik.bg/sviat/2017/10/29/3068120_barselona_se_gotvi_za_miting_v_zashtita_na_ispaniia/", "text": "Под надслов \"Всички сме Каталуня\" активисти за единството на Испания ще опитат да съберат милиони по улиците на Барселона, уверявайки гражданите, че \"залогът е нашата страна\". Организаторът, \"Каталунско гражданско общество\", призовава гражданите да \"защитят единството на Испания\" и да отхвърлят \"атаката без прецедент в историята, която представлява обявяването на независимост.\" \"Трябва да напълним Барселона, за да видят (привържениците на независимостта), че нещата няма да се развият както искат... Призоваваме да се участва в тази демонстрация, хората да оставят  стеснителността  вкъщи и да излязат на улицата, за да покажат мускули и да заявят, че празникът (на сепаратистите) свърши,\" каза за в. \"Ел мундо\" председателят Мариано Гома. Митингът, който започва от \"Пасейг де грасия\" в Барселона в 13 ч. българско време, следва сравнително спокоен ден в Барселона и останалата част от Каталуня, въпреки обявената от досегашния каталунски парламент  независимост  и решението на испанското правителство автономната област да  се управлява пряко  от кабинета на Испания до провеждането на нови регионален вот през декември. \"Добре ще е Пучдемон да участва в изборите\" Уволнението на каталунското правителство и  новите правомощия  на Мадрид влязоха в сила събота сутринта. Часове след това нито досегашният регионален премиер Карлес Пучдемон, нито заместникът му Ориол Жункерас приеха решението на Мадрид да ги уволни. Те призоваха каталунците за \"упорство\", за да извървят пътя към независимостта. Пучдемон направи  официално , записано изявление, излъчено от каталунския обществен оператор, в което даде сигнал, че не счита мерките на Мадрид за действителни. Отговорът на испанските власти беше, че позициите му ще бъдат преценени от съда. Те обаче също така го поканиха да участва в изборите на 12 декември, ако желае. В интервю за \"Ройтерс\" правителственият говорител Иниго Мендес де Виго каза, че е добре той да се яви, защото това \"е начин каталунците да отсъдят и да си кажат мнението за политиките, провеждани от г-н Пучдемон през изминалата година.\" Връщане към нормалността Вечерта в Барселона премина спокойно - без мащабни демонстрации \"за\" или \"против\" независимостта. Под повърхността на спокойствието обаче се появиха по-видимите белези на промяна във властта. Пучдемон нямаше възможност да влезе в сградата на правителството, тъй като е уволнен. Правителството пое контрола върху над 200 000 чиновници на каталунските власти. Силите на реда на Каталуня - \"Мосос д'Ескуадра\" - прекратиха ескорта на досегашния кабинет, чиито членове се ползваха от полицейски услуги, докато бяха на власт. Това е \"технически, не политически\" въпрос, казаха източници на полицията за \"Ел паис\". От друга страна работата с полицаите беше източник на съмнения в Мадрид, след като част от служителите на реда обявиха след референдума, че ще се подчиняват на  властите в Барселона , а не на тези в Мадрид. С охрана, макар и отслабена, остава само Пучдемон, но при бившике премиери (например предшественика му Артур Мас) има такава практика, обясняват за изданието източници, запознати с процедурите. За в. \"Ел периодико\" служители на полицията казват, че е възможно охраната да бъде оставена и в случаи, когато има съмнения за сигурността на бившия министър или премиер. \"Вангуардия\" пише, че друго възможно завръщане към реалността ще дойде и от натиска, който изпитват партиите от крайния срок за регистрация на изборите - Мадрид насрочи извънреден вот в Каталуня за 21 декември. Проблемът е, че ако партиите имат над две седмици да решат дали да участват, за коалициите срокът е не повече от 10 дни (до 6 ноември). Националистическият вот е разделен на множество партии, които на изборите през 2015 г. се явиха заедно като Junts pel Si (\"Заедно за \"Да\"\"). Така партиите трябва да избират дали да участват в избори, наложени от власт, която вече твърдят, че не признават, или да оставят умерени партии да влязат в каталунския парламент. Мнозинството на националистите, с 62 места в 135-членния парламент, се крепеше на подкрепа от крайнолявата Кандидатура за народно единство, с 10 места, която отхвърли идеята да участва във вота.", "date": "2017.10.29", "title": "Барселона се готви за митинг в защита на Испания, Мадрид кани Пучдемон на избори"}
{"url": "http://www.dnevnik.bg/politika/2017/10/29/3068001_sled_obedinitelniia_kongres_na_bsp_problemite_na/", "text": "Макар че отбеляза  временна победа над вътрешната опозиция  и обяви БСП за обединена след извънредния конгрес в събота, Корнелия Нинова ще продължи да има проблеми като лидер на социалистическата партия. Причината - в следващите две години и половина, колкото остава до края на първия й лидерски мандат, Нинова ще трябва да работи със същия състав на Националния съвет на БСП. В последните месеци от гласувания на различни предложения на лидера в него се видя, че тя има подкрепа на около 50 от общо 183 социалисти. По устав Националният съвет на партията трябва да заседава веднъж месечно и да одобрява ключовите политики и действия, в т.ч. и кандидатите за кметове и общински съветници на следващите местни избори. След конгреса в събота, от който може да се прави извод, че съотношението между подкрепата за лидера и подкрепата за вътрешната опозиция е 2:1 (\"за\" промени в правилата за избор на председател, което бе първа крачка към сваляне на Нинова, гласуваха 149 социалисти, \"против\" бяха 397, а 45 - се въздържаха), предстои \"организационен пленум\" на \"Позитано\" 20, т.е. заседание на Националния съвет по организационни въпроси. За него един от дългогодишните зам.-председатели на БСП и настоящ евродепутат Георги Пирински посъветва Нинова да не търси и гони \"врага с партиен билет\", тъй като опозицията срещу нея не е девет души, както обяви тя на конгреса, а наброява всички тези, поискали промени в правилата за избор на лидер. Един от деветимата критици Атанас Мерджанов пък каза, че щом девет души в БСП са проблем да се свали ГЕРБ от власт, този проблем бързо може да бъде разрешен. В отговор на въпрос на \"Дневник\" Корнелия Нинова обяви, че продължава да работи с този състав на Националния съвет, както изисква устава. Тезата на лидера е, че предложенията й трябва да бъдат приемани, тъй като те са продължение на предизборните обещания на БСП и решенията на конгреса, последното от които е, че БСП ще бъде алтернатива на ГЕРБ. В политическия си доклад в събота Нинова заподозря, че  ГЕРБ седи зад атаките срещу нея в партията, тъй като се опитва да разцепи опозицията . Заради това лидерът призова  конгресът да й даде мандат да инициира вот на недоверие срещу третото правителство на Бойко Борисов . Засега не е известно какъв ще бъде следващият ход на вътрешната опозиция, чиито представители признават, че заради извънредния конгрес не са успели да привлекат по-голяма подкрепа за връщане на старите правила за избор на лидер - от конгреса, а не пряко от членовете на партията. Според делегати представителите на софийската организация на БСП не са гласували единно с опозицията. Досега една от най-влиятелните фигури в нея - Румен Овчаров, за който се смяташе, че е помогнал на Нинова да стане лидер, но напоследък я критикуваше, не даваше ясен знак на чия страна е. В събота Овчаров не бе на конгреса, тъй като бил в чужбина. Следващият конгрес на БСП, на който могат да се искат и правят промени в устава, а оттам и да се прави опит да се свали Нинова от лидерския пост, ще бъде след година. По-ранно заседание може да има по предложение на лидера или по предложение на 1/3 от членовете на Националния съвет, т.е по волята на 60-65 от 183 социалисти.", "date": "2017.10.29", "title": "След \"обединителния\" конгрес на БСП проблемите на Нинова като лидер остават"}
{"url": "http://www.dnevnik.bg/sport/2017/10/29/3066627_inovacii_i_digitalen_marketing_-_noviiat_put_pred/", "text": "Иновациите и новите технологии навлизат все повече във футбола, като с тяхна помощ той се превърна в доходоносен продукт в ръцете на тези, които имат нюх към бизнеса. В последните години се усеща стремежът на част от футболните клубове да надскочат чисто спортния аспект и да се развият като успешни марки на нови, обещаващи пазари. В постоянно променящия се дигитален свят тимовете вече не могат да си позволят да съществуват, осланяйки се единствено на старата слава и успехите от миналото. Италианският \"Интер\" е поредният клуб, който оправя поглед към бъдещето, за да привлече свежи средства чрез нов бизнес модел. Планът на \"нерадзурите\" започва с модернизирането на клубната база на тима. Освен тренировъчните игрища и залите за физическа подготовка на най-високо ниво, това лято клубът представи новия дигитален център - Inter Media House. Добре дошли в бъдещето Центърът предоставя мултимедийно съдържание за феновете по света с цел клубът да бъде по-близо до тях. Изграждането му е част от усилията на \"Интер\" да утвърди репутацията си на световната сцена и същевременно да достигне до нови възможности.  \"Искаме да построим интегрирана и хармонична дигитална екосистема, която да създава качествено и разнообразно съдържание на всичките ни канали в социалните медии, уебсайта, мобилното приложение, телевизията и други\", заяви шефът на дигиталния отдел в \"Интер\" Роберто Монзани. Студиото Media House разполага с най-съвременното оборудване с 3.6-километрово окабеляване, висококвалифициран дигитален и редакторски екип, който заснема и улавя в реално време случващото се в клуба. Според Монзани днешните клубове се държат като медийни компании, осъзнавайки стойността и важността да задържат феновете близо до отбора и в дните около мачовете. \"Ние не сме просто традиционен футболен клуб, а медийна компания. Inter Media House и нейната структура са видимото доказателство за този нов подход\". Италианецът смята, че \"Интер\" е влязъл в дигиталния свят с \"леко забавяне\" в сравнение с повечето европейски клубове. Монзани поясни, че от клуба не си правят илюзии и знаят, че са едва в началото на своето развитие. \"Гледайки данните и анализите, не разполагаме с нищо по-малко от другите отбори по отношение на качеството на съдържанието. Знаем, че сме в началото, но това е нещо, за което се гордеем\". \"Дигиталният свят е много конкурентен и нещо ново се случва всеки ден, като нещата винаги се променят. Интересно е да наблюдаваме какво правят другите и как работят. Но най-важното в случая е виждането ви и подходът, който се основава на ежедневни подобрения, които са фокусирани към центъра на нашия проект - феновете на \"Интер\", допълни Монзани. Легендата на \"нерадзурите\" и настоящ вицепрезидент на тима Хавиер Санети подкрепи новия път към дигитално развитие, което според него ще помогне на клуба да стане \"още по-силен\". \"Започна нова ера, макар и на ниво комуникационна стратегия. Inter Media House е международен проект, който ще ни позволи да разширим географията на фенската база. Всекидневно ще предоставяме съдържание по целия свят от различни канали\", заяви Санети пред \"Газета дело спорт\". По стъпките на \"Ювентус\" Шампионът на Италия беше първият клуб на Апенините, който реши да загърби старите традиции и предприе рискован ход с изграждането на нов имидж на клуба. Промените включваха построяването на нов стадион, променена емблема и устойчиво управление, насочено към успехи в дългосрочен план. Новият стадион беше построен през 2011 г. на мястото на предишния \"Деле Алпи\". Клубът разчиташе на качеството за сметка на количеството и въпреки че капацитетът беше значително намален от 69 000 на 41 254, атмосферата на стадиона се подобри драстично. \"Деле Алпи\" беше изключително непопулярен сред феновете, които бяха настанени твърде далеч от терена заради пистата. Стадионът се пълнеше рядко, като в последния сезон в Шампионската лига средната посещаемост беше 12 285 души\", коментира анализаторът Анди Брасел. Изцяло новият имидж на клуба беше завършен с  драстичната промяна на клубната емблема . Тя показа желанието на \"бианконерите\" да бъдат приети като един уникален продукт. \"Новото лого е символ на начина на живот на \"Ювентус\". Този бранд е синоним на амбиция и съвършенство, а това са принципите, които могат да вдъхновят уникални преживявания\", каза при представянето президентът на клуба Андреа Аниели.", "date": "2017.10.29", "title": "Иновации и дигитален маркетинг - новият път пред футболния \"Интер\""}
{"url": "http://www.dnevnik.bg/zelen/2017/10/29/3066931_pod_igluto_ot_vurbi_ili_kak_se_jivee_v_obrazcoviia/", "text": "Това са първите неща, които забелязваме група журналисти в образцово зеления квартал \"Вобан\" в официално признатия най-зелен немски град Фрайбург. В момента \"Вобан\" е дом на повече от 5 000 жители на Фрайбург. Името на района е на френския маршал Себастиен Льо Престр Дьо Вобан, останало е от времето, когато това са били военни поделения. В края на Студената война френските военни части напускат югозападния немски град. Местната власт използва тази възможност да реши проблема с нарастващото търсене на жилища в гъсто населения град (Фрайбург има 220 000 жители на площ 153,06 км², а гъстотата на населението е 1465 д/км². Той е четвъртият по население град в провинцията, 1% е ръстът на населението). Използването на бивши военни площи не е случаен избор, изхожда от основен принцип на градската управа, който свежда до минимум нуждата от строителство на нови квартали и разширяване на града извън сегашните му граници. Мотивът е да се избегнат отрицателните екологични последици от ново строителство в покрайнините на града.  Устойчивото развитие, използващо минимум земя, е практика във Фрайбург от 80-те години, а от десет години насам е и официален ангажимент на местната власт. От тогава над половината от жилищното строителство е \"вътрешно\": върху неизползвана земя, в пространства между съществуващи сгради, стари индустриални зони и бивши военни земи. Принципът е законодателно регулиран Националната стратегия за устойчивост, одобрена от германското правителство през 2002 г. В Баден-Вюртемберг инициативата \"Спестяване на пространство в Баден-Вюртемберг\" е от октомври 2004 г., а Фрайбург се присъединява към нея през 2006 г. Грижата за природата и амбициозните устойчиви цели, на които набляга местната власт във Фрайбург имат по-дълбоки корени и обяснения. Зеленото движение в града се заражда 70-те години, когато граждани са първите в страната, които се обединяват и излизат на протест срещу ядрената си централа. Фрайбург е първия по-голям немски град с кмет от партията на \"Зелените\". В момента градът, който попада в рисков климатичен регион, е одобрил Стратегия за борба с климатичните промени, а енергийните намерения са да се освободи напълно от големите електрически монополисти и да се децентрализира. През 2050 г. Фрайбург обещава да е напълно енергийно независим. В момента 10% от енергията се добива от възобновяеми енергийни източници, но стремежът е това да се повиши. Вредните емисии CO2 в града трябва да се намалят с 40% до 2030 г. А средствата са енергийна ефективност, спестяване на енергия и изграждане на повече ВЕИ, устойчив и добър обществен транспорт. Голямо иглу от върбови клони е едно от най-символичните и красиви пространства в квартала \"Вобан\". Под него ни отвежда нашият гид – политологът и журналист Астрид Майер от \"Freiburg Future Lab\". Тя ни предлага да си представим, че това са паркоместа. Иглуто е и своеобразен вход към голяма обществена градина за отдих, в която хората отглеждат зеленчуци, подправки и цветя. Площта е дарена от инициативата \"Без лични автомобили\". Във Фрайбург всеки собственик на имот има право на паркинг. Жителите, които нямат своя кола са дарили полагащите им се паркоместа за създаването на публична зелена зона, която да се ползва от цялата общност. Около 40% от домакинствата тук са съгласни да живеят без собствен автомобил, който е много скъпо притежание. Тези жители имат и много удобни и различни алтернативи: редовен обществен транспорт - трамвай, който има лесна връзка с транспортната мрежа на града, както и с националната влакова линия. Месечна карта, която предлагат местните власти важи за градски и междуградски линии (пълните 285 км) и е евтина – 54 евро. \"Вече нямаме нужда от лични коли, защото не се налага да ги ползваме дори и за пътувания извън града през уикендите,\" обяснява ни Майер, която е част от доволните жители на Фрайбург без собствена кола. Система за споделяне на автомобили също е по-удобна възможност.  От 80– те години на миналия век, когато велосипедистите в града са били 15%, те са увеличили през 2016 г. впечатляващо – на 34%. Обяснението е, че с тях жителите стигат до желаното място много по-бързо и лесно отколкото с кола.  Във \"Вобан\" се прилагат комбинация от ефективни мерки и ограничения за екологичен трафик, успокоени зони на придвижване. Което на практика значи силно намален брой частни автомобили, задължени да се движат с 30 км/ч и да паркират в периферията. Така улиците и другите публични пространства естествено са освободени от трафика и са предоставени за ползване най-вече за игра на децата, разходки и за общуване на хората от общността. По много от по-малките улици колите нямат достъп или трябва да се движат с 5 км/ч, а предимството е на пешеходците.  \"Най-голямата сила на проекта Вобан е участието на хората в планирането и вземането на решения за квартала,\" ни казва Астрид Майер. Дава за пример това, че общината стимулира купуването на общинска земя на кооперативен принцип: група граждани се обединяват и купуват земя, за да строят заедно кооперация, а собствеността е споделена (всеки притежава по 3%, които може да продаде). В момента в квартала има около 30 такива кооперативни сгради. Всеки има право да избере как и къде да живее, хората се събират в квартални клубове, за да опознаят и подберат съседите си. Това, според Майер води до по-стабилна квартална общност и повишава екологичното самосъзнание на хората. Планирането на квартала започва през 1993 г., горе долу тогава група граждани сформират сдружение 'форум Вобан\", за да се включат активно в създаването на устойчив квартал за хората. Градоустройственото планиране се регулира от федералния закон и стимулира участие на гражданите в планирането още от най-ранен етап. Така сдружението бързо е признато от местната власт на Фрайбург за правен орган, който да координира процеса.  Това е и основната цел на проекта \"устойчив зелен квартал\": да има квартал с активното гражданско участие и със силно залегнал кооперативен принцип. Една кратка разходка из улиците на \"Вобан\" е достатъчна, за да се види, че тези неща са вече реалност. Строителството му започва през 1998 г. През 2001 г. се заселват първите 2000 жители. До 2014 г. планирането и строителството все още продължава. Фрайбург е един от водещите световни градове в областта именно на зелената енергия, особено на слънчевата енергия. Паралелно с вятърните, водните и биотермалните инициативи, Фрайбург има около 1000 слънчеви съоръжения, което прави соларната му енергия водещ инструмент в постигане на целите. А \"най-слънчевото място\" в града е именно кварталът \"Вобан\", който демонстрира възможно най-доброто по отношение на соларната технология, естетиката и резултат. Един регион в него – от общо 59 жилища със слънчеви панели, генерира екстра енергия – повече от това, от която се нуждае, и я споделя с други сгради в близост. Слънчеви колектори (около 450 m2 до 2000 г.) и фотоволтаици (около 1200 m2 до 2000 г.) са общи \"орнаменти\" на покривите на областта. От 2012 г. насам градът вече е намалил C02 с 30%, което дава големи надежди, че до 2050 г. Е възможно да стане и въглеродно неутрален.  Във Фрайбург основен консуматор на енергия са домакинствата (30%), 28% от енергията се използва за транспорт, 26% - за индустрията , 16% – от търговията. Домакинствата я използват основно за отопление (75 %), както и за ток (12%) и за топла вода (13%). Общината стимулира реновирането на жилищата за спестяване на енергия като предоставя 50% субсидии или отпуска заеми с много ниски лихви. Всички нови сгради на квартала \"Вобан\" трябва да се строят с подобрен нискоенергиен стандарт (65 kWh / m2a. Най-малко 100 от кооперациите имат стандарт \"пасивна къща\" (15 kWh / m2a) или стандарт \"плюс енергия\" – т.е. произвеждат повече енергия от колкото имат нужда да използват. Планирано е да бъдат построени още 100 т.нар. \"плюс енергия\" сгради, които да предоставят излишната си енергия на близки до тях сгради и кооперации срещу по-ниско заплащане.  В индустриалната зона на града големи заводи като \"Rhodia\" произвеждат много повече енергия в сравнение с това, което консумират (80 Gwh/a излишна енеригия). Затова те я предоставят на бизнес и жилищни сгради в близките квартали на града на по-ниски цени. Подобна е практиката и на \"Pfizer\", \"Reterra\" \"Badenova\", \"IKEA\", kоито също са част от т.нар. Heat&Cold мрежа на града. Високоефективното комбинирано производство на електроенергия (CHP) на дървени стърготини, функционира от 2002 г. и е свързано с отоплителната мрежа на окръга.", "date": "2017.10.29", "title": "Под иглуто от върби или как се живее в образцовия квартал на Фрайбург"}
{"url": "http://www.dnevnik.bg/kultura/2017/10/29/3068139_krista_bel_pevica_iskam_da_napravia_razgovorite_za/", "text": "Музикалното присъствие в новия сезон на \"Туин Пийкс\" беше голямо, но една личност имаше най-много участие в трудните за интерпретиране епизоди: изпълнителката Криста Бел като енигматичната агент Тами Престън.  За следящите проектите на Дейвид Линч, тя всъщност не е ново име. Песента й Polish Poem закрива (засега последния пълнометражен филм на Линч) Inland Empire, а по-късно той е съавтор и продуцент на дебютния й албум This Train (2014). Двамата имат още музикални изяви, а веднъж пред IndieWire режисьорът я определя като \"най-красивото извънземно, което съм виждал\". Творческият й път е нетипичен от самото начало – като актриса тя прави дебюта си в китайския Once Upon a Time in China and America (1997) с Джет Ли, а повече от десетилетие дели първите й изяви в музиката от пробива й.  Турнето към новия албум We Dissolve включва и концерт в България:  на 17 ноември в  Sofia Live Club , по покана на \"Аларма\". Билетите за концерта са в системата на E-Pay.bg  В дома на майка ми в Остин, Тексас. Последната песен, която слушах, беше Pills на St. Vincent, а преди това пуснах на майка ми последния си сингъл, Undertow. За голямо щастие, тя го хареса, а това се случва рядко, тъй като е професионална певица и е доста взискателна. За щастие, песента премина теста. Благодаря, мамо. Разбира се, дори моментите на объркване и паника продължават и сега. Ако имаш десет фенове, ти се иска да имаш 50. Ако станат 50, искаш да са 500. Сега музиката има потенциала да стигне до всички онлайн, но е малък шансът наистина да го направи заради многото съдържание. Малко преди появата на We Dissolve, имах колебания дали той ще резонира с хората, които започнаха да ме слушат покрай Дейвид Линч. В музиката, а и като цяло в изкуството, винаги има страхове за преодоляване. Част е от процеса. А променящата се природа на музиката днес просто допълва драмата.  Мисля за преживяването единствено от позитивната му страна. То внася един нов контекст около мен, една различна тежест, но не мисля, че тя може да наклони везните на едната или на другата страна. Все пак тези, които ме откриват като музикант заради \"Туин Пийкс\", не биха могли да ме открият иначе. Дори и да ме свързват основно с ролята, все пак музиката ще е излязла напред. Получава се връзка, която не би могло да я има по друг начин. Успявам да бъда близо до смъртта по един по-спокоен начин от другите. Когато например майката на някой приятел почине, често ми се обаждат, за да поемам детайли от подготовката за погребението, които обикновено предизвикват дискомфорт. Не съм сигурен защо, но например моята майка е същата – тя често отива в хосписи, където пее на умиращите. Била съм до трима близки, точно преди те да си тръгнат. Намирам тези преживявания за невероятен подарък. Когато започнах да се грижа за гробището, това допълнително улесни отношението ми към смъртта. Най-вече защото ми даде мисия: да науча хората, че има и алтернативен начин да се гледа на тези процеси и да направя разговорите за смъртта по-лесни. Това е като първите срещи. Ще се опознаем без да имаме предишен опит един с друг, само взаимните си фантазии. Винаги е забавно да видиш каква е всъщност истината... Колко интересна мисъл! Не съм особена убедена, че успявам да правя тази разлика между живота и музиката си. Но със сигурност това е цел, към която бих искала да се стремя.", "date": "2017.10.29", "title": "Криста Бел, певица: Искам да направя разговорите за смъртта по-лесни"}
{"url": "http://www.dnevnik.bg/bulgaria/2017/10/29/3068037_obiavenata_nezavisimost_ot_katalunia_i_otkazut_na/", "text": "1.  Каталунският парламент обяви независимост от Испания  - 393 коментара 2.  Част от военните пилоти в \"Граф Игнатиево\" отказаха да летят, били неуверени  - 291 коментара 3.  Пет партии се обединяват за общи действия срещу \"завладяната държава\"  - 266 коментара 4.  Рахой отстрани Пучдемон, разпусна парламента в Каталуня и свика избори през декември  - 265 коментара 5.  Причината за \"неувереността\" на пилотите от \"Граф Игнатиево\" са проблемите с руските двигатели за МиГ-29 - 236 коментара 6.  \"Отворено общество\": Все повече българи се връщат в България  - 197 коментара 7.  ДСБ и \"Да, България\" направиха заявка за \"продемократично и антикорупционно движение\"  - 196 коментара 8.  Валери Симеонов е осъден за реч на омразата срещу роми  - 170 коментара 9.  Каталунският вицепремиер: Испания ни принуждава да обявим нова република  - 165 коментара 10.  Каталунските власти заплашиха Мадрид с гражданско неподчинение  - 159 коментара", "date": "2017.10.29", "title": "Обявената независимост от Каталуня и отказът на пилоти да летят - най-коментираното в \"Дневник\""}
{"url": "http://www.dnevnik.bg/sport/2017/10/29/3068104_snimka_na_denia_lionel_mesi_v_svoi_vodi_-_sam_sreshtu/", "text": "Звездата на \"Барселона\" Лионел Меси в обичайно положение - сам между много футболисти на съперника. Аржентинският нападател имаше важен принос за   като гост. Той вкара първия гол преди в добавеното време Паулиньо да удвои. Каталунците са начело с 28 точки след девет победи от десет мача в първенството. Те водят с четири пред \"Валенсия\" и с осем пред \"Реал\", който е с мач по-малко.", "date": "2017.10.29", "title": "Снимка на деня: Лионел Меси в свои води - сам срещу много"}
{"url": "http://www.dnevnik.bg/sport/2017/10/29/3068207_doviciozo_otloji_razvruzkata_za_titlata_v_motogp_s/", "text": "Пилотът на \"Дукати\" Андреа Довициозо спечели състезанието в  MotoGP  за Гран при на Малайзия и отново завърза битката за титлата. Италианецът триумфира за втора поредна година на пистата \"Сепанг\", а зад него се нареди съотборникът му Хорхе Лоренсо, завършвайки на по-малко от секунда. Подиумът допълни Йоан Зарко от сателитния тим на \"Ямаха\" \"Тех 3\" и с миналогодишен мотоциклет. Той завърши на 9 секунди зад пилотите на \"Дукати\". Развръзката за световната титла остава отворена, след като лидерът в световния шампионат Марк Маркес завърши четвърти. Така разликата между испанеца и Довициозо е само 21 точки и всичко ще се реши в последния старт за сезона във Валенсия. Победата е шеста за Довициозо през сезона и беляза най-успешната му кампания в MotoGP. Той се изравни по победи с Маркес, а голямата разлика между двата е по-големият брой подиуми на испанеца – пет срещу само два. \"Беше трудно състезание, естествено мислех, че Хорхе може да спечели, темпото му беше високо в началото. Нямаше и много сцепление и двамата имахме проблеми с предните гуми, но показахме, че нашият отбор е много силен, а мотоциклетът ни се представи отлично на тази писта\", каза след финала италианецът. Състезанието се проведе на изцяло на мокра писта, което предвещаваше за интересни 20 обиколки. Пилотите на \"Хонда\" Дани Педроса, потеглил от полпозишън, и Марк Маркес, който беше едва седми, се изстреляха, но не можаха да спрат навреме за първия завой. Колоната поведе дебютантът Йоан Зарко, докато Довициозо имаше сериозни проблеми. С течение на обиколките мотоциклетът на \"Дукати\" започна да показва големия си потенциал и Лоренсо окупира първото място. Зад него се водеше здрава битка, като Маркес беше пред съперника си за титлата. Испанецът обаче нямаше нужното темпо, за да държи Довициозо, и на два пъти беше изпреварен от италианския пилот, който продължи с много висока скорост да се устремява към първата позиция. За капак Маркес можеше и да катастрофира, изпускайки контрола над мотоциклета си, но успя да се задържи на трасето. Лоренсо, който водеше, беше казал, че няма да помага на съотборника си в битката за титлата преди последния старт във Валенсия, и спази думите си. Испанецът продължи да натиска, но от бокса му отправиха съобщение да избере карта за управление на двигателя №8. Четири обиколки преди края Лоренсо изпусна мотоциклета си на последния завой и Дови се възползва, изпреварвайки го на старт-финалната права. До края на дистанцията италианецът нямаше проблем да се задържи пред съотборника си и да пресече първи старт-финалната линия. Лоренсо се класира едва за трети път на подиума през сезона след състезанията в Гран при на Испания на \"Херес\" и Гран при на Арагон. Сънародникът му Маркес пък не се качи на почетната стълбичка за първи път от пет месеца, когато остана шести на италианската писта \"Муджело\". \"Задната гума се държеше много добре през цялото състезание, но предната беше нестабилна. Опитвах се да натискам дори и когато Дови ме изпревари, но след това видях, че сцеплението е малко, и няма нужда да упорствам. Все пак второто място е добре за мен в един труден сезон\", каза Лоренсо след финала. Последният старт за сезон 2017 е на пистата \"Рикардо Тормо\" край Валенсия и ще се проведе на 12 ноември.", "date": "2017.10.29", "title": "Довициозо отложи развръзката за титлата в MotoGP с победа в Малайзия"}
{"url": "http://www.dnevnik.bg/citat_na_deniia/2017/10/29/3068209_citat_na_denia_predpochitam_buini_letci_a_ne_zaspali/", "text": "Това обяви вицепремиерът и министър на отбраната Красимир Каракачанов пред \"Нова телевизия\" по повод отказа на част от бойните пилоти от авиобаза Граф Игнатиево да летят тази седмица. Пилотите обявиха, че се чувстват неуверени. Според вицепремиера е нямало бунт на летците, а те са използвали законното си право да не летят в тази ситуация. \"Малкото летателни часове в българската авиация са един хроничен проблем\", каза още Каракачанов. Той каза още, че са доставени десет двигателя, но има проблем с документацията им. \"Крайно време е политиците да оставят армията на мира и да не си правят акции през армията. Не е редно тя да е политизирана\", обяви още Каракачанов. ", "date": "2017.10.29", "title": "Цитат на деня: Предпочитам буйни летци, а не заспали плъхове"}
{"url": "http://www.dnevnik.bg/sport/2017/10/29/3068193_fotogaleriia_bitkata_mejdu_antuni_djoshua_i_karlos/", "text": "Световният шампион по бокс в тежка категория   на Международната боксова федерация (IBF), Световната боксова асоциация (WBA) и Международната боксова организация (IBO) след успех над Карлос Такам. Британецът надделя с технически нокаут в 10-ия рунд, но решението на Фил Едуардс да спре срещата предизвика смесени реакции.", "date": "2017.10.29", "title": "Фотогалерия: Битката между Антъни Джошуа и Карлос Такам"}
{"url": "http://www.dnevnik.bg/zdrave/2017/10/29/3068211_povecheto_pari_za_bolnicite_dogodina_vuvejdali/", "text": "В проектобюджета за 2018 г. са предвидени най-много пари за болниците, защото там има въпиеща несправедливост в плащането на клиничните пътеки. Това коментира пред БНР директорът на Националната здравноосигурителна каса Камен Плочев. Той посочи, че в момента едни пътеки се плащат по 10-12 лева, а други – 300 лв. След 1 година няма да има хора, които да работят по тези пътеки, мотивира решението той. По думите му трябва да се балансира системата така, че да се осигурят всички видове здравеопазване. Според него трябва да има повече пари за доболничната помощ, за да се изнесат дейности от болниците. Той обаче посочи, че през миналата година 20 млн. лв. са \"изнесени\" по тази логика, но са отишли само за заплати, а този ход не се е отразил върху качеството и количеството на медицинската дейност. Директорът на касата обяви за реалистично до една година да се въведе електронната здравна карта. По повод информацията, че догодина няма да се включат нови лекарства в списъка, в който държавата финансира напълно или частично, Плочев обясни, че невинаги е най-доброто току-що излязло лекарство на пазара веднага да се включи в лечението. Според него първо трябва да се види как в действителност действа на пациенти със съответното заболяване.", "date": "2017.10.29", "title": "Повечето пари за болниците догодина въвеждали справедливост при клиничните пътеки"}
{"url": "http://www.dnevnik.bg/zdrave/2017/10/29/3067644_shte_ostareia_kogato_az_resha_a_forum_dulgoletie_shte/", "text": "Специалният гост-лектор на тазгодишното събитие е д-р Лесли Мартин - един от авторите на най-мащабното в историята проучване за факторите, водещи до дълголетието. В  интервю за \"Дневник\" д-р Мартин  изброи някои от най-изненадващите открития в проекта - например това, че оптимистите са по-склонни на рискове и компромиси, затова живеят най-кратко, а също и че стресът дори при най-натоварените професии може да не е вреден, когато човек вижда вижда смисъл и значимост в работата си. Билети за събитието се продават все още в мрежата на Eventim. Стандартният е на цена 20 лв., а тази година организаторите предлагат и специален пропуск на цена от 30 лв., който комбинира стандартен билет и билет за посетител над 65 г. Форумът се осъществява с подкрепата на Българо-американска кредитна банка и посолството на САЩ в София, както и с медийната подкрепа на \"Дневник\", Programata, \"Зелена Светлина\" и JCDecaux Bulgaria. Повече информация на  сайта на форума  или на  \"Фейсбук\" страницата на събитието .", "date": "2017.10.29", "title": "Ще остарея, когато аз реша, а форум \"Дълголетие\" ще започне след малко"}
{"url": "http://www.dnevnik.bg/photos/2017/10/29/3068017_snimka_na_denia_shou_na_kolela_v_planinata/", "text": "Момент от 12-ото състезание по планинско колоездене в Националния парк \"Сион\" в Юта, САЩ, Red Bull Rampage. Победител в него е канадецът Курт Сордж. Това е третият път, в който той печели. Негова бе титлата и през 2012 и 2015 година.", "date": "2017.10.29", "title": "Снимка на деня: Шоу на колела в планината"}
{"url": "http://www.dnevnik.bg/sviat/2017/10/29/3067810_ispaniia_otsustva_monarhiiata_e_zlo_evropa_se_provalia/", "text": "Думата \"Испания\" рядко се появява; когато се споменава, става дума за \"монархията\", която е зло; а Европейският съюз е \"провален\" проект, от който може би е добре да се излезе. Каталуня пък изглежда като независима държава - или поне такава, която скоро ще стане независима. Това е част от картината на каталунския учебен процес, обрисувана в доклад на каталунския учителски синдикат \"Действие за подобряване на основното образование\" ( AMES ). Текстът,  достъпен онлайн , се основава на учебниците по обществени науки за 5-и и 6-и клас на седемте водещи издателства, печатащи учебници в Каталуня. Оценката за две нива на основното образование първоначално беше публикувана през май, но отново стана предмет на дискусия след референдума, при който множество младежи по улиците крещяха \"Вън Испания\". Според вестник А Бе Се в края на октомври ще се публикува още един доклад, който ще обхваща предходните три години от образованието. Изданието пише, че разполага с черновата му. Географията и историята са две области, в които каталунската образователна система силно се е възползвала от все по-голямата си автономия от Мадрид в последните 20 години. Учениците, ползвали въпросните учебници, вероятно рядко са се натъквали на думата \"Испания\" в часовете по обществени науки. Тя отсъства и се заменя от \"испанска империя\", която обаче е различна от съвременната държава, защото ползва думата hispánico (с испанска същност, обхващащ \"испаноезичната цивилизация\") вместо español (\"испански\"). Крайности От 1983 г. в Каталуня всичко се учи на каталунски освен предметите на други езици като испански и английски. Законът за образованието, изготвен в Барселона, е отговор на потискането на каталунската идентичност по времето на Франсиско Франко. През 1990 г. националистическата коалиция \"Конверженсия и Унио\" (на известния националист Жорди Пужол и бившия премиер Артур Мас, свикал референдума през 2014 г.) призовава в идеологическата си програма да се създаде \"национално каталунско чувство у учители, родители и ученици.\" Към средата на същото десетилетие в повечето училища - същите, в които за три години се проведоха два референдума за независимост - се говори изцяло на каталунски. Образованието се превръща в културна битка. Организацията \"Каталунско гражданско съжителство\" предупреждава, че бъдещият \"елит ще говори каталунски\" и че стимулите в образованието са за онези, които се справят добре с него. Според нея това донякъде обяснява данните от теста PISA 2015 г. за Каталуня: те сочат, че в Каталуня говорещите испански ученици  се справят много по-зле  от говорещите каталунски. \"Значи ли това, че децата, за които майчиният език е кастилски (испански), са по-тъпи от другите? И съответно каталунците като цяло два пъти по-умни ли са от останалите испанци\" пита журналистът Кико Алседо в анализ за в. \"Ел мундо\". \"Проблемът е, че и едните, и другите, учат на един-единствен език - каталунски\", отговаря Мерсе Виярубас, преподавател, лингвист и специалист по двуезичността. \"Нагаждането\" на учебниците, което синдикатът твърди, че се е случило, обаче не е незаконна прищявка на каталунските националисти - от 2002 г. контролът върху съдържанието им е частично прехвърлен на централните власти в автономните области. \"Изчезването на Испания\" Докладът на синдиката, представляващ над 300 преподаватели в Каталуня, предимно от държавни училища, започва с анализ на 14 учебника по предмета \"Познания за средата\" за 5-и и 6-и клас. В много от тях пише, че Каталуня винаги е била нация, критикувала монархията и държавното устройство. Впоследствие решили да разширят обхвата на проучването, добавяйки учебници от средното образование. Синдикатът предупреждава, че в учебниците се наблюдава \"почти пълно изчезване на думата \"Испания\", представена като \"испанска империя\", \"испанска монархия\" и \"многонационална държава\". От 114 страници в един от учебниците по история само 28 са посветени на Испания - около 7.7%. Останалата част е за историята на Европа, еволюцията на идеите, архитектурата и скулптурата. В предстоящ доклад на AMES, който ще излезе през ноември и откъси от който са показани на испански медии, се разказва: \"В скулптурата и в живописта ренесансовите новости се внасят от чужди художници (кастилски, италиански и фламандски.\" \"Това, което виждаме сега на площадите и по улиците на Каталуня, не се изгражда за 2 или 3 години\", казва за А Бе Се Антонио Химено, председател на профсъюза. \"Знаехме, че от 1990 г. Каталуня си беше поставила за цел да се отдели емоционално от Испания, атакувайки езика, културата и институциите ѝ.\" Важен елемент според него е \"непознаването на кастилския (испанския) и литературата. Не знаят кой е Дон Кихот\". \"Тези на определени политически партии\" На историческите карти и текстовете под и около тях рядко се споменават и \"испански\" топоними - там пише \"Кастиля и короната на Арагон\", а говорейки за монархията, се случва да я определят като \"лоша\". Децата учат за идеята, че \"Испания не е нация, а съвкупност от нации\". Не се говори за имената на 16-те провинции, формиращи Испания, а се уточнява, че Каталуня функционира на ниво общини, които се самоуправляват, освен ако парламентът в Барселона не реши друго. Учебниците създават и идеята, че \"желанието за независимост е много често срещано\" - виждат се карти на Европа, на които са оцветени региони с процент от населението, желаещ независимост, без да се уточнява дали процентът е голям или малък. Освен това \"им показват и Валенсия и Балеарските острови, за да създадат идеята, че всички \"каталунски страни\" (територията на трите общности) би искала да е независима\", пише А Бе Се. ЕС, обратно, се е \"провалил в политическото и в икономическото\" и не е признал Косово. Проблемите му са \"много сериозни\" и \"за да се справи човек с кризата, е най-добре да излезе от него\", пише според А Бе Се в доклада, който предстои да излезе в края на месеца или в началото на ноември. Учениците също така имат възможност да коментират текст \"колко лошо са се държали испанските войници, отишли в Каталуня, за да защитават границите ѝ от французите\". В много от учебниците авторите на доклада откриват \"идеологически тези, които защитават само определени политически партии, които го правят, макар това да не е напълно конституционно съобразно\". Освен за испанската монархия много рядко се говори за конституцията, правителството на Испания и държавни структури и много други, \"за да подпомогнат каталунските ученици да не придобият испанска идентичност, т.е. да не се чувстват испанци, а само каталунци\", отбелязва AMES в доклада. Не се изтъква, че конституцията има преимущество пред каталунското законодателство. \"Някои области се чувстват като нации\" Текстът на AMES по обективни причини не може да изложи цялото съдържание на учебниците (а и няма защо да го прави), но дава редица примери в подкрепа на твърденията. Говори се за \"каталунско-арагонска корона\" през Средновековието (вместо само за арагонска, както се е наричала), съществувала самостоятелно до обединението с Кастиля. В същия учебник Каталуня е представена като независимо кралство по време, когато е била част от Арагон. За Карл V, известен в Испания като Карлос I Испански и V Германски, се използва името \"Карлос I Кастилски и Каталунско-арагонски\", което официалната каталунска историография не използва. Римляните пък са окупирали Каталуня по време на експанзията си: \"Римляните влизат в каталунска територия през 218 г. пр. Хр. и я окупират малко по малко. От I в. пр. Хр. цялата каталунска територия е романизирана\", пише в един от учебниците на издателство \"Барканова\". В друг се казва: \"Някои автономни области на Испания като Каталуня или Страната на баските се чувстват нации. Нация е общност от хора с история, култура и общ език, които имат волята да се организират и да имат собствени институции.\" С известна ирония AMES отбелязва, че испанският също \"се говори от почти всички обитатели\" на каталунската общност. Освен това решение на Конституционния съд от 2006 г. \"създава негативна ситуация\" в каталунското общество. В друг учебник е показан плакат, на който се вижда знамето на \"Каталуня в Европейския съюз\" - АМЕS определя изображението като \"тенденциозно, тъй като Каталуня е в ЕС, защото е част от Испания\". \"Нищо няма да променяме, индоктринирането е лъжа\" Жуанлу де Паолис, представител на каталунските образователни власти, отхвърли идеята, че съществува \"индоктриниране\" и че местните институции няма да правят \"програма за ревизия\" за случващото се в каталунските класни стаи. Междувременно в разгара на кризата каталунски училища свикваха протести в защита на позицията на Барселона - например за освобождаването на активистите  Жорди Санчес и Жорди Кушарт . В някои училища имаше призиви за всеобщо участие в протестите. Преподаватели, които са противници на независимостта многократно разказваха за обидите и дискриминацията от страна на другите си колеги. Според депутата от Валенсия Тони Канто от възникналата в Каталуня партия \"Граждани\" в някои училища на децата, които не са участвали в протестите, са им били дадени по-големи домашни. В  12-минутна реч  пред конгреса Канто говори за случаи, в които на ученици е дадена възможност да цапат испанското знаме, а испаноезични ученици биват обиждани. \"Изглежда ли ви нормално да се изпращат писма до родители, за да се разрешава учениците да ходят на демонстрации и да изпускат часове\", попита той в парламента, обръщайки се към присъстващия министър на образованието и правителствен говорител Иниго Мендес де Виго. Според него този сценарий в момента се насърчава в други две области, които за националистите са част от \"Паисос каталанс\" - Валенсия и Балеарските острови. Вестник \"Ла гасета\" пък публикува  \"сецесионистки албум\"  със символи на независимост в каталунски училища. На една от снимките на двора на училище в Ла Гарига, в провинция Барселона, учениците, излизащи от сградата, се сблъскват с  надписа  \"Алберт Ривера трябва да умре\" - Ривера е лидерът на партията \"Граждани\", основана в Каталуня, но спечелила четвъртия най-добър резултат на изборите миналия декември. \"Гражданите\" често се обявяват срещу политическата пропаганда сред учениците, макар според Народната партия на премиера Рахой всъщност да са спирачка срещу действията на Мадрид. Срещу използването на образованието за политическо агитиране след референдума се обяви и синдикатът AMES, който  разпространи писмо  от преподаватели от Автономния университет в Барселона, призовали ръководството да избегне заемане на публични позиции и да не отхвърля съдебни решения като това за арестуване на каталунски активисти, тъй като е институция, а не политическа партия. Съвсем наскоро AMES изготви  и нов списък  със случаи на политическа пропаганда сред децата не само в Барселона, а и на Балеарските острови - например епизоди, в които деца в Жирона и Барселона биват подтиквани да крещят \"Независимост!\" или \"Да живее независимостта!\" Как реагира Испания През август, няколко месеца след публикувания доклад, испанските централни власти първоначално поискаха да изготвят \"подробен доклад\", за да се докаже дали някои каталунски учебници \"нарушават действащата норма\". Тогава Де Виго каза, че макар надзорът на учебниците да е в ръцете на \"автономните области\", министерсвото в Мадрид има \"субсидиарна\" роля, ако съответната област не си е свършила работата. Той показа готовност да помисли за \"законови\" мерки, но те така и не последваха. След това Конгресът с мнозинство отхвърли инициативите на депутати, които искаха спешни мерки в каталунското образование - политиците казаха, че имат доверие на местните образователни власти и на националната образователна инспекция. \"Редица централни правителства не приемат ясна позиция за индоктринирането в Каталуня. Много пъти натежават политическите им интереси в Мадрид и подкрепата на националистите в Мадрид над решаването на проблем в Каталуня\", казва Хесус Санс от Каталунската гражданска платформа, цитиран от \"Ла гасета\". Групата на управляващата Народна партия същевременно предложи законопроект, който дава повече възможности за контрол на националната инспекция в някои сегменти от образованието като съдържанието на учебниците, учебните програми и превенция на индоктринирането. Вероятно темата ще се върне в дневния ред на испанските власти, след като те поеха контрола над Каталуня пряко в събота сутринта. Депутати в Мадрид вече отправиха обвинения към Мариано Рахой, че през близо шестте години, в които управлява, системно е пренебрегвал факторите, създали възхода на национализма в Каталуня, и е бил твърде толерантен към своеволията във всички сфери на живота. Според изданието InfoLibre случващото се в образователната система на Каталуня отваря позабравен дебат - за цензурата по време на режима на Франко, който на фона на обвиненията към управляващите в Мадрид във \"фашизъм\" може би ще е добре да се разгърне докрай. Близо четири десетилетия след края на режима махалото просто се завъртя на другата страна.", "date": "2017.10.29", "title": "Испания отсъства, монархията е зло, Европа се проваля - какво пише в каталунските учебници"}
{"url": "http://www.dnevnik.bg/sport/2017/10/29/3068223_gigantskiiat_slalom_pri_mujete_v_zyolden_beshe_otmenen/", "text": "Дългоочакваният старт на сезона при мъжете в  алпийските ски  в Зьолден не се състоя. Ден, след като дамите откриха надпреварите на глетчера Ретенбах в австрийския зимен център, мъжете не успяха да проведат състезанието си в гигантския слалом заради лошо време. В последните години се превърна в традиция  стартът при дамите  да бъде при хубаво време в събота, а 24 часа по-късно ситуацията да се влошава драстично. Мъглата, която се задържа над Зьолден още от петък и събота, се увеличи сериозно през нощта и се разрази буря, след която организаторите сметнаха, че няма как да има състезания. Официалният сайт на Международната федерация по ски информира, че на моменти ветровете са стигали скорост от 120 км/ч. \"Местните власти, организационния комитет и журито на състезанието се събраха тази сутрин в 5.30 ч. местно време, за да инспектира ситуацията на глетчера. Първоначално решихме да отложим решението си за 6.45 ч., но ситуацията не се подобри, а и метеорологичната прогноза показа, че ветровете ще се усилят. Сигурността на състезателите е преди всичко, затова ние решихме да няма старт\", обясни рейс директорът на ФИС Маркус Валднер. Според точка 18.1 от правилника на Световната купа състезанията по откриването не се пренасрочват и така гигантските слаломи през сезон 2017-2018 ще са с един по-малко – шест вместо седем. Следващите стартове при мъжете и дамите са на 11 и 12 ноември, когато са слаломите във финландския курорт Леви. Това е добра новина за носителя на Големия кристален глобус в алпийските ски Марсел Хиршер. Австриецът  счупи глезена си на тренировка на 17 август , след като падна на глетчера Мьолталер. Тогава Хиршер допусна грешка при една от вратите на подредения слалом и беше откаран с хеликоптер в Университетската болница в Залцбург. Австриецът, който през март навърши 28 години, е абсолютен хегемон в алпийските ски от 2012 г. насам. Той спечели шест поредни пъти Големия кристален глобус, а по четири пъти триумфира с малките глобуси в слалома и гигантския слалом. Той обяви, че може да се завърне именно за състезанието в Леви.", "date": "2017.10.29", "title": "Гигантският слалом при мъжете в Зьолден беше отменен заради буря"}
{"url": "http://www.dnevnik.bg/politika/2017/10/29/3068221_durjavniiat_glava_se_opita_da_zashtiti_deistviia/", "text": "Предишният президент Росен Плевнелиев обяви в ефира на БиТиВи, че държавният глава Румен Радев се е опитал да защити противоконституционни действия заставайки на страната на летците от базата в Граф Игнатиево, които преди няколко дни отказаха да летят. Не одобрявам действията на тези летци. За мен това също оставя горчивото впечатление за неразбиране как функционира конституционалността, в какво се състои войнишкият дълг. Не съм съгласен и с действията на държавния глава, който се опита да защити противоконституционни действия, обясни Плевнелиев. Допълни, че летците имат легитимни начини да обърнат внимание на състоянието на авиацията - чрез своите ръководители и организации. Плевнелиев все пак посочи, че всеки политик трябва да чувства вина за състоянието на армията, обясни, че е направил по време на мандата си възможното да се излезе от това положение. Припомни, че вече има одобрен план за превъоръжаване на армията. Според него настоящият държавен глава носи вина и за първото в историята провалено заседание на Консултативния съвет по национална сигурност. Плевнелиев посочи, че в месеците преди него Румен Радев не се е държал като надпартиен президент, а се е опитал да защити само един - този на БСП, от проектите за създаването на антикорупционен орган. Извън това той посочи, че има цялостен провал на българския политически елит по темата корупция. В отговор на въпрос Плевнелиев обясни, че не би приел президентът да назначава шефа на бъдещия антикорупционен орган - такова е предложението в проекта на БСП, с което Румен Радев изрази съгласие.Той мотивира позицията си с неговия опит, при който заради политическата криза се наложи да назначи две служебни правителства последователно и така да управлява еднолично държавата за 6 месеца. Назначаването и на шефа на такъв орган би съсредоточило твърде много еднолична власт в ръцете на президента, който няма от кого да бъде контролиран, обясни Плевнелиев.", "date": "2017.10.29", "title": "Държавният глава се опита да защити действия против конституцията, обяви Плевнелиев"}
{"url": "http://www.dnevnik.bg/bulgaria/2017/10/29/3068227_v_ponedelnik_shte_se_znae_kakva_e_prichinata_za/", "text": "В понеделник ще е готов докладът за състоянието на язовир \"Чотората\", чиято скъсана стена стана една от причините за наводнението в Бургаско. Това заяви в предаването \"Неделя 150\" министърът на икономиката Емил Караниколов. \"Не мога да определя за виновен в случая определен собственик на определен язовир\", посочи той. На заседание на правителството в понеделник ще бъдат обсъдени спешни мерки за наблюдението на водните басейни. Според него трябва да се категоризират всички язовири, а от Министерството на околната среда и водите ще изработят нов закон за опазването на водите. В България има над 7000 язовира, а Държавната агенция по метрология и технически надзор прави непрекъснати проверки, допълни Караниколов. Той обаче обясни, че отправянето на препоръки и съставянето на актове не води до подобрение на ситуацията. Освен това към много язовири нямало интерес и се налагало общините да отделят средства за поддръжката им.", "date": "2017.10.29", "title": "В понеделник ще се знае каква е причината за наводненията в Бургаско"}
{"url": "http://www.dnevnik.bg/sport/2017/10/29/3068111_stamen_belchev_iziska_razlichno_lice_ot_cska_sreshtu/", "text": "Треньорът на ЦСКА Стамен Белчев заяви, че отборът му трябва да покаже различно лице срещу \"Лудогорец\". Той не остана доволен от играта срещу \"Славия\", макар червените да спечелиха. Те  се наложиха много трудно с 1:0 у дома  и прекъснаха серията си от три мача без успех. ЦСКА се доближи на две точки от \"Лудогорец\", който тази вечер приема \"Левски\". След седмица червените гостуват в Разград. \"За мача с \"Лудогорец\" трябва да променим държанието си на терена, да изглеждаме по съвсем друг начин и се надявам да го постигнем\", каза Белчев пред \"Диема спорт\", като по-късно говори и пред клубната телевизия. \"Трудна победа. Добро първо полувреме, но за съжаление след почивката необяснимо започнахме да правим детински грешки, да не успяваме да задържим топката - все неща, в което е силата ни\", продължи треньорът. \"Може би след тези три равни искахме да победим на всяка цена и напрежението дойде в повече. Но когато се бориш за челните места, винаги има напрежение. Надявам се тази победа да се отрази добре на психиката на играчите\", заяви Белчев.", "date": "2017.10.29", "title": "Стамен Белчев изиска различно лице от ЦСКА срещу \"Лудогорец\" (видео)"}
{"url": "http://www.dnevnik.bg/kultura/2017/10/29/3067500_moje_li_pisaneto_da_promeni_neshto/", "text": "Изданието включва последните три книги от \"Лапидарии\" – интелектуалния дневник на \"репортера на 20. век\" Ришард Капушчински. Текстовете са писани през последното десетилетие от живота на писателя, те включват негови размисли, спомени, реакции на политически, социални и културни явления, разсъждения за съвременната журналистика, литература, изкуство, история. И отново в тях виждаме историка, философа, визионера Капушчински, който с репортерския си нюх, въз основа на настоящето успява да прозре механизмите на историята и да предвиди бъдещия й ход. Предлагаме ви откъс от VI книга на \"Лапидарии\" в превод на преданата преводачка на Капушчински у нас Благовеста Лингорска. Заглавието е на редакцията. Може ли писането да промени нещо? Да. Дълбоко вярвам в това. Без тази вяра не бих успявал, не бих могъл да пиша. Разбира се, съзнавам всички ограничения, които поставят пред нас обстоятелствата, ситуациите, историята и времето. Затова моята вяра, макар и дълбока, не е абсолютна, не е сляпа. В какво се изразява главното ограничение? В това, че писането само рядко, в изключителни случаи, влияе на хората и на хода на историята пряко, радикално и незабавно. Въздействието на писаното слово е по-скоро косвено, а може би дори на пръв поглед, в първия миг – невидимо, незабележимо. Защото е необходимо време то да стигне до съзнанието на възприемащия, време, за да почне да формира това съзнание, да го променя и едва по този заобиколен път да влияе по-късно на нашите решения, нагласи и действия. Дали писането може да промени нещо решават не само авторите, но преди всичко възприемащите, читателите, тяхната чувствителност и доверие в словото, тяхната готовност и желание да реагират, да отговорят на полученото слово. Значение има също така контекстът, в който словото попада и е възприемано, атмосферата на средата, климатът на времето, състоянието на господстващата култура. Често това са обстоятелства, които могат да отслабят и дори да унищожат ценността и силата на написаното, върху които авторът – създателят на текста – няма някакво особено влияние. Обаче въпреки тези пречки и бариери аз съм уверен, че писането може да променя, и то да променя много. Казвам това въз основа на опита на мнозина мои колеги, които рискуваха живота си, а понякога дори отдаваха живота си, та със своята работа и писане не само просто да информират за това, което става в света, но и с тази информация да променят заварената действителност, да демаскират злото, да оздравяват ситуацията, да правят света по-човешки. Ще дам пример, един от многото. Руанда от 1959 г. бе страна на систематично повтарящи се племенни и кастови кланета, за които светът не знаеше, защото десетилетия наред в тази страна не бяха допускани журналисти. Аз самият, живеейки в съседна Танзания, се опитвах няколко пъти безрезултатно да се добера там. Едва писането за масовите кланета през 1994 г. събуди световното обществено мнение и от тогава Руанда за пръв път в нашата история престана да бъде място на кървави и масови вътрешни разчиствания на сметките. Именно това писане – разобличаващо и обвиняващо, а често просто информиращо – имаше важно участие в ликвидирането на концентрационните лагери, в свалянето на множество престъпни режими от рода на диктатурата на Пол Пот, Мобуту, Амин и Дювалие. И именно защото писаното слово е могло винаги да промени много, то е било в течение на векове страшилище за всяка авторитарна власт, която се е борела с него по всички възможни начини. Оттук – включването на книгите в забранителните списъци на църквата, оттук – изгарянето на книгите на клади, оттук – принуждаването на писателите да емигрират, осъждането им на смърт. Всъщност не бихме могли да си представим учебник по всеобща история, в който да няма глава за това, как писаното слово под формата на предавани от ръка на ръка позиви, тайни издания, нелегален печат и неузаконени издателства е влияело на резултата от водещите се обществени и политически борби. Когато питаме: \"Може ли писането да промени нещо?\", си мислим най-често, че става въпрос за положителна, за благоприятна промяна, за по-добър свят. Но нека не забравяме, че писането може също да се старае да промени света към по-лошо, да допринася за увеличаването на злото, на омразата и агресията. Такава функция изпълнява винаги писането в духа на фанатизма и ксенофобията, фундаментализма и расизма, например книги от рода на Протоколите на Сионските мъдреци или Mein Kampf на Хитлер. Мисля, че въпросът за връзката между писането и промяната, за това, дали такава връзка съществува и какъв характер може да има, е много важен и актуален. Добре е, че го задаваме днес, когато действителността подлага литературата на поредното изпитание. Този въпрос се поражда от безпокойството за резултатността на нашите писателски действия, за самата стойност на писането. Защото, от една страна, виждаме огромното разпространение на писаното слово – има все повече книги, списания и вестници, – а едновременно с това забелязваме колко зло има в този свят и как количеството на проблемите и конфликтите на нашата планета по-скоро расте, отколкото намалява. Оттук и скептицизмът на мнозина творци, оттук често и неверието в смисъла на нашето писане. Умът на съвременния човек е наводняван от думи, поради което те бързо губят стойност и сила, все по-малко ни говорят, а все повече ни дезориентират, изчерпват и мъчат. Обаче това излишество, това свръхпроизводство не бива да ни обезкуражава. Литературата винаги е поемала върху себе си отговорността. От хиляди години е съпътствала живота на поредните поколения, често променяйки го към по-добро, и днес нищо не я освобождава от това задължение. Напротив – трудното време, в което живеем, ни повелява да говорим с особена сила и вяра: да, писането може да промени нещо към по-добро, макар и с малко, но все пак може.", "date": "2017.10.29", "title": "Може ли писането да промени нещо"}
{"url": "http://www.dnevnik.bg/biznes/2017/10/29/3068229_proektut_za_aec_belene_e_finansovo_nejiznesposoben/", "text": "Проектът за АЕЦ \"Белене\" е финансово нежизнеспособен. Такъв извод правят учените от БАН, на които през пролетта правителството възложи анализ на ситуацията, след като България бе осъдена да плати и приеме оборудването за централата, поръчано преди години. Докладът още не е публично оповестен, а изводите в него са цитирани от  \"Капитал\" . До края на работния ден в петък от Министерството на енергетиката не отговориха на въпрос на \"Дневник\" дали докладът вече е получен във ведомството. По -късно в предаването \"Беновска пита\" председателят на БАН Юлиан Ревалски каза, че в момента се прави редакция на готовия вече доклад и в скоро време ще бъде предаден на възложителя - БЕХ. Посочи само, че са разгледани от силно песимистичен до умерено оптимистичен сценарий, направен е математико-икономичен модел с доста варианти. Той посочи, че от възложителя зависи дали анализът ще бъде оповестен публично. Според изчисленията на БАН, цитирани от изданието, при нормална очаквана възвращаемост за частния инвеститор приходите от експлоатацията на АЕЦ \"Белене\" няма как да покрият вложените пари. Единственият вариант строежът на централата да бъде възобновен, така че някак сметката да излезе, е тя да бъде изцяло държавен проект, посочва вестникът. От БАН са изготвили стандартен финансов модел на проекта за АЕЦ \"Белене\", в който на базата на прогнозните приходи и разходи се прави оценка за неговата икономическа целесъобразност. В случая заданието е било да се състави модел с презумпцията за частен инвеститор (не е разглеждан вариант, при който държавата участва като 100% собственик). Използвани са данни, които са били предоставени от БЕХ – т.е. става дума за съвсем реални числа от проектната документация на замразената ядрена централа, както и информация от различни международни източници. ", "date": "2017.10.29", "title": "Проектът за АЕЦ \"Белене\" е финансово нежизнеспособен, смятат в БАН (допълнена)"}
{"url": "http://www.dnevnik.bg/citat_na_deniia/2017/10/29/3068233_citat_na_denia_bil_sum_i_samurai_i_kamikadze/", "text": "Това коментира пред Би Ти Ви предишният президент Росен Плевнелиев, отговаряйки на въпрос чувства ли се като самурай в политиката. Причината за въпроса е изказване на настоящия държавен глава Румен Радев във \"Фейсбук\" в защита на летците от базата в Граф Игнатиево, които отказаха да летят заради тежкото състояние на военната авиация. Тогава Радев  написа:  \"Да искат от тези доблестни мъже поведение на камикадзе могат да си позволят само политици с безукорен морал на самураи.\" Плевнелиев вижда себе си като камикадзе, когато се е противопоставил на скандално назначение в Конституционния съд, както и при назначението на \"един медиен олигарх за шеф на ДАНС\". Като самурайска определи позицията си на противопоставяне спрямо Крим. Това е позиция, която изисква смелост и доблест, допълни той.", "date": "2017.10.29", "title": "Цитат на деня: Бил съм и самурай, и камикадзе"}
{"url": "http://www.dnevnik.bg/sport/2017/10/29/3068246_djoshua_shte_se_bie_s_uaildur_i_taisun_fjuri_prez_2018/", "text": "Антъни Джошуа току-що защити титлите си след победата над Карлос Такам, но вече знае плановете си за 2018 г. Световният шампион отказа камерунския боксьор след технически нокаут в 10-ия рунд и запазва поясите си на Международната боксова федерация (IBF), Световната боксова асоциация (WBA) и Международната боксова организация (IBO). Промотърът му Еди Хърн обясни пред Sky Sports, че британецът ще направи три двубоя през следващата година. Дългоочакваният мач между Джошуа и Дионтей Уайлдър почти сигурно ще се състои. Другите съперници на 27-годишния британец също ще са от сериозна класа. \"Дионтей Уайлдър срещу Ей Джей ще се състои. Освен това имаме заявка от  Тайсън Фюри , който иска да се завърне на ринга. Ще има и такъв мач. Антъни иска истински битки и аз ще му ги осигуря. Обещавам това на феновете\", каза Хърн. Уайлдър държи най-ценния пояс в тежка категория – на Световния боксов съвет (WBC). Американецът трябваше да го защитава срещу Луис Ортис, но след  положителна допинг проба  на кубинеца срещата пропадна. Вместо това Уайлдър, който има 38 победи (37 с нокаут) от 38 срещи на професионалния ринг, ще се бие с канадеца Бърмейн Стивърн на 4 ноември в Ню Йорк. \"Дионтей, Антъни идва за твоята титла\", закани се Хърн. Очаква се третият съперник на Джошуа да бъде друг световен шампион – Джоузеф Паркър. Новозеландецът държи пояса на Световната боксова организация (WBO) и  защити титлата си през септември  срещу братовчеда на Тайсън Фюри – Хюи Фюри. \"Дионтей, Джоузеф Паркър и Фюри – това ще са мачовете на Антъни през 2018 г.\", каза Хърн. Абсолютен световен шампион след година Еди Хърн вярва, че клиентът му ще може да обедини всички титли в тежката категория и планът им е реалистичен за 2018 г. \"Трябва да говорим с всички федерации и да видим кои пояси ще защитаваме. Антъни не иска да овакантява никоя титла, аз също\", каза още Хърн. През август  WBA нареди на Джошуа да започне преговори  със задължителния претендент Ортис. Ситуацията с положителната проба на кубинеца обаче най-вероятно ще забави евентуална защита в тази федерация. Очаква се руснакът Александър Устинов да се изправи срещу Мануел Чар от Германия на 25 ноември, а победителят да срещне пуерториканеца Фрес Кенедо в елиминационен мач за претендентското място. Това би трябвало да отложи за известно време ангажимента на Джошуа за задължителна защита на пояса на WBA. Така Джошуа ще може да стане абсолютен световен шампион още до края на 2018 г. За последно това направи Ленъкс Люис през 1999 г., който обедини титлите на WBC, WBA и IBF. Владимир Кличко, който държеше четири от поясите, никога не обедини всички титли заради обещанието към майка си да не се бие със своя по-голям брат Виталий, който беше дългогодишен шампион на WBC. \"Имаше разговори за мачове в САЩ или Нигерия, но ние искаме да продължим да се бием във Великобритания\", каза още Хърн. До момента всички 20 мача на Джошуа бяха проведени на територията на Обединеното кралство. Последните два – с  Владимир Кличко на \"Уембли\"  и Такам в Кардиф, събраха съответно 90 и 80 хиляди зрители. Смесени реакции след победата Краят на двубоя между Джошуа и Такам предизвика много коментари заради решението на рефера Фил Едуардс да го прекрати. Феновете се обединиха около мнението, че срещата трябваше да продължи, а специалистите се разделиха. Бившият шампион Карл Фроч, който работи за Sky Sports, първоначално обясни, че решението е спорно, но после промени мнението си. \"Аз съм боксьор и съм свикнал на варварски завършеци, защото съм гледал Майк Тайсън. И тук бих искал да видя нещо такова, но просто съдията прецени да запази Карлос. Поздравления за него, защото показа, че е много издръжлив след толкова малко дни за подготовка. За Антъни нямам какво да кажа – той върви уверено по пътя си и побеждава всеки. Блестящ е\", каза Фроч, който държеше всички титли в суперсредна категория години наред. Джошуа побърза да обясни, че също не е доволен от решението на съдията, но не може да контролира подобни неща. \"До спирането боят беше добър. Такам заслужи моето уважение за начина, по който се представи. Аз обаче нямам контрол над съдиите, моята работа е да се бия\", каза Джошуа. Двама от боксьорите, които са потенциални съперници на британеца, бързо коментираха победата му над Такам. Паркър се подигра на Джошуа, наричайки го средняк. \"Колкото повече го гледам, толкова повече си казвам: \"Мамка му, ако се бия с него, ще го нокаутирам\", заяви Паркър пред New Zealand Herald. \"Изглеждаше сякаш Джошуа имаше проблем да го нокаутира. Когато аз се бих с Такам, след това Джошуа каза, че щял да го нокаутира. Но не успя и мисля, че спряха боя прекалено рано. Той е добър - голям е, силен е, учи се в движение, но мисля, че всъщност е просто средняк. Като робот е. Правите му удари бяха много бавни. Не се движеше достатъчно\", допълни новозеландецът. Паркър, който е само на 25 години, има 24 победи от 24 мача, от които 18 са с нокаут. Уайлдър  коментира от по телефона от САЩ пред FightHype, че в пореден мач вижда проблемите на Джошуа и знае как да ги използва. \"Виждам доста неща, които мога да използвам, когато се срещнем. Още след мача с Кличко казах, че той има проблеми с издръжливостта и това се потвърди. Ако бях на негово място, щях да уволня треньора си по физическа подготовка. Джошуа прави толкова много неща по грешен начин\", каза шампионът на WBC. Според американеца мускулите на Джошуа са излишни и освен че го правят изключително тежък, намаляват неговата подвижност и го карат да се изморява прекалено бързо.", "date": "2017.10.29", "title": "Джошуа ще се бие с Уайлдър и Тайсън Фюри през 2018 г., обяви промотърът му"}
{"url": "http://www.dnevnik.bg/politika/2017/10/29/3068235_gerb_shte_pravi_registur_na_falshivite_novini_na_bsp/", "text": "За БСП алтернативата на управлението е да могат да формират фалшиви новини. Това обяви днес зам.-председателят на ГЕРБ Цветан Цветанов след заседание на Изпълнителната комисия на управляващата партия. След него депутатът от ГЕРБ Тома Биков обяви, че ще прави регистър на фалшивите новини, които БСП произвежда. Двамата и още трима министри от ГЕРБ изброиха примери за такива. Ръководството на ГЕРБ се събра извънредно днес по искане на лидера и премиер Бойко Борисов. Поводът -  речта на омраза, която се чула на конгреса на БСП . В събота социалистическата партия обяви курс към предсрочни избори и реши, че  в началото на европредседателството ще внася вот на недоверие към правителството заради корупцията . Ден по-рано  ДПС поиска оставката или на Валери Симеонов, или на целия кабинет. След заседанието на Изпълнителната комисия Бойко Борисов не дойде да говори пред медиите. В съобщението за свикването му обаче се казва, че конгресът на БСП \"продължава отброяването на най-мракобесните времена на Българската комунистическа партия, които ще бъдат запомнени с трудовите лагери, взривяваните църкви, националните катастрофи и фалитите на държавата ни\". За ГЕРБ БСП е дивашка опозиция Днес заместникът му в партията Цветан Цветанов показа диаграми какви са били показателите за борба с корупцията и с организираната престъпност при управленията на ГЕРБ и на БСП. По думите му твърденията на БСП са \"популизъм и клюкарство\", а вотът на недоверие не ставал с магическа пръчка. \"БСП трябва да решава първо вътрешните си проблеми. Когато не можеш да овладееш своята партия и нямаш подкрепата, не е сериозно да хвърляш обвинения за модерно робство към партия, която 10 години демократично печели избори\", обяви Цветан Цветанов. Той допълни, че ГЕРБ не иска да опитомява опозицията, а я иска \"силна\", но тя станала \"дивашка\". В отговор на въпрос дали конгресът на БСП е изнервил ГЕРБ Цветанов обяви: \"Никой не е в състояние да опъне нервите на ГЕРБ\". Министърът на европредседателството Лиляна Павлова показа пред медиите списък с приоритетите за провеждането му и обяви, че е лъжа, че България не работи по тях. Според нея БСП прави опит да създаде фалшиви новини за европредседателството, за да разреши своите вътрешни проблеми. Така обаче се уронвал имиджът на страната. \"Левицата в България като част от европейската левица не иска да говори за единство стабилност и сигурност. Не ви отива, уважаеми господа от опозицията. Нека работим заедно\", каза Павлова. Тя припомни още, че девизът на европредседателството е \"Съединението прави силата\". Корупцията била вътре в БСП В списъка на фалшивите новини Тома Биков нареди желанието на Нинова да се бори с корупцията и припомни, че като премиер Сергей Станишев е уволнил Нинова като зам.-министър на икономиката и енергетиката заради корупция, а говорителят на Европейската комисия (ЕК) Марк Грей го е поздравил. \"БСП има проблем с корупцията вътре в себе си. Там има хора, които са били арестувани за пренос на пари през сръбско-българската граница и сега оглавяват моралната полиция на \"Позитано\"20. Кирил Добрев се казва човекът\", каза още Биков. Според него единственият начин БСП да няма проблем с корупцията е да каже, че другите имат. Вицепремиерът Томислав Дончев обяви за фалшива новина внушенията за коалиция между ГЕРБ и БСП. \"Кой ви е предлагал за това нещо? Къде е цензурата\", попита още Дончев. Според него имало посттравматичен стрес у Корнелия Нинова, тъй като загубила последните парламентарни избори; а конгресът бил група за взаимопомощ, където хора с еднакви проблеми се ограждали в заблуди. \"Алтернатива ли е БСП на ГЕРБ? Да. Лоша алтернатива\", обяви финансовият министър Владислав Горанов, който разкритикува предложенията на БСП за въвеждане на прогресивно подоходно облагане. Според него в момента страната ни има проблем с човешките ресурси и най-доброто нещо, което може да се направи, е да се инвестира в образованието. ГЕРБ никога няма да управлява с БСП Цветан Цветанов прогнозира още, че БСП ще загуби и следващите избори от ГЕРБ, тъй като с това поведение левицата не може да бъде алтернатива. Социалистите искали да върнат страната във феодалното робство. На конгреса на ГЕРБ, който трябва да се събере на 26 ноември, за да преизбере ръководството, партията на Бойко Борисов ще излезе с декларация, че никога няма да управлява с БСП. \"Никога не сме искали коалиция с БСП. Никога няма да бъдем в управление с БСП\", каза още Цветанов. В отговор на въпроси на журналисти Цветанов каза: \"БСП ни отклони от устрема, за да покрием всички критерии и препоръки на Европейската комисия - много трудно се управлява след тях\".", "date": "2017.10.29", "title": "ГЕРБ ще прави регистър на фалшивите новини на БСП (допълнена)"}
{"url": "http://www.dnevnik.bg/sviat/2017/10/29/3067455_iaponsko_momiche_sudi_uchilishte_zadeto_ia_prinudilo/", "text": "Японска девойка съди училището си за 2.2 млн. йени (около 19 000 долара), задето са я принудили да боядиса косата си черна, съобщава електронното издание Quartz. Момичето твърди, че е страдала и че боята е увредила скалпа и косите ѝ. Преди две години на момичето е било забранено да присъства в клас и да участва в училищна екскурзия, освен това е било премахнато от училищните списъци. Тя не учи там от края на 2016 г. Причината – косите ѝ са естествено кестеняви вместо черни. По настояване на учителите тя неколкократно е боядисвала косата си, но ѝ е било обяснявано, че цветът не е достатъчно тъмен, докато накрая е била наказана. Много японски училища имат строги правила за външния вид, които забраняват боядисването на косата - нo oчевидно не и боядисването ѝ в по-тъмен и традиционен за местния етнос цвят. В някои бижутата и дори скубането на веждите са забранени. От училищната управа са обяснили на адвоката на момичето, че \"дори руса чуждестранна ученичка ще трябва да боядиса косата си черна\". През 90-те години боядисването на косите в кестеняво (в цвят на чай, както го наричат в Япония) бе изключително модно и прието от по-консервативните части на обществото като знак за бунтовнически настроения. Близо 60% от училищата в Токио изискват от подопечните си документ за \"истинския цвят на косата им\", за да не дискриминират родените с естествено по-светла коса ученици.", "date": "2017.10.29", "title": "Японско момиче съди училище, задето я принудило да боядиса косата си черна"}
{"url": "http://www.dnevnik.bg/morski/2017/10/29/3068251_chastichnoto_bedstveno_polojenie_ostava_v_burgasko/", "text": "В сила остава частичното бедствено положение в Бургаска област, където пороите и наводненията нанесоха сериозни материални щети и причиниха смъртта на трима души, съобщи БНР. Близо 50 доброволци от Организацията за закрила на българските граждани и хора от съседни селища започнаха почистване на къщите в най-пострадалото от наводненията в Бургаско - село Ливада. Пострадалите семейства имат нужда от техника, която да изрине калта, строителни материали, лекарства и доброволци, които да им помагат във възстановителните дейности. Над 50 са наводнените къщи. Междувременно 5-и ден продължава издирването на изчезналата жена от село Черни връх. Близки на изчезналата възрастна жена призоваха днес рибари с лодки да се включат в издирването й в Мандренското езеро: Представители на четири държавни институции и доброволци се включиха отново в операцията по издирването. Доброволци помагат в чистенето на къщите и в другите наводнени села в община Камено. Поне за един месец ще остане затворено бургаското депо за преработване на отпадъци поради авария, причинена от наводненията.", "date": "2017.10.29", "title": "Частичното бедствено положение остава в Бургаско"}
{"url": "http://www.dnevnik.bg/photos/snimka_na_denia/2017/10/29/3068228_snimka_na_denia_emocionalnata_sila_na_futbola_ili/", "text": "Мениджърът на   Славен Билич не може да повярва, че тимът му не печели съботното лондонско дерби с \"Кристъл палас\", докато зад него   вдига триумфално ръцете си във въздуха. \"Чуковете\" водеха с 2:0 на почивката след голове на Хавиер Ернандес и Андре Аю, но си тръгнаха само с точка от стадион \"Селхърст парк\". Лука Миливоевич и Вилфрид Заха в седмата минута на продължението донесоха точката на домакините от Южен Лондон.", "date": "2017.10.29", "title": "Снимка на деня: Емоционалната сила на футбола, или когато падне гол в 97-ата минута"}
{"url": "http://www.dnevnik.bg/skorost/2017/10/29/3067352_fotorazkaz_trupkata_kia_stingur/", "text": "                        3 След осем години непрекъснат ръст на продажбите, печелене на награди за дизайн и качество корейската марка \"Киа\" натрупа самочувствие и реши да влезе в сегмент, в които присъстват малцина. В класа \"Гран туризмо\" властват модели на \"Ауди\", БМВ, \"Мерцедес\", \"Инфинити\" и \"Лексус\", а срещу тях се изправя \"Стингър\".", "date": "2017.10.29", "title": "Фоторазказ: Тръпката \"Киа Стингър\""}
{"url": "http://www.dnevnik.bg/sviat/2017/10/29/3068043_sled_otvojuvaneto_na_kirkuk_roliata_na_iran_v_irak/", "text": "Миналата седмица иракски войски влязоха в Киркук за пръв път от три години, след като \"Ислямска държава\" и паническото отстъпление, до което офанзивата ѝ доведе армията на Багдад, в крайна сметка оставиха града в ръцете на кюрдите. За скорошната развръзка немалка е ролята на Иран, пишат \"Ройтерс\" и базираното във Вашингтон издание \"Ал Монитор\". Достигайки едно от главните находища в района, \"Бай Хасан\", иракската армия и подкрепящите милиции очакват съпротива от кюрдските бойци пешмерга, но не намират там дори инженери и работници. \"Никой не искаше да рискува живота си и всички решиха да се евакуират, тъй като истории за шиитските милиции и Касем Сюлеймани (отговарящият за външните операции на Революционната гвардия на Иран) се разпространяваха бързо\", казва източник от петролната индустрия на Кюрдистан. За Багдад възстановяването на работата на \"Бай Хасан\" и \"Авана\" струва усилия и се налага сътрудничество с кюрдските власти за възстановяване на прекъснатата работа (отстъпващите инженери са взели със себе си пароли и компоненти, затова колегите им от Националната петролна компания на Ирак са решили да спрат продукцията). Истинският удар обаче е за властите в Иракски Кюрдистан. След завземането на находищата добивът на иначе богатия на нефт регион спадна наполовина, а износът през тръбопровода, минаващ през Турция - с две трети. Предупреждения Ден преди войските на Багдад  да влязат в Киркук , ирански генерал с фамилия Екбалпур и тясно свързан със Солеймани сяда за разговори с командири на пешмергите в града. \"Ако се съпротивлявате, ще ви смачкаме и ще загубите всичко\", казва той според официален източник, свързан със срещата и цитиран от \"Ал Монитор\". Според същия източник Екбалпур вади карта на района и я показва на кюрдските си колеги. \"Това е планът ни - ще ви ударим на три места. Тук, тук и тук\", обяснява той и напуска мястото на срещата - сградата на Патриотичния съюз на Кюрдистан (PUK) в Киркук. Всъщност в Киркук мнозина го познават - той действа в района поне от десетилетие - но никой не би говорил за него. В недалечния, мултиетнически, но предимно населен с туркмени шиити град Туз Хурмату трима минувачи казват за изданието: \"Г-н Екбали (така е широко известен) отговаря за туркмените тук.\" Кюрдски представител отбелязва, че недалеч от Киркук, в базата К1, са базирани и американски военни съветници, които не реагират при офанзивата по-малко от ден по-късно, в полунощ на 16 октомври. Така последвалото поражение на пешмергите - изненадващо за някои, но и свързано с липса на муниции и с враждата между двете най-големи партии в Кюрдистан - се оказва неизбежно. Още преди началото на иракската операция кюрдски представители твърдяха, че ген. Касем Солеймани ги е предупреждавал да се изтеглят от Киркук, за да не пострадат от силите на Багдад. Източниците на \"Ройтерс\", запознати със съдържанието на разговорите между него и кюрдски лидери, твърдят, че той е бил в Кюрдистан най-малко три пъти през двете седмици, преди кампанията за отвоюване на територията да започне. Старата вражда Присъствието на Солеймани (сражавал се във войната между Иран и Ирак през 80-те години) на фронтовата линия само показва ключовата роля на Иран в Ирак в момент, когато ислямската република полага усилия да спечели война с посредници в Близкия изток срещу Саудитска Арабия и САЩ, пише агенцията. Една от срещите му, потвърдени и от други медии, обаче била с управляващата в Ербил Демократична партия на Кюрдистан (KDP), а с  нейния основен противник  - PUK. В Сулеймания, която е бастион на опозицията срещу президента Масуд Барзани, разговорите се провели в самия ден преди началото на офанзивата. Посланието му било ясно: изтеглете се или ще загубите подкрепата на Иран. По думите му иракският премиер Хайдер ал Абади имал подкрепа както от Запада, така и от всички регионални сили и нищо нямало да го спре да принуди кюрдите \"да се върнат в планините\", разказва депутат от PUK. Солеймани всъщност загатнал на кюрдите ситуацията от 1991 г., когато се наложило на кюрдите да избягат в планините близо до границите с Турция, преследвани от Саддам Хюсеин след размирици. \"Иранците бяха ясни... че ако има конфликт, тези територии ще бъдат загубени\", казва кюрдски политик, срещнал Солеймани преди 25 септември, пожелал да запази анонимност. PUK от своя страна беше несклонна да подкрепи референдума за независимост на Барзани, макар накрая да го направи. От друга страна, в отстъплението от спорните зони участваха и част от бойците пешмерга, които са на подчинение на Барзани - самият той някога е бил част от тази структура. \"Присъствието на Иран не е тайна\" По-късно командири на пешмергите обвиниха Иран, че стои зад офанзивата на Багдад и е помогнал на Абади, включително чрез шиитските милиции \"Хашд аш Шааби\" (\"Народни мобилизационни сили\"). Анализатори отбелязват, че милициите, макар да са свързани с Иран, се състоят от иракчани. Трима източници от пешмергите същевременно настояват пред \"Ал Монитор\", че са видели войници, говорещи фарси, с униформи на \"Хашд\", да крачат из Киркук заедно с иракчаните. Все пак присъствието на Иран в иракската политика вече дори не може да се нарече \"публична тайна\". \"Военната помощ на Техеран вече не е тайна. Можете да намерите снимки на генерал Солеймани навсякъде в Ирак\", казва за \"Ройтерс\" служител, близък до иранския президент Хасан Рохани. Според него Киркук е особено чувствителна точка за ислямската република, която е член на Организацията на страните, производителки на петрол (ОПЕК): \"Контрол на тези петролни кладенци от враговете на Иран би било кошмарно за нас. Защо трябва да им позволяваме да влязат на петролния пазар?\" Колебанието на PUK - партия, съюзник на Иран - за това дали референдумът за независимост трябва да се проведе и в спорния град, е показателно за съперничеството с KDP. Според опозицията вотът (и то не само в оспорваните земи) излагаше кюрдите на риск от военна намеса и изолация. Помощта на Солеймани и Екбалпур Солеймани присъства и на погребението на покойния лидер на PUK и бивш иракски президент, кюрда Джалал Талабани, на 6 октомври. И тогава предупреждава, че оттеглянето от Киркук трябва да е неизбежно. Ирански дипломат, базиран в Ирак, и ирански представител, близък до духовния водач на ислямската република аятолах Али Хаменей, казва, че Солеймани е обещал на кюрдски представители да защитава интересите им в замяна на отстъплението от Киркук. Според друг събеседник от Иран той е бил в Киркук два дни преди началото на офанзивата за кратко. Според иракските служби той е изпратил ясен сигнал на PUK за \"правилния\" курс, който трябва да поеме партията. Според KDP обаче послушалите Иран са предатели и \"кланът Талабани\" (близките на покойния президент, които контролират партията) са на практика зад офанзивата в Киркук. \"Помолили са Касем Солеймани за помощ и войските му са били там\", казва източник, близък до президента Барзани. \"Ясно е, че Иран ръководи операция, за да унищожи KDP.\" Само преди 30 години пешмергите, които сега са на подчинение на Барзани, се сражават редом до Солеймани срещу Саддам Хюсеин. Партията на Талабани обаче отхвърля обвиненията - според Бафел, син на някогашния държавен глава - Барзани е можел да избегне ситуацията чрез отстъпки за военна база близо до Киркук, която е трябвало да даде на Багдад. Други представители на PUK казаха след офанзивата, че Барзани просто жъне плодовете на решението си да проведе референдума въпреки съпротивата на почти всички държави. Високопоставен представител на партията разказва за \"Ал Монитор\", че връзките на иранския командир Екбалпур с кюрдите започват още през 1988 г., когато пешмергите и семействата им бягат от иранската страна на границата. Тогава той е натоварен да работи с новопристигналите бежанци, дори научава добре езика им и оттогава \"координира дейността си с пешмергите\". Впоследствие, когато Иран помага на PUK в конфликт с Барзани, Солеймани и Екбалпур също се включват. Според базирания в Кюрдистан журналист Фазел Хаурами влиянието на Иран в Ирак се крепи именно на \"дългосрочната инвестиция на (Революционната гвардия) в иракски опозиционни групи\", били те кюрди или шиити. Огорчение от всички (включително Иран) В Сулеймания, втория по значение град в Иракски Кюрдистан след Ербил, някои жители не се интересуват от политическите игри между големите кланове. \"Те (лидерите на KDP и PUK) просто вземат каквито искат решения и си играят с живота на хората. Накрая ние плащаме цената\", казва пенсионерът Абдуллах Ахмед. \"Това е нещастие за всички. Всички бяха обединени срещу \"Ислямска държава\". Сега гледат само себе си.\" Други в града отбелязват, че \"Иран има властта\" да разреши проблеми като разлома между кюрди и туркмени, но за Ирак не може да се каже същото. \"Нямаме доверие в Багдад\", казва той. Според \"Ал Монитор\", макар Иран (чието присъствие из  оспорваните територии  е гарантирано от \"Хашд аш Шааби) да триумфира чрез офанзивата, един ден може да съжалява за решението си да унижи кюрдите - в Кюрдистан антииранските настроения се задълбочават независимо от вековните връзки. Макар администрацията на САЩ на практика да помогна на Иран, избирайки да не се меси в случилото се, държавният секретар Рекс Тилърсън призова милициите и иранските им съветници да си тръгнат от Киркук и да върнат контрола на \"иракския народ\". Искането му обаче беше отхвърлено и от самия Абади - и в този, и в други региони, където обичайно действа като Сирия и Ливан, Иран често избира да остане по-дълго.", "date": "2017.10.29", "title": "След отвоюването на Киркук ролята на Иран в Ирак изглежда все по-дългосрочна"}
{"url": "http://www.dnevnik.bg/sviat/2017/10/29/3067556_onlain_zapoznanstvata_vodiat_do_poveche_mejdurasovi_i/", "text": "Една трета от браковете са следствие на онлайн запознанства. Как сайтовете за търсене на половинка промениха брачната институция – този въпрос са изследвали  учени  от Есекския и Виенския университет. Отговорът: те увеличават броя на междурасовите бракове и ги правят  по-стабилни . За хетеросексуалните двойки това е вторият най-разпространен начин на запознанство след срещата покрай общи приятели. За хомосексуалните двойки онлайн срещите са абсолютен първенец. Доскоро запознанството с брачния партньор се е дължало най-често на общи приятели. Хората са склонни да навлязат в интимна връзка с някого, който е свързан с тяхната социална група, макар да не е част от нея. Онлайн запознанствата обаче променят това и създават съвършено нови социални връзки, обясняват авторите на изследването от Есекския университет и Виенския университет. В изследването си те опитат да установят какво ще се случи, когато в една социална мрежа, съставена от мъже и жени, които търсят  партньор от противоположния пол , бъдат добавени допълнителни социални връзки на случаен принцип. Създаденият от тях математически модел показва, че нивото на междурасови бракове се повишава значително. Друг изненадващ ефект е, че браковете, плод на  онлайн запознанство , се оказват по-издръжливи. Хипотезата им се потвърждава и от реалността – след създаването на първите сайтове за запознанства през 90-те години, процентът на междурасови бракове бързо се покачва, като продължава да скача с увеличаването на популярността на тези сайтове. Рязко повишаване идва и след създаването на  приложението Tinder,  което се смята за най-популярното средство за онлайн запознанства в наши дни.", "date": "2017.10.29", "title": "Онлайн запознанствата водят до повече междурасови и по-стабилни бракове"}
{"url": "http://www.dnevnik.bg/sport/2017/10/29/3068265_vozniachki_specheli_nai-goliamata_titla_v_karierata_si/", "text": "Каролин Вознячки спечели за пръв път финалния турнир на Женската тенис асоциация (WTA). 27-годишната датчанка победи Винъс Уилямс с 6:4, 6:4 във финала в Сингапур и завоюва най-големия трофей в кариерата си. Вознячки записа първи успех над 37-годишната американка, срещу която имаше седем загуби в седем мача. Уилямс остана без трофей в най-силния си сезон от девет години насам. По-рано през 2017 г. носителката на седем титли от Големия шлем загуби финалите на Australian Open и \"Уимбълдън\". Благодарение на първата си победа над Уилямс Вознячки ще завърши сезона под №4 в световната ранглиста. Това е най-доброто й класиране от 2011 г., когато беше на върха в женския тенис. Уилямс ще финишира пета, което е най-предната й позиция от 2010 г. Финалът в Сингапур предложи много емоции и обрати. Вознячки взимаше предимство в резултата през цялата среща. Уилямс обаче показа страхотна борбеност и поддържаше интригата до самия край. Вознячки започна отлично, проби още в първото подаване на съперничката и поведе с 2:0. Уилямс веднага изравни, но отново се пропука на свой сервис и изостана с 2:4. Този път датчанката затвърди предимството си за 5:2. Американката не се предаде и отново успя да навакса пробива пасив, за да намали до 4:5. В следващия гейм обаче се стигна до нов пробив, който сложи край на първия сет. Вознячки се възползва от инерцията и спечели първите пет гейма на втората част, след като реализира пробиви във втория и четвъртия. Затварянето на мача обаче се оказа много трудна задача за датчанката. Уилямс отговори със серия от четири последователни гейма в своя полза, като навакса и двата пробива изоставане. При 4:5 тя сервираше за изравняване на резултата. Както и в първия сет обаче, озовала се в подобна ситуация, американката не издържа на напрежението. Вознячки проби и сложи точка на спора след 90 минути игра.", "date": "2017.10.29", "title": "Вознячки спечели най-голямата титла в кариерата си след първа победа над Винъс Уилямс"}
{"url": "http://www.dnevnik.bg/sport/2017/10/29/3068298_sebastien_ojie_specheli_peta_poredna_titla_vuv_wrc/", "text": "Себастиен Ожие спечели титлата в Световния рали шампионат (WRC) за пета поредна година, след като завърши на трето място в рали \"Уелс\" 12-и кръг за сезона. Едно състезание преди края французинът е недостижим на върха в подреждането с 215 точки. Пилотът на \"М-Спорт\" събра 215 точки, благодарение на двете допълнителни точки в последния пауър стейдж, които му гарантираха титлата. Втори в генералното класиране със 183 точки остава Тиери Ньовил с \"Хюндай\". Белгиецът финишира втори в ралито и за втора поредна година най-вероятно ще се задоволи с второ място в крайното подреждане. Ньовил спечели три ралита през 2017 г. - Франция, Аржентина и Полша, но имаше сериозни проблеми с издръжливостта на своя автомобил. \"Невероятна година за нас. В началото не знаех точно колко бързи ще бъдем с този автомобил, нямахме толкова много време за подготовка, но момчетата свършиха отлична работа. Много съм щастлив, защото се трудихме доста, бяхме бързи и постоянни\", каза Ожие след финала. Французинът не пожела да коментира бъдещето си преди края на сезона: \"Сега е време да се порадваме на титлата, но и да мислим за последния старт. Има още работа, която трябва да свършим.\" Той спечели едва две ралита през сезона – стартът на годината в Монте Карло и шестия кръг в Португалия. С голямо постоянство и още седем качвания на подиума, Ожие си гарантира пета корона във WRC. Французинът отпадна само в  рали \"Финландия\" , а най-слабото му класиране в точките е пето място в Италия. От 2013 г. Ожие неизменно доминира в Световния рали шампионат и наследи по отличен начин сънародника си и бивш съотборник Себастиен Льоб. Ожие излезе еднолично на второ място по спечелени титли. До момента той имаше четири, колкото великите финландци Юха Канкунен (1986, 1987, 1991 и 1993 г.) и Томи Макинен (1996-1999). Пред Ожие вече е единствено Льоб с девет титли (2004-2012 г.). Победата в рали \"Уелс\" грабна Елфин Еванс. Той е първият британец, който печели домашното си състезание от Ричард Бърнс, който триумфира през 1998, 1999 и 2000 г. За Еванс това е първи успех в световния шампионат в неговия 61-и старт. Успехът е много ценен за състава на \"Д-Мак\", за който кара Еванс. Това е частен тим, който изполсва автомобил \"Форд Фиеста\" на \"М-Спорт\", но той е подготвен с британски гуми и от британски екип. Британецът спечели девет скоростни отсечки и до голяма степен си осигури успеха в събота, когато беше с класа над съперниците си. Единствено Ньовил и Яри-Мати Латвала с \"Тойота\" успяха да му вземат по една отсечка. В неделния ден Еванс само поддържаше разликата, а победите в етапите взеха От Танак с \"Форд\", Андреас Микелсен с втория \"Хюндай\" на два пъти, Латвала и Ньовил в пауър стейджа. Еванс финишира с аванс от 37.3 секунди пред Ньовил и 45.2 пред Ожие. Освен титлата при пилотите, \"М-Спорт\" си осигури и тази при конструкторите. За първи път от 2007 г. насам тимът на Малкълм Уилсън печели, но бъдещето на отбора засега остава неясно, тъй като Ожие няма договор за сезон 2018, а  Танак напуска в посока \"Тойота\" . Последният старт за тази година е между 17 и 19 ноември в Австралия.", "date": "2017.10.29", "title": "Себастиен Ожие спечели пета поредна титла във WRC"}
{"url": "http://www.dnevnik.bg/sport/2017/10/29/3068299_lacio_se_izravni_s_juventus_i_napoli_na_vurha_v_italiia/", "text": "Лацио\" продължи кошмарния дебют на \"Беневенто\" в Серия А след разгромна победа с 5:1. \"Римските орли\" записа деветия си успех от 11 мача и събраха 28 точки. Тимът на Симоне Индзаги се изравни на върха с \"Ювентус\", който в събота спечели дербито с \"Милан\" (2:0), и с \"Наполи\", който посреща \"Сасуоло\" днес в 16.00 ч. \"Беневенто\" остава без точка след 11-ата си загуба от 11 мача и голова разлика 4:29. Бастос даде начало на разгрома в Беневенто в четвъртата минута. След центриране от корнер Чиро Имобиле успя да свали топката с глава от аутлинията, а за анголския защитник остана да я довкара във вратата на метър от голлинията. В 13-ата минута Имобиле удвои аванса на \"Лацио\" с 14-ия си гол за сезона. Той получи извеждащо подаване от Сергей Милинкович-Савич, надбяга бранителите на \"Беневенто\" и изпрати топката по диагонала с десния крак. Шоуто на Имобиле продължи в 24-ата минута. Той получи топката в наказателното поле и подаде към далечната греда, където Адам Марусич се хвърли на шпагат и я изпрати в опразнената врата. Десет минути след почивката Ахраф Лазаар намали резултата, след като получи подаване от Данило Каталди, освободи си позиция за изстрел в наказателното поле и стреля точно в близкия ъгъл. Четвърт час преди края на двубоя Луиш Нани намери Марко Пароло на границата на наказателното поле и италианския халф покачи на 4:1. Нани оформи крайния резултат в 86-ата минута след третата асистенция на Имобиле в мача.", "date": "2017.10.29", "title": "\"Лацио\" се изравни с \"Ювентус\" и \"Наполи\" на върха в Италия"}
{"url": "http://www.dnevnik.bg/photos/2017/10/29/3068279_fotogaleriia_pohodut_na_barselona_sreshtu_napuskaneto/", "text": "Близо 1.1 милиона души участваха в поход в Барселона срещу отделянето на Каталуня от Испания, съобщи говорител на организацията Каталунско гражданско общество, цитиран от ДПА.", "date": "2017.10.29", "title": "Фотогалерия: Походът на Барселона срещу напускането на Испания"}
{"url": "http://www.dnevnik.bg/photos/2017/10/29/3068194_fotogaleriia_svetovnite_snimki_na_denia_-_28_-29/", "text": "Подготовка за зимата, Питлохри, Великобритания.", "date": "2017.10.29", "title": "Фотогалерия: Световните снимки на деня - 28 -29 октомври 2017 г."}
