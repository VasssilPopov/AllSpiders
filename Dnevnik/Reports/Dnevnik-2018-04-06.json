{"url": "https://www.dnevnik.bg/sport/2018/04/06/3159356_rafael_nadal_se_zavurna_s_rekord_v_kupa_deivis/", "text": "Световнят №1 Рафаел Надал започна с рекорд участието си на турнира за  купа \"Дейвис\" . Левичарят от Майорка се включи в надпреварата за пръв път от две години, като иска да се подготви по-добре за сезона на червени кортове. Надал постигна победа в три сета срещу Филип Колшрайбер от Германия – 6:2, 6:3, 6:3, с което постави рекорд за най-дълга победна серия в турнира. На сингъл и двойки испанецът не познава вкуса на загубата в 23 поредни срещи в купа \"Дейвис\". Победата на 31-годишния тенисист беше важна, след като преди това Александър Зверев изведе Германия напред с успех 6:4, 6:2, 6:2 над Давид Ферер.  Световният №1  имаше леки колебания, като допусна осем двойни грешки, но все пак се справи. За него това беше първи мач от януари насам, когато се отказа заради контузия в четвъртфиналите на Australian Open. \"Винаги е добре да се върнеш на корта с победа, а също така за мен е позитивно, че направи добър мач, чувствах се добре на настилката. Трудно е след контузия, но публиката ме зареди с много енергия\", каза Надал. За испанеца тепърва предстои тежък сезон на червено. В следващите две седмици той не може да си позволи загуба, ако иска да остане на върха в ранглистата.  Надал има да защитава общо 4680 точки  в турнирите на клей, след като преди година триумфира в \"Мастърс\" турнирите в Монте Карло и Мадрид, АТП 500 в Барселона, както и на \"Ролан Гарос\".", "date": "2018.04.06", "title": "Рафаел Надал се завърна с рекорд в купа \"Дейвис\""}
{"url": "https://www.dnevnik.bg/sport/2018/04/06/3158996_haas_shte_smeni_mestata_na_mehanicite_koito_sgreshiha/", "text": "Първият уикенд за сезона във Формула 1 донесе големи проблеми на отбора на \"Хаас\". В  Австралия  двата болида на американския отбор вървяха отлично и показаха много добро темпо, но след спиранията в бокса Ромен Грожан и Кевин Магнусен отпаднаха заради идентични грешки на механиците си. Заради това от \"Хаас\" решиха да направят промени в гаража си. Местата на механиците ще бъдат разменени, а освен това преди Гран при на Бахрейн екипите имаха допълнителни тренировки. Това се случи в сряда при пристигането на механиците на пистата \"Сахир\". \"Не хвърляме вината върху две или три от момчетата. Роля изиграха много фактори, като и това, че нямахме достатъчно време да тренираме. Казах на някои момчета да правят други неща в гаража в следващите стартове, докато си върнат увереността\", каза шефът на отбора Гюнтер Щайнер. При спиране в бокса за всяка гума отговарят трима души – един отвива и завива болта с пневматичен пистолет, друг маха старата гума, а третият слага новата. След това се натиска бутон, който сигнализира, че смяната е готова и едва тогава пред пилота света зеленият светофар, че е готов да потегли от бокса. От \"Хаас\" обаче решиха да поставят допълнително човек пред колата, който може да спре зелената светлина, ако забележи грешка. През миналия сезон \"Хаас\" беше един от отборите с най-стабилно представяне в бокса. \"Това ни е нужно и сега. Няма да гоним смяна за 2.3-2.4 секунди, а солидни стопове от около 3 секунди, за да не стават повече грешки\", добави Щайнер. Освен проблемите в бокса американският отбор беше глобен и с 10 хиляди евро преди старта в Бахрейн. Санкцията беше наложена от ФИА, защото и двете коли са застрашили безопаността на пистата.", "date": "2018.04.06", "title": "\"Хаас\" ще смени местата на механиците, които сгрешиха в Гран при на Австралия"}
{"url": "https://www.dnevnik.bg/bulgaria/2018/04/06/3159246_kratki_novini_putiat_bansko-dobrinishte_e_zatvoren/", "text": "Според проучване 88% от българите подкрепят позицията на правителството по случая \"Скрипал\" 88% от българите одобряват позицията на правителството по случая \"Скрипал\", сочи експресен сондаж по телефона на \"Галъп интереншънъл\", проведен на 3 и 4 април сред 801 респонденти. Отговор на друг въпрос посочва, че 61 на сто анкетираните смятат, че по такива теми следва да има консенсус между основните партии, докато 35% предпочитат управляващата партия сама да носи полагащата й се отговорност. 81% от анкетираните не виждат реални доказателства за вината на Русия в ситуацията със Скрипал. Цачева свиква национално съвещание с шефовете на затворите След два инцидента за по-малко от три дни с лишени от свобода, министърът на правосъдието свиква извънредно съвещание с шефовете на затворите у нас и с ръководството на Главна дирекция \"Изпълнение на наказанията\". Това съобщиха от правосъдното ведомство. Срещата е насрочена за 10 април 2018 г. от 13 ч. в Министерството на правосъдието, като на нея ще бъдат обсъдени създалото се напрежение в системата, както и възможни решения на актуални въпроси в спешен порядък. Един убит и двама ранени при катастрофа на пътя Банско-Добринище Около 10.50 часа днес са катастрофирали два леки автомобила и камион. Един човек е загинал, а мъж и жена са ранени. В продължение на близо пет часа пътят беше затворен и се използваше обходен маршрут. Заради птичи грип са умъртвени 6000 патици в Зимница Около 6000 патици от ферма в стралджанското село Зимница, заразени от вируса на \"птичия грип\", са били умъртвени, предаде БТА. Ветеринари са дезинфекцирали птицефермата. Огнището на високопатогенната инфлуенца по птиците е възникнало в нова сграда, добре изолирана от прелетни птици. Ветеринари проучват мястото, за да се открият причината за заразата, допълни Георгиев. В началото на ноември миналата година в стралджанските села Зимница и Чарда бе открито огнище на \"птичи грип\" и бяха умъртвени около 70 000 пилета и гъски", "date": "2018.04.06", "title": "Кратки новини: Според проучване 88% от българите подкрепят позицията на правителството по случая \"Скрипал\""}
{"url": "https://www.dnevnik.bg/detski_dnevnik/2018/04/06/3156875_s_decata_po_praznicite/", "text": "Този път редовната ни рубрика носи заглавието \"С децата по празниците\" и събира събития от всичките почивни дни на децата. Тук  можете да видите събраните от \"Детски Дневник\" предложения за занимания на ученици през пролетната ваканция. За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . ПЕТЪК, 6 април  - Зайчета, пилета и шарени яйца присъстват в празничната колекция на ИКЕА за Великден. За да усетят празничното настроение, най-малките могат да се забавляват с куклената постановката \"Приключенията на Мури\" на театър \"Корсар\". ще забавлява малките посетители на Екомузей с аквариум. Всички деца, отишли да разгледат експозицията, ще получават гатанки, свързани с различни животни. След като отговорят правилно на зададените въпроси, любопитните откриватели ще имат за задача да намерят къде са позиционирани съответните експонати. На определени места ще бъдат скрити и шарени яйца. Една от подготвените гатанки ще указва местонахождението на кутия с частите на великденския пъзел. Участникът ще трябва да подреди неговите парчета на табло във фоайето. - В Дома на хумора и сатирата до 31 октомври е подредена пътуващата изложба  . Експозицията е посветена на сензационните открития на XIX и XX век и представя едни от най-популярните приспособления, за които се знае твърде малко. Днес човек не може да си представи свят без технологии, но тяхното създаване и усъвършенстване е коствало усилията на много хора. С какво са променили съвременния живот Самюъл Морз, Александър Бел, Блез Паскал, Вилхелм Рьонтген и много други известни и не толкова известни изобретатели? Това и още много неща очакват посетителите в \"Изобретенията\". Изложбата представя най-интересните моменти – от гениалната идея, през трудностите до сензационните изобретения, променили живота на цялото човечество. Всеки гост може и да изпробва – от телеграфа и рентгена до \"дядото\" на смартфона. Изложбата е отворена за посещения от понеделник до неделя от 10 до 18 часа.  - Ски центърът очаква своите гости в слънчевото време на великденските празници. Всички писти са добре обработени и всички съоръжения работят. СЪБОТА, 7 април  - Зайчета, пилета и шарени яйца присъстват в празничната колекция на ИКЕА за Великден. За да усетят празничното настроение, най-малките могат да се забавляват с куклената постановката \"Приключенията на Мури\" на театър \"Корсар\". ще забавлява малките посетители на Екомузей с аквариум. Всички деца, отишли да разгледат експозицията, ще получават гатанки, свързани с различни животни. След като отговорят правилно на зададените въпроси, любопитните откриватели ще имат за задача да намерят къде са позиционирани съответните експонати. На определени места ще бъдат скрити и шарени яйца. Една от подготвените гатанки ще указва местонахождението на кутия с частите на великденския пъзел. Участникът ще трябва да подреди неговите парчета на табло във фоайето.  - Ски центърът очаква своите гости в слънчевото време на великденските празници. Всички писти са добре обработени и всички съоръжения работят. - В Дома на хумора и сатирата до 31 октомври е подредена пътуващата изложба  . Експозицията е посветена на сензационните открития на XIX и XX век и представя едни от най-популярните приспособления, за които се знае твърде малко. Днес човек не може да си представи свят без технологии, но тяхното създаване и усъвършенстване е коствало усилията на много хора. С какво са променили съвременния живот Самюъл Морз, Александър Бел, Блез Паскал, Вилхелм Рьонтген и много други известни и не толкова известни изобретатели? Това и още много неща очакват посетителите в \"Изобретенията\". Изложбата представя най-интересните моменти – от гениалната идея, през трудностите до сензационните изобретения, променили живота на цялото човечество. Всеки гост може и да изпробва – от телеграфа и рентгена до \"дядото\" на смартфона. Изложбата е отворена за посещения от понеделник до неделя от 10 до 18 часа. НЕДЕЛЯ, 8 април  - Зайчета, пилета и шарени яйца присъстват в празничната колекция на ИКЕА за Великден. За да усетят празничното настроение, най-малките могат да се забавляват с куклената постановката \"Приключенията на Мури\" на театър \"Корсар\". - В Дома на хумора и сатирата до 31 октомври е подредена пътуващата изложба  . Експозицията е посветена на сензационните открития на XIX и XX век и представя едни от най-популярните приспособления, за които се знае твърде малко. Днес човек не може да си представи свят без технологии, но тяхното създаване и усъвършенстване е коствало усилията на много хора. С какво са променили съвременния живот Самюъл Морз, Александър Бел, Блез Паскал, Вилхелм Рьонтген и много други известни и не толкова известни изобретатели? Това и още много неща очакват посетителите в \"Изобретенията\". Изложбата представя най-интересните моменти – от гениалната идея, през трудностите до сензационните изобретения, променили живота на цялото човечество. Всеки гост може и да изпробва – от телеграфа и рентгена, до \"дядото\" на смартфона. Изложбата е отворена за посещения от понеделник до неделя от 10 до 18 часа.  - Ски центърът очаква своите гости в слънчевото време на великденските празници. Всички писти са добре обработени и всички съоръжения работят. ПОНЕДЕЛНИК, 9 април - В Дома на хумора и сатирата до 31 октомври е подредена пътуващата изложба  . Експозицията е посветена на сензационните открития на XIX и XX век и представя едни от най-популярните приспособления, за които се знае твърде малко. Днес човек не може да си представи свят без технологии, но тяхното създаване и усъвършенстване е коствало усилията на много хора. С какво са променили съвременния живот Самюъл Морз, Александър Бел, Блез Паскал, Вилхелм Рьонтген и много други известни и не толкова известни изобретатели? Това и още много неща очакват посетителите в \"Изобретенията\". Изложбата представя най-интересните моменти – от гениалната идея, през трудностите до сензационните изобретения, променили живота на цялото човечество. Всеки гост може и да изпробва – от телеграфа и рентгена до \"дядото\" на смартфона. Изложбата е отворена за посещения от понеделник до неделя от 10 до 18 часа.  - Ски центърът очаква своите гости в слънчевото време на великденските празници. Всички писти са добре обработени и всички съоръжения работят. - Младежите от Интеракт клуба организира \"Великденско съкровище\" в Парка на младежта от 11 часа. Отишлите ще се състезават в игри под надслов \"Направи и полети\", \"Пролетна надпревара\" и всеки ще може да се включи и в организираната томбола, която ще се тегли на два пъти - в 14 и в 18 ч. За участниците, представили се най-добре, са подготвени сладки лакомства и награди.", "date": "2018.04.06", "title": "С децата по празниците"}
{"url": "https://www.dnevnik.bg/sviat/2018/04/06/3159277_bivshiiat_prezident_na_jujna_koreia_poluchi_25_godini/", "text": "Бившият президент на Южна Корея Пак Гън-хе получи 24 години затвор, съобщава БНР. Прочитането на присъдата беше излъчено на живо по телевизията Пак Гън-хе беше призната за виновна за злоупотреба с власт и принуда.  Бившият президент не отрича да има вина и твърди, че делото срещу нея е политическо отмъщение.  Тя беше арестувана през март миналата година. Оттогава се намира в център за задържане близо до Сеул. Тя отказа да присъства на днешното съдебно заседание с мотива, че е болна.  Пак Гън-хе беше отстранена от власт в началото на миналата година след месеци на масови протести срещу нея, в които се включиха милиони хора. ", "date": "2018.04.06", "title": "Бившият президент на Южна Корея получи 25 години затвор"}
{"url": "https://www.dnevnik.bg/sport/2018/04/06/3159259_svurshihme_samo_polovinata_rabota_kaza_venger_sled/", "text": "Мениджърът на \"Арсенал\" Арсен Венгер призова за сериозно отношение и в реванша срещу ЦСКА (Москва) въпреки убедителната победа в първия мач. \"Артилеристите\" взеха комфортна преднина, след като  победиха с 4:1 на \"Емиратс\" . \"Трябва да бъдем реалисти и да кажем, че ни е нужно силно представяне и в Москва. Ще трябва да отидем там и да опитаме да играем по-най-добрия начин и да спечелим отново. Работата е свършена само наполовина\", каза французинът. Венгер изрази задоволството си от темпото, с което неговият отбор е играл през първата част. Именно преди почивката бяха вкарани и петте гола в срещата. За разлика от представянето във Висшата лига, където отборът е шести и редува добри с колебливи изяви, \"Арсенал\" е много стабилен в Лига Европа. Съставът има осем победи от 11 мача, в които вкара 27 гола и получи едва осем. \"Много е рано да се говори за финал и за спечелване, аз никога не съм го правил, не очаквайте и сега. Предстои ни тежък мач в Москва, а след това евентуално два полуфинални мача\", добави Венгер. Преди реванша в Москва следващия четвъртък, \"Арсенал\" приема \"Саутхемптън\" в неделя, в мач от първенството.", "date": "2018.04.06", "title": "Свършихме само половината работа, каза Венгер след успеха над ЦСКА (Москва)"}
{"url": "https://www.dnevnik.bg/photos/2018/04/06/3159276_fotogaleriia_na_razpeti_petuk_v_hrama/", "text": "Днес е Велики, или Разпети петък - денят, в който Исус Христос е разпънат на кръста.", "date": "2018.04.06", "title": "Фотогалерия: На Разпети петък в храма"}
{"url": "https://www.dnevnik.bg/sviat/2018/04/06/3159279_velikobritaniia_e_ochistila_vajni_svideteli_s/", "text": "Говорителят на руското външно министерство Мария Захарова написа в страницата си във Фейсбук, че домашните любимци на отровения шпионин Сергей Скрипал са можели да бъдат важна улика в делото, но след действията на Великобритания от тях вече нищо не може да се научи, предаде ТАСС, цитирана от БТА. Вчера говорител на британското министерство на околната среда обяви, че в дома на Скрипал са открити две мъртви морски свинчета и котка в тежко състояние, която е била евтаназирана, за да се сложи край на мъките й. Според Захарова животните не само че са загинали при странни обстоятелства, но са били и кремирани. Това написа и британският таблоид \"Сън\". \"На пръв поглед това може да породи поредната порция шеги от сорта \"очистиха важни свидетели\", но в действителност това са \"важни свидетели\", тъй като става дума за химическо отровно вещество, което според някои версии може да е било използвано в дома на Скрипал\", посочи говорителят на руското външно министерство. На този етап не се посочва каква е причината за смъртта на животните – дали отрова или глад, тъй като експертите влязоха в дома на Сергей Скрипал месец след инцидента. Днес от Русия отхвърлиха твърденията на британския в. \"Таймс\", че субстанцията, използвана за отравянето на Сегрей Скрипал и дъщеря му, е била разработена в лаборатория в затворен град в Саратовска област, предаде \"Франс прес\". \"Тази лаборатория никога не е била част от нашия обхват на работа\", заяви пред \"Интерфакс\" Михаил Бабич, пълномощен представител на руския президент в Приволжския федерален окръг, в състава на който влизат редица руски федерални субекти, сред които и Саратовска област. \"Всички бази, в които са складирани химически оръжия са добре известни. Шихани не е една от тях\", каза Бабич, който е бивш председател на руската Държавна комисия по химическо разоръжаване. Шихани е затворен град, в който се намира подразделение на Държавния изследователски институт за химия и органични технологии.", "date": "2018.04.06", "title": "Великобритания е \"очистила важни свидетели\" с отношението към домашните любимци на Скрипал, смята Русия"}
{"url": "https://www.dnevnik.bg/bulgaria/2018/04/06/3159280_katastrofa_i_trafik_obrazuvaha_zadrustvaniia_po/", "text": "Километрични задръствания са се образували в края на магистрала \"Хемус\" край Ябланица, съобщава \"Фокус\". Блокада има и около 40-и километър на магистрала \"Тракия\", съобщиха читатели за \"Дневник\". От МВР съобщиха, че причината е верижна катастрофа, при която няма пострадали. Аварийната лента, която би трябвало да е свободна, също е пълна с коли, съобщиха още читатели за \"Дневник\" Задръстването по \"Хемус\" е предизвикано от интензивния трафик и намаляването на броя на лентите от три в една в посока Варна. Пътят Банско-Добринище продължава да е затворен заради тежка катстрофа, станала по-рано през деня при която загина един човек. Интензивен е и трафикът по граничните пунктове с Македония, Турция, Гърция и Румъния съобщиха от Гранина полиция. Какви са съветите на Пътна полиция за пътуване, вижте  тук .", "date": "2018.04.06", "title": "Катастрофа и трафик образуваха задръствания по магистралите \"Хемус\" и \"Тракия\""}
{"url": "https://www.dnevnik.bg/tehnologii/2018/04/06/3159284_ot_feisbuk_priznaha_che_do_27_miliona_evropeici_sa/", "text": "С писмо до Европейската комисия от \"Фейсбук\" потвърдиха, че до 2.7 милиона потребители в ЕС са били засегнати от злоупотребата с лични данни покрай случая с \"Кембридж аналитика\", съобщи говорител на комисията, цитиран от БТА. Следващата седмица предстои представители на ЕК и на социалната мрежа да продължат диалога по тази тема. Разговорите ще засегнат новите правила за личните данни в ЕС и по-общо теми, свързани с демокрацията, поясни говорителят. Той добави, че от 25 май в ЕС влизат в сила допълнителни правила, според които при нарушение на изискванията за съхранение на лични данни дружествата може да бъдат глобени с до четири процента от техния световен годишен оборот. При нарушение дружествата ще трябва да уведомяват потребителите до 72 часа. От следващия месец дружествата, обработващи лични данни в ЕС, ще трябва да получават изричното съгласие на своите клиенти да събират тези данни, и то с ясно посочена цел, включително ако данните биват предоставени другиму.", "date": "2018.04.06", "title": "От \"Фейсбук\" признаха, че до 2.7 милиона европейци са били засегнати от злоупотребата с лични данни"}
{"url": "https://www.dnevnik.bg/sport/2018/04/06/3159285_nai-uspeshnata_sustezalka_na_zimni_olimpiadi_marit/", "text": "В рамките на три дни втори легендарен спортист на Норвегия обяви края на своята кариерта. След като в началото на седмицата това направи Краля на биатлона  Оле Ейнар Бьорндален , легендарната ски бегачка Марит Бьорген също обяви, че спира. 38-годишната състезателка се оттегля след 19 години в Световната купа. \"Чувствам, че вече нямам същата мотивация, за да продължа със 100% за още един сезон. Затова се оттеглям с ясното съзнание, че съм дала всичко от себе си\", каза Бьорген пред NRK. В знаменитата си кариера Бьорген спечели 114 пъти в 303 старта от Световната купа, Тур де ски и северните дисцилини. Норвежката е най-успешната състезателка в ски бягането, а освен това държи абсолютните рекорди в историята на този спорт по брой на победи. Бьорген спечели четири пъти Световната купа в ски бягането, пет пъти малката купа в спринта и три пъти тази в дистанционните стартове. Норвежката се доказа като най-универсалната ски бегачка, способна да печели в спринтовете, щафетите, както и маратонските стартове на 30 километра. Бьорген постигна успехи и в скиатлона (съчетание на класически и свободен стил). На зимните олимпийски игри в Пьонгчанг тя спечели пълен комплект медали – злато в щафетата 4х5 км и на 30 км класически стил, сребро в скиатлона, както и бронзови отличия на 10 км свободен стил и отборния спринт. Бьорген стана  най-успешният състезател на зимни олимпийски игри  след Пьонгчанг, като има 15 медала (осем златни) срещу името си. Тя изпревари с два медала Оле Ейнар Бьорндален и с три друга легенда в ски бягането Бьорн Дели.", "date": "2018.04.06", "title": "Легендата на ски бягането Марит Бьорген обяви края на кариерата си"}
{"url": "https://www.dnevnik.bg/sport/2018/04/06/3159289_bulgarskite_tenisisti_se_klasiraha_za_finalniia_pleiof/", "text": "България победи Македония с 2:0 и си осигури участие във финалния плейоф на  купа \"Дейвис\" . Българските тенисисти бяха категорични срещу състезателите от Македония като Димитър Кузманов и Александър Лазов се поздравиха с побед. В срещата за изкачване във втора група на купа \"Дейвис\" България ще срещне победителя от двойката Монако и Кипър. Успешното начало беше дадено от Лазов, който победи с 6:1, 6:1 Горазд Сърбляк. Малко по-късно Кузманов записа поредната си категорична победа – 6:2, 6:2 срещу Димитър Грабул само за 59 минути. България е в състав Димитър Кузманов, Александър Лазов, Васил Младенов и Адриан Андреев,а капитан на националите е Тодор Енев.", "date": "2018.04.06", "title": "Българските тенисисти се класираха за финалния плейоф на купа \"Дейвис\""}
{"url": "https://www.dnevnik.bg/sviat/2018/04/06/3159291_puchdemon_napusna_zatvora_sled_kato_garanciiata_mu/", "text": "Бившият ръководител на правителството на Каталуня Карлес Пучдемон напусна затвора в северния германски град Ноймюнстер след плащане на гаранция от 75 000 евро, предадоха световните агенции, цитирани от БТА.  Той беше задържан на 25 март  на германската граница с Дания на път за Белгия, където се укриваше от октомври. Пред стените на затвора Пучдемон бе посрещнат от привърженици и журналисти. Той благодари на всички за солидарността и подкрепата, включително на немски. \"Призовавам да бъдат освободени всичките ми колеги, които се намират в испански затвори. За Европа е позор да има политически затворници\", заяви 55-годишният Пучдемон, имайки предвид задържаните в Испания каталунски сепаратисти. По думите му \"борбата засяга всички европейски граждани\". \"От години искахме диалог с испанските власти, а получихме единствено репресивен отговор. Дойде време да се занимаваме с политика, а не с оправдания\", заяви той. Испанските власти издирват Пучдемон за бунт и злоупотреба с държавни средства при организирането на неразрешен референдум миналата година за независимост на Каталуня от Испания. Мадрид иска екстрадицията му с европейска заповед за задържане. Вчера Висшият регионален съд в град Шлезвиг постанови, че Пучдемон може да бъде пуснат под гаранция от 75 000 евро, но искането на Испания за екстрадицията му продължава да се проучва. Съдът отхвърли испанското обвинение в подстрекателство към бунт, но продължава да разглежда обвинението в злоупотреба с държавни средства.", "date": "2018.04.06", "title": "Пучдемон напусна затвора, след като гаранцията му беше платена"}
{"url": "https://www.dnevnik.bg/sport/2018/04/06/3159299_s_deset_choveka_botev_plovdiv_nanese_treta_poredna/", "text": "Ботев\" (Пловдив) постигна голяма победа, след като надигра с минималното 1:0 \"Левски\". Успехът се оказа още по-ценен за жълто-черните, които играха повече от 45 минути с човек по-малко. Резервата Стивън Петков вкара единствения гол три минути след появата си на терена. \"Левски\" загуби за трети път поред и се намира в най-лошата си форма от четири години насам. Сините затвърдиха кризата дни преди първия полуфинален сблъсък с ЦСКА за Купата на България. Те остават на третата позиция поне до двубоя на \"Берое\" срещу \"Верея\" по-късно тази вечер, но могат да бъдат изпреварени. За пловдивчани успехът е втори над \"Левски\" у дома през сезона и трети пореден. Жълто-черните не са губили от този съперник вкъщи от есента на 2014 година. \"Ботев\" започна много активно двубоя, с доста желание и агресия най-вече в средата на терена. Футболистите на Николай Киров се стараеха да печелят максимално бързо топката. \"Левски\" пък изненада със стартовия си състав, като атаката поведоха двама футболисти, които не са чисти нападатели – Габриел Обертан и Антонио Вутов. Първият по-интересен момент беше в шестата минута, когато Жоао Пауло разтресе гредата. Той получи топката отдясно на наказателното поле и стреля изненадващо, а Божидар Митрев не реагира, като имаше и голям късмет. Постепенно \"Левски\" изравни играта, а в 14-ата минута домакините имаха късмет че останаха с 11 души на терена. Серкан Юсеин влезе много грубо в краката на Васил Панайотов, при това с голямо закъснение, но получи само жълт картон. До края на първата част \"Левски\" също удари греда, когато Обертан засече центриране на Милош Цветкович. Малко по-късно това направи и Тодор Неделев, като от много малък ъгъл изненада Митрев и вратарят на сините буквално не мръдна, но отново имаше късмет. В 41-ата минута \"Ботев\" остана с десет човека след много груба грешка на Димитър Пиргов. Централният защитник се засуети около собственото си наказателно поле, изгуби топката от Обертан и се принуди да го фаулира, заради което видя и червения картон. През второто полувреме \"Левски\" опита да изнесе играта в по-предни позиции, а Делио Роси потърси промени с пускането на Станислав Иванов и Серджиу Буш. Румънецът веднага получи добра възможност, но от няколко метра не улучи вратата. След 65-ата минута \"Ботев\" игра по-добре и контролираше случващото се на терена макар че беше с 10 души. Пловдивчани действаха със самочувствие, а това притесни \"Левски\". В 76-ата минута Николай Киров пусна на терена златната си резерва Стивън Петков, вадейки дефанзивния халф Юсеин. Петков веднага оказа влияние върху мача и след само три минути се разписа във вратата на родния си клуб. Тодор Неделев центрира перфектно отдясно, нападателят се измъкна зад гърба на Давид Яблонски и от три метра вкара с глава. До края на двубоя \"Левски\" хвърли всички сили в предни позиции, но щурмът беше по-скоро хаотичен и не доведе до нищо. Сините губят трети пореден шампионатен мач, като това е най-лошата форма на отбора от четири години. През април 2014 г. \"Левски\" записа четири поредни поражения.", "date": "2018.04.06", "title": "С десет човека \"Ботев\" (Пловдив) нанесе трета поредна загуба на \"Левски\""}
{"url": "https://www.dnevnik.bg/sviat/2018/04/06/3159301_sergei_skripal_veche_ne_e_v_kritichno_sustoianie/", "text": "Бившият руски двоен агент Сергей Скрипал вече не е в критично състояние и реагира добре на лечението след атаката с нервнопаралитично вещество миналия месец, съобщи болницата в Солсбъри, цитирана от \"Ройтерс\". По-рано през седмицата  значително подобрение беше отчетено и в състоянието на неговата дъщеря Юлия . Двамата бяха открити в безпомощно състояние на 4 март, като в един момент имаше опасност за живота им. На 15 март Великобритания, САЩ, Германия, Франция обявиха, че Русия е отговорна за първото използване на нервнопаралитично вещество за атака в Европа от Втората световна война насам. Случаят предизвика безпрецедентна криза в отношенията между Русия и Великобритания, която се разшири до конфликт между ЕС и САЩ от една страна, и Москва от друга.  Стигна се до изгонване на руски дипломати от 17 държави .  Русия отговори със същата мярка спрямо 12 страни .", "date": "2018.04.06", "title": "Сергей Скрипал вече не е в критично състояние, съобщиха от болницата"}
{"url": "https://www.dnevnik.bg/sport/2018/04/06/3159171_italianskite_futbolni_sudii_sa_poluchili_zaplashitelni/", "text": "Президентът на Асоциацията на италианските футболни съдии (AIA) Марчело Ники заяви, че той и негови колеги са получили пратки с куршуми. Сред получателите са още вицепрезидентът на организацията Нарчизо Пизакрета и Никола Рицоли. Заплахите идват в разгара на недоволството на привържениците срещу използването на видеоповторенията. Запалянковците протестират срещу въвеждането на технологията и спортния им ефект. Ники се изказа критично за журналист, който заявил, че феновете \"трябва да застрелят съдиите\". По думите му полицията и министерството на вътрешните работи в страната разследват инцидента. Миналия месец стотици привърженици на \"Лацио\" се събраха пред офисите на Италианската футболна федерация, за да протестират. Те твърдят, че отборът им е загубил пет мача след намеса на видеоповторенията. Запалянковци и специалисти са със смесени чувства в първия сезон, в който системата се използва. Вече имаше няколко случая, в които технологията донесе спорове. Видеоповторенията  се използват още в Бундеслигата , първенството на САЩ, като се включиха и в турнирите за Купата на Англия и Купата на лигата в Англия. На технологията  ще се разчита и на световното в Русия .", "date": "2018.04.06", "title": "Италианските футболни съдии са получили заплашителни пратки с куршуми"}
{"url": "https://www.dnevnik.bg/bulgaria/2018/04/06/3149264_razpeti_petuk_e/", "text": "Днес е Велики, или Разпети петък - денят, в който е разпнат Божият син Исус Христос, за да стане изкупителна жертва за греховете на човечеството. На Велики петък Исус е погребан в каменен саркофаг в пещера, пред която е поставен огромен камък, а входа се пази от охрана. На този ден в храмовете се извършва неговото опело. На утринната служба се четат дванадесет откъса от Евангелието, които разказват за страстите (от църковнославянски - страданията) на Исус Христос. По време на богослужението вярващите държат в ръце запалени свещи, символ на величието на Спасителя по време на страданията му и духовното бодърстване на християните. Не случайно именно в този ден от Страстната седмица постът е особено строг: църквата повелява тогава да не се яде и да не се пие нищо - дори вода.", "date": "2018.04.06", "title": "Разпети петък е"}
{"url": "https://www.dnevnik.bg/bulgaria/2018/04/06/3157491_koi_put_da_hvana_-_niakolko_posoki_za_razhodka_sred/", "text": "Макар и Великден тази година да е рано, поради което и с неустойчиво време, събирането на няколко почивни дни накуп е добър повод човек да излезе от зоната си на комфорт като предприеме кратко пътешествие, за което не е събирал сили до момента. Такова може да се окаже леко изкачване в невисоките части на планината. Когато времето не те притиска и знаеш, че винаги можеш да се върнеш, ако идва нанагорно, нещата са по-леки. Ако въпреки затоплянето на времето не сте склонни още да замените сгряващата топлина на червеното вино с нещо друго, а и ви се иска да подишате чист въздух на приятно място, можете да изберете пътя през Искърското дефиле до село Гара Бов. От там нагоре се достига до хижа \"Тръстена\", известна и с произвежданото на малини на нейна територия. През лятото се продават пресни, през останалата част на годината влизат в състава на виното. Маршрутът дотам можете да си припомните  тук . Следващото интересно място за посещение, което е свързано със съвсем малко вървене, се намира близо до Казанлък. Там се намира светилището познато като Вратата на богинята. Разказ за него четете  тук . Без особени трудности от техническо естество е преминаването по друг все пак планински маршрут - този, който води до връх Тодорини кукли в Стара планина. Изходна точка за него е Петрохан, където може да се остави автомобилът. Подробностите за този маршрут можете да намерите  тук . Следващата посока, подходяща за това време на годината извежда отново до един старопланински връх - Свищиплаз. За не я е важно да се знае, че е нужна доста добра физическа подготовка - ако редовно сте спортували зимата, независимо какво, би трябвало да се справите. Изходната точка тук е Златица. Подробностите четете  тук .", "date": "2018.04.06", "title": "Кой път да хвана - няколко посоки за разходка сред природата"}
{"url": "https://www.dnevnik.bg/gradska_sreda/2018/04/06/3158940_ot_tazi_nosht_trugva_noshtniiat_gradski_transport_v/", "text": "От полунощ на 7 април по четири линии от кварталите \"Люлин\", \"Обеля\", \"Студентски град\", \"Дружба\", '\"Младост\", \"Овча купел\" и \"Гоце Делчев\" тръгват автобусите на нощния градски транспорт. Те ще се движат на интервал от 40 минути, като общата им спирка е площад \"Александър I Батенберг\". Цената на билета е 2 лева, като той важи за цялата вечер, за всички линии. Превозните документи ще се продават от контрольор, какъвто ще има във всеки автобус. Автобусът по линията от \"Люлин\" до \"Младост\" тръгва 00:54, а в обратната посока е 00:48 часа. Последните автобуси по тази линия са в 04:44 и 04:43 часа. В 00:20 часа от първата спирка в \"Обеля\" тръгва първият автобус по втората линия, която достига до \"Студентски град\", от там пък в 00:53 тръгва другият автобус по линията. Последните автобуси по линията са 04:20 от \"Обеля\" и в 04:28 от \"Студентски град\". Третата линия ще свързва \"Овча купел\" и автостанция \"Изток\", като първи автобуси по нея са в 00:55 и 00:23, а последните са в 04:14 и 04:23 часа. Четвъртата линия се движи между кварталите \"Гоце Делчев\" и \"Дружба 2\". Първите автобуси по линията са от 00:53 и 00:47, а последните - 04:33 и 04:37 часа.", "date": "2018.04.06", "title": "Нощният градски транспорт в София тръгва този уикенд"}
{"url": "https://www.dnevnik.bg/sport/2018/04/06/3158883_ludogorec_priema_cska_v_mach_s_ogromna_tejest/", "text": "Лудогорец\" приема ЦСКА в мач, който може да наклони везните в полза на един от двата отбора в борбата помежду им за шампионската титла. Домакините влизат с преднина от три точки на върха. Мачът е от 17.00 часа на \"Лудогорец арена\" и ще бъде излъчван по \"Диема спорт\". След отпадането си от евротурнирите воденият от Димитър Димитров-Херо отбор е съсредоточил всичките си усилия в първенството и търсенето на историческа седма поредна титла. \"Лудогорец\" е в дълга серия от победи, като в последните два кръга спечели вихрено срещу \"Етър\" и \"Верея\" с голова разлика 11:0. ЦСКА също натрупа увереност. След грешката срещу \"Черно море\" при нулевото равенство на \"Българска армия червените се засилиха с пет поредни победи. За постигането им те вложиха много усилия, като в три от случаите трябваше да чакат голове в последните минути. ЦСКА издържа теста да бъде без голмайстора си Фернандо Каранга и  срещу \"Ботев\" стигна до 4:1 . Сега предстои много голямо изпитание. Шампионският дуел \"Лудогорец\" е в отлична серия, като ще разчита много на домакинството си. ЦСКА влиза с психологически устрем, благодарение на обрата, който постигна с десет души за 2:1 в Разград през есента. В допълнение червените се наложиха с 2:1 и в четвъртфинала за Купата на България с гол на Кирил Десподов в продълженията. Мачът тази вечер се очаква с голям интерес, но  Димитров предупреди, че едва ли качеството ще е високо . \"Трудно може да се говори за някакво качество в мачове, които са съпътствани от голямо напрежение. Защото наистина резултатът в момента е най-важен и за двата отбора. Все пак се надявам футболът да надделее и да се получи атрактивен двубой\", каза треньорът на \"Лудогорец\". Темата за напрежението беше засегната и от колегата му Стамен Белчев. Надеждата му е  футболистите му да загърбят емоциите и да излязат уверени . \"Очакванията ми са да направим добър мач, да покажем истинските си възможности. Ако това стане и бъдем дисциплинирани, сигурен съм, че ще се поздравим с успех\", каза Белчев. И добави, че цялото внимание трябва да падне върху футбола. За феновете Заради ремонта на сектора за гостуващите привърженици  феновете на ЦСКА ще са в сектор А . те изразиха в социалните мрежи недоволството си, че там \"Лудогорец\" изгради клетка. От 14.00 часа няма да бъдат допускани автомобили по улиците \"Ветеринарна\", \"Мраморно море\" и \"Северен булевард\", съобщиха от пресцентъра на ОД на МВР в Разград. Временната забрана за движение на МПС по улица \"Ветеринарна\" няма да важи за живущите на улица \"Северен булевард\".", "date": "2018.04.06", "title": "\"Лудогорец\" приема ЦСКА в мач с огромна тежест"}
{"url": "https://www.dnevnik.bg/evropa/2018/04/06/3156698_za_malkite_ezici_i_kak_da_produlji_vruzkata_s/", "text": "Да защити \"малките\" езици, сред които попада и българският, и да улесни запазването на връзката между учениците в чужбина и родния им език. Това е най-общо целта на разгледаната в края на март в Комисията по петиции на Европейския парламент петиция на Асоциацията на българските училища в чужбина (АБУЧ). Тя е внесена преди година с подписите на хиляди българи зад граница и в голяма степен е насочена към семействата, които се възползват от правото си на свободно движение в Европейския съюз и се установяват за период от време в друга държава. Това разказва пред \"Дневник\" евродепутатът Светослав Малинов (ДСБ, Европейска народна партия), който подкрепя петицията от самото начало. Сред основните цели е българчетата да бъдат стимулирани да изучават родния си език в чужбина чрез оценяването на знанията им и признаването на тази оценка или сертификат, например при кандидатстване във висше учебно заведение, допълва Малинов, който предложи дебатът по темата да продължи в пленарната зала на Европейския парламент. За какво е петицията В документа се посочва, че Асоциацията на българските училища в чужбина \"призовава Европейския съюз да подпомогне и допълни действията на държавите членки за осигуряването на правна и административна възможност за полагане на матура или друг вид езиков изпит по всеки един от официалните езици на ЕС, в това число и по български език, във всички държави членки. С цел осигуряване на равнопоставеност и облекчаване на мобилността на семейства с ученици в среден курс на образование в ЕС настояваме резултатът от такъв изпит да се вписва в дипломата за завършен етап от обучение на съответната национална образователна система на държавата - членка на ЕС, където учи и живее ученикът\". \"Осъзнавайки, че отговорността за изготвяне на образователните политики принадлежи категорично на държавите членки, ние смятаме, че проблемът има основание да се постави на европейско ниво, тъй като той засяга ученици на всички държави - членки на ЕС, представлява пречка за мобилността на семействата и не може да бъде решен чрез междуправителствен подход\", се допълва в петицията. В нея се отбелязва, че \"повечето държави - членки на ЕС, не предвиждат възможност за явяване на матуритетен изпит по т.нар. малки европейски езици извън изучаваните пет основни езика – английски, френски, немски, испански и италиански, което дискриминира учениците, носители на тези \"малки\" езици, като официални езици по конституция на държавите членки\". Вносителите настояват \"Европейската комисия да включи въпроса в програмата си и да събере необходимите данни от всички държави членки за възможността всички по-слабо разпространени езици да бъдат включвани в оценки, точки, кредити, балове, нива, необходими за кандидатстване във висши учебни заведения, и по-общо за всякакви количествени и качествени критерии за равнището на квалификация на младите хора в Европа\", а Съветът на министрите на образованието да сформира работна група по въпроса. Неравнопоставеност Камелия Конакчиева, която е един от петиционерите и член на Асоциацията на българските училища в чужбина, обяснява пред \"Дневник\", че в петицията се иска всяка езикова компетентност, независимо на кой език, да бъде оценявана равностойно при завършване на средно образование навсякъде в Европа. Или конкретно, когато един ученик владее език, познанията му да могат да бъдат оценявани независимо дали езикът се преподава или не в държавата, в която учи и живее. По думите й проблемът възниква, когато български деца учат и живеят в държави, в които българският не се преподава. Когато тези деца владеят езика (дали наскоро пристигнали от България, или учили с родителите си у дома, или учили в организирани български неделни училища), те биха искали тези познания да се оценят така, както се оценяват другите изучавани езици. Според нея няма причина познанията по български (както и по всички други 18 по-рядко разпространени официални езика) да не се ценят в Европа на многоезичието и мобилността. Случва се това да бъде пречка за мобилност за семействата, защото ученик в гимназия може да се окаже с различни от учените в другата държава езици и съответно да не може да навакса. Рискът това да отслаби дипломата му и шансовете му за висше образование е сериозна спирачка, допълва Конакчиева. По думите й без стимул за изучаване на тези езици много младежи се задоволяват с ограмотяване и преустановяват по-нататъшно изучаване или поддържане след начален или основен курс. Това често им затваря вратите към държавите по произход и представлява загуба на ценен капитал и пречка за многопосочната мобилност. Възможностите Според Конакчиева възможности за изучаване на български език зад граница има все повече, но те почти изцяло се дължат на самоорганизацията на семействата с деца и учители в чужбина. След 2009 г. Министерството на образованието и науката е пристъпило към финансово подпомагане на подобни организации, което насърчава и облекчава процеса. \"Не ми е известно да има учебни програми по български език в държавни или частни средни училища в държавите - членки на ЕС, но ако има някъде, става въпрос за единични случаи. За съжаление не можем да искаме от държавите членки изучаването на езика. И България няма как да се съгласи да създава учебна програма по естонски или малтийски например\", казва още тя. Но пък възможности за полагане на изпити, тоест оценяване на придобити знания, има, обяснява Конакчиева. В Ирландия след 2007 г. са въведени матури по всички европейски езици, дори и непреподавани при тях. В Унгария се приемат равносилно с матурите езикови сертификати, издадени от акредитирани тестови центрове, членове на европейските асоциации за оценяване на езици по ОЕРРЕ, EALTA и ALTE. Между тези два модела има и други държави, в които съществуват макар и частични възможности. Във Франция се държат матури, но не по всички езици и не за всички профили средно образование. Българският, когато е допустим, носи в пъти по-малко точки от други езици, понякога дори и по-редки от българския, като фински например. В балтийските държави, Румъния, Обединеното кралство съществуват споразумения за приемане на езикови сертификати за някои езици. Желанието Според Конакчиева сред българските деца в чужбина има желание да изучават родния си език, но възможностите са толкова ограничени и стимулите толкова невидими, че в момента учат 5 до 10% от децата с българско гражданство в училищна възраст, тоест най-силно желаещите, тези на най-активните семейства, на хората с възможности и/или със съзнание, че е много важно за децата. Понякога тези семейства проявяват невероятна упоритост и полагат огромни усилия за поддържането на езика у децата им. Би било интересно да се направи сравнително проучване за това как отделните държави членки се грижат за поддържането на езика у диаспорите си, казва Конакчиева, според която при една от най-тежките демографски ситуации България провежда една от най-срамежливите езикови политики за гражданите си в чужбина. Парадоксално, но вероятно е една от редките държави, разписали в конституцията си задължение за изучаване на езика, където и да се намират гражданите й. Пречките Петицията бе подкрепена от представители на Европейската комисия в залата, които заявиха, че тя идва в точния момент, тъй като на европейско ниво се подготвят сериозни предложения именно по тези въпроси. Без да разкриват повече за бъдещите мерки, те подчертаха, че са отворени за предложенията на АБУЧ и евродепутатите. Зад петицията застанаха също български евродепутати и евродепутати от Словения, Чехия, Унгария, Малта и други държави, а комисията по петиции реши следващите стъпки да се осигурят със съвместна работа с комисията по култура и образование на Европейския парламент. Светослав Малинов обаче отбелязва, че предизвикателствата, които остават пред петицията в Брюксел, не са малки. Макар че по време на разискванията не се чуха гласове против нея, това не означава, че няма скрити такива, казва евродепутатът. Според Конакчиева съпротива по пътя на реализирането може да дойде от администрациите, тоест от министерствата на образованието. \"Те ревностно пазят предоставената им от договорите компетентност в областта на образованието и трудно се съгласяват на съвместни мерки. Ще трябва да им се докаже, че става въпрос за административна, а не образователна мярка. Че не става въпрос дори за образование, а за мобилност. И че дори и в областта на образованието има правна възможност за обвързващи координационни или допълващи мерки по чл. 165 от Договора за функционирането на ЕС в общоевропейска полза, а именно по-качествено и по-достъпно образование за децата ни\", обяснява тя.", "date": "2018.04.06", "title": "За \"малките\" езици, или кога ще има матури на български извън България"}
{"url": "https://www.dnevnik.bg/sport/2018/04/06/3158290_supermaratonut_edin_den_na_vitosha_shte_vkljuchva_nad/", "text": "Повече от 15 вида спортно-туристически дейности ще присъстват в програмата на щафетния супермаратон \"Един ден на Витоша\". Събитието, което е част от инициативата \"София 2018 - Европейска столица на спорта, ще се проведе на 14 и 15 април. \"Един ден на Витоша\" ще започне в полунощ на 14 април със скоростно изкачване от кв. \"Княжево\" до местността \"Копитото\". Програмата ще включва още колоездене, гребане с каяк, проникване в пещера, ски-алпинизъм, хендбайк, конна езда, парапланеризъм, скално катерене, издигане с балон, скок с бънджи и др. Целта на събитието е да се съберат средства в помощ на кампанията \"Избери, за да помогнеш\" за изграждане на алея за спорт за хора с увреждания в местността \"Игликина поляна\". Участниците ще бъдат предвождани от партньори, които са професионалисти в своята област. В събитието ще се включат водещият български състезател в планинското бягане Кирил Николово-Дизела,  алпинистът Боян Петров , парапланеристът Веселин Овчаров и първата жена, преминала самостоятелно туристическия маршрут \"Ком - Емине\" - Антония Григорова. \"Искаме спортът и достъпът до планината да бъдат възможни за всички столичани, включително и хората с увреждания\", обявиха организаторите. Щафетният супермаратон ще бъде заснет с няколко камери, за да бъде създаден документален филм за Витоша и възможностите, които планината предоставя за спорт и туризъм.", "date": "2018.04.06", "title": "Супермаратонът \"Един ден на Витоша\" ще включва над 15 спортни дисциплини"}
{"url": "https://www.dnevnik.bg/intervju/2018/04/06/3159020_hauurd_griinburg_galerist_naposleduk_klasicheskata/", "text": "- Много мотивирана, брилянтна и прогресивна. Посветена на работата. Беше ужасно независима – правеше нещата по нейния си начин. По някакъв начин тя не избра да бъде част от \"системата на галериите\", в която битуваха мнозина от нейните известни съвременници. Въпреки че двамата с нея направихме една обща изложба преди 17 години, докато беше жива, винаги искаше да си остане независима. Да играе по свои собствени правила. Тя бе много добър учител. Правеше уъркшопи в Америка и по света с по-млади фотографи, даваше им насоки и ги обучаваше. Спомням си един уъркшоп в Уудсток, където имам къща и живеех навремето. Моите дъщери й бяха студенти. Останаха във възторг от нея. Затова мога да ви кажа, че Мери Елън беше толкова вдъхновяващ учител, колкото и фотограф. Тя бе необикновена личност, много решителна, енергична. Резултатът е налице. Завеща ни изключителни фотографии. Необикновена работа, която ни показва света около нас по начин, по който никой друг фотограф не го е правил. Ако се вгледате във фотографиите й, ще разпознаете човек, който прави снимки на хора, които са на ръба. Понякога в беда! Тя правеше всичко това със състрадание, но без сантименталност. Снимките са сложни. Ситуациите, представени в тях са тежки, но Мери Елън е безкомпромисна да покаже тези хора в тяхната среда. - Тя беше яростно независим човек. Имаше мнение за абсолютно всичко. Беше категорична как трябва да стоят нещата. Когато направихме изложбата преди 17 години – вече бяхме добри приятели и се познавахме отдавна, беше сложно.Тя не беше излагала в Ню Йорк от доста време Процесът беше труден, защото тя настояваше да променя неща, които вече беше променила .и после отново, и отновоСтремеше се към перфекционизъм, според нейното собствено разбиране за това. Получи се чудесна изложба, но накрая седнахме и поговорихме. Мисля, че се съгласихме, да не сме съгласни(усмихва се). Което значи, че Мери Елън каза: \"Не, не мисля че ще имам изложба в твоята галерия отново. Може би да не го правим за известно време. Това е начинът да си останем добри приятели.\" Така и стана. Не направихме повече нищо заедно, но бяхме приятели. Мисля, че към края на живота си искаше да направим още една изложба, но беше трудно, понеже имахме доста ангажименти в галерията. Тя просто отказа да бъде в \"системата на галериите\". - Една от най-известните фотографии е на режисьорът Фелини, докато прави един от своите филми. Мери Елън го снима на няколко пъти, но този портрет го представя по начин, по който никой друг фотограф не го е уловил. Снимала е звезди като Марлон Брандо също по начин, който не се е случвал преди. Друг е Клейтън Мур – не сте го чували преди? Това е човекът, който играе Самотният рейнджър в телевизионния сериал и няколко още филма. Известните й се доверяваха. - Да, трите, които споменах, са включени. Има и други. - Нищо. Точно е казано. Мери Елън не беше студиен фотограф. Не е от фотографите, които \"нагласят\" кадъра. Тя е от онези, които наричам \"реалистични фотографи\". Типично за репортажните и документалните фотожурналисти. Това е нейният стил. В същото време обаче контролираше ситуацията. Особено, когато снимаше потрети. Може да помоли обекта да седне някъде, да направи нещо или да не прави нищо. Така че имаше някакъв вид режисиране в работата й. Но въпреки всичко бе непосредствен фотограф с 35 милиметрова камера. - Добър въпрос, но никога не съм й го задавал. Мисля, че повечето хора, които стават сериозни фотографи, са принудени да изразяват себе си. Визията за нещата, от които се интересуват, по начина, по който ги виждат. Мисля че всички големи фотографи знаят, още от началото на кариерата си, че тази професия е пътуване. Те работят 40-50 години от проект на проект. И винаги има ново предизвикателство, което много обичат. На тях им харесва да влизат в нова неочаквана ситуация. Искат да научат повече за света и хората и го правят през камерата, през проучването - да намерят правилните хора, да се озоват на правилните места. Мери Елън не бе по-различна. Мисля, че на нея й харесваше идеята да пътува на различни места, преследвайки целите си. В този смисъл, работата й е много лична. - Дигитализацията промени много фотографията в сравнение с онези години. Имам предвид, че днес от техническа гледна точка всеки би могъл да прави добри снимки. Това даде свобода на много фотографи и визуални артисти. Свобода да откриват нови пространства във фотографията, които грубо са наричани \"концептуална фотография\". То е по-скоро да бъдеш в действителността и да реагираш, правейки фотографии. Да генерираш идеи и да създаваш фотографии, които ги подкрепят. По-различен начин на работа, както и на мислене върху това, което искаш да постигнеш. Този начин на изразяване днес се преподава в колежи и арт училища, а не беше познат допреди 20-25 години. Тогава фотографията беше различно изразно средство. Мисля, че спонтанността на класическата фотография се е загубила напоследък, защото има малко по-различен преднамерен подход да измислиш нещо и след това да отидеш да го реализираш. - Тази изложба обхваща около 40 години от работа й. Това е добър обзор. Включва някои от най-важните теми от работата й, проекти, които са лични. Има много портрети. Тя се впечатляваше от хората, които правят необичайни неща. Изпитваше емпатия към героите си, показвайки хора, които често живеят в периферията на обществото, правещи неща, които обикновено не виждаме. Разбира се, публиката ще се впечатли от фотографиите на известни личности, които присъстват в ретроспективата. Стилът й е много необичаен. Тя никога не работи в студио, снима ги в среда, която не бихте предполагали, снима ги по изненадващ начин.", "date": "2018.04.06", "title": "Хауърд Грийнбърг, галерист: Напоследък класическата фотография позагуби спонтанността си"}
{"url": "https://www.dnevnik.bg/video/2018/04/06/3158956_video_saraevskiiat_lift_kum_nebeto_otnovo_shte/", "text": "По югославско време в Сараево лифтът от града до планината Требевич е известен в цялата страна. Открит през 1959 г., той се превръща в емблема на града - до войната през 90-те години, когато е унищожен по време на обсадата. Сега правителството го възстанови със специална програма и според кмета Абдулах Скака това е една от най-големите инвестиции от края на конфликта. Атракцията ще бъде отворена като част от празненствата за деня на Сараево по-късно днес. Тя свързва града на 583 м височина с Видиковац на 1160 м над морското равнище. Идеята се появи още преди години, но остана неосъществена заради спорове за недвижимо имущество и собственост на земя между град Сараево и държавната компания, която притежаваше съоръжението, пише в. \"Сараево таймс\". Минаха години, преди компанията да разреши на градските власти да осъществят проекта. В Босна и Херцеговина от друга страна имаше критики към проекта заради забавянето му - откриването първоначално беше замислено за 6 април миналата година. Очаква се 33 кабинки да влязат в употреба - всяка с 10 места - и с капацитет за 1200 пътници в час. Разликата с югославското време е, че изкачването до Требевич вече няма да отнема 12 минути, а 17 минути и 15 секунди.", "date": "2018.04.06", "title": "Видео: Сараевският \"лифт към небето\" отново ще заработи след 26 г."}
{"url": "https://www.dnevnik.bg/sport/2018/04/06/3159218_katar_shte_uchastva_v_kopa_amerika_za_da_se_podgotvi/", "text": "Домакинът на  световното първенство по футбол през 2022  г. Катар ще се включи в Копа Америка. Азиатската държава се надява, че с участието си в южноамериканския турнир догодина ще повиши нивото на националния отбор. \"Това ще бъде първият път, когато Катар ще се изправи срещу отбори като Бразилия и Аржентина. Националният отбор ще има уникалната възможност да натрупа опит, за да може да е конкурентен на световното първенство през 2022 г.\", каза директорът на академията \"Аспайър\" Иван Браво. Катар е третата азиатска страна, която ще участва в 46-ото издание на  Копа Америка  през 2019 г. Покани получиха още Китай и Япония, която ще присъства за втори път в надпреварата след 1999 г. Континенталният турнир за националните отбори в Южна Америка ще се проведе догодина от 14 юни до 7 юли в Бразилия. Във форума ще участват 16 държави, като по традиция организаторите са поканили страни от други континенти. САЩ и Мексико ще се присъединят към десетте представители от Южна Америка и трите от Азия. Очаква се последното място да бъде попълнено от държава от конфедерацията на Северна и Централна Америка. Копа Америка 2019 ще бъде последното издание на турнира в нечетни години. От 2020 г. надпреварата ще се провежда в една година с европейското първенство.", "date": "2018.04.06", "title": "Катар ще участва в Копа Америка, за да се подготви за световното през 2022 г."}
{"url": "https://www.dnevnik.bg/bulgaria/2018/04/06/3159227_zatvornik_e_napadnal_nadziratel_v_sofiiskiia_zatvor/", "text": "Затворник e нападнал надзирател в Централния софийски затвор в четвъртък вечерта, съобщиха от Министерство на правосъдието. Инцидентът става в същата седмица, през която от софийския затвор избягаха двама рецидивисти, които още са на свобода. Нападението е извършено около 21 часа по време на конвоиране на лишен от свобода от болницата на затвора към килията му, а надзирателят е бил ударен в лицето. В официалното съобщение от Министерство на правосъдието се посочва, че ударът е нанесен без затворникът да има видима причина. Състоянието на охранителя не е сериозно и след преглед той е оставен на домашно лечение. На място е извикана оперативна група, образувано е досъдебно производство за посегателство над служител. Предприети са действия спрямо овладяване на агресивното поведение на лишения от свобода Пред Би Ти Ви членът на Управителния съвет на Синдиката на служителите в затворите Цветан Михайлов посочи, че системата на затворите е разбита, има страшно много пропуски и затворниците \"буквално си правят каквото си искат\". Съотношението затворници – охрана е под критичния минимум, допълни той. Надзирателите продължават да искат увеличаване на щатните бройки, подобряване на условията на труд, осигуряване на необходимото техническо обезпечаване.", "date": "2018.04.06", "title": "Затворник e нападнал надзирател в софийския затвор"}
{"url": "https://www.dnevnik.bg/sport/2018/04/06/3159221_kristiano_ronaldo_ima_biometrichni_danni_na/", "text": "С постоянството си на терена  Кристиано Роналдо  е вече повече от десет години под светлината на прожекторите и продължава да пише история. На 33 години звездата на \"Реал\" (Мадрид) показва завидна физическа форма, като краят на кариерата му изглежда далеч във времето. Изключителният атлетизъм на Роналдо е видим и с просто око, но биометричните данни на португалеца хвърлят по-детайлен поглед върху формата му. Според доклад на треньорския щаб на \"Реал\" физическите резултати на  Роналдо  са сравними с тези на 23-годишен активен спортист. Нападателят има едва 7% подкожни мазнини и 50% от тялото му е мускулна маса. Обикновено тялото на футболистите е съставено от около 10-11% подкожни мазнини и рядко мускулната им маса превишава 46%. Добрата физическа форма на Роналдо му позволява да прави акробатични изпълнения като задната ножица срещу  \"Ювентус\" . Анализаторите на beIN sport изчислиха, че Роналдо е ритнал топката на височина от 2.23 метра от земята при зрелищния гол.", "date": "2018.04.06", "title": "Кристиано Роналдо има биометрични данни на 23-годишен спортист"}
{"url": "https://www.dnevnik.bg/skorost/2018/04/06/3159230_ako_na_platnoto_vidite_piian_sprete_i_go_izvedete_i/", "text": "През празничните и почивните дни се активизира движението на всички участници в движението по пътищата. Водачите на превозни средства бързат да стигнат до набелязаната цел и забравят, че цялото им семейство е в автомобила. С безразсъдното си нетърпеливо и нетолерантно отношение те подлагат на опасност не само своя живот, но и на близките си, както и на другите участници в движението по пътищата, с които може да попаднат в сблъсък. Все по-често по автомагистралите се движат велосипедисти, без да имат това право. Образуването на колони и задръствания на изходните и входните артерии на големите населени места и на граничните контролно-пропускателни пунктове са обичайно явление през последните години. Дългото чакане изнервя водачи, пътници, служители на различните обслужващи ги администрации. Да не забравяме и за възникнали нови повреди и неравности на пътя в следствие на обработването през зимата на улиците и пътищата с различни препарати срещу лед и сняг. Често по улиците в населените места  , че има пешеходни пътеки, подлези или надлези и пресичат неправилно, нерядко и без да се огледат. Отчитат се все повече случаи, при които пешеходците със слушалки на ушите и вгледани в мобилните си телефони или други мобилни устройства се изолират от околния свят и с поведението си предизвикват рискови ситуации за инциденти на пътя. Компромисите, които правим, често са опасни за самите нас, те помрачават и празничното не настроение. За предпазване от попадане в риск от пътнотранспортни произшествия отдел \"Пътна полиция\" при Главна дирекция \"Национална полиция\" препоръчва: - Проверете спирачките, маслото, гумите и светлините. - Проверете чистачките и зареди резервоарчето с препарат. - Не бързайте да смените зимните гуми с летни. - Ако автомобилът ви е неизправен, не правете компромис, изберете друг превоз. - Заредете повече гориво, в случай че се наложи да пътуваш дълго и бавно. - Вземете документите на автомобила и полицата за сключена задължителна застраховка \"Гражданска отговорност\" на автомобилистите. - Планирайте отрано и практично пътуването. - Използвайте светлата част на деня за придвижване. - Тръгнете по-рано. - Преди шофиране починете добре. - Не пийте алкохол поне 8 часа преди пътуването. - Въздържайте се от обилно хранене, преди да седнете зад волана. Така ще избегнете сънливостта и забавените реакции. - Зад волана по дългия маршрут нека е най-опитният водач. - Не си определяйте час на пристигане. Това води до притеснение при закъснение и до рисково управление с превишена скорост и неправилни маневри. - Карайте с разумна и съобразена скорост . В близост до пътя има и много деца. - Поставяйте предпазния колан и настоявай всички пътници в автомобила да направят това. Запомнете, че и Вие като шофьор носите отговорност пътниците да са с поставени колани. - Не превозвайте детето си без обезопасителна система (седалка или столче). Ползването им е задължително съгласно Закона за движението по пътищата. - Не правете опити за изпреварване, защото няма да се придвижите много напред. - Движете се със скоростта на колоната и на по-голяма дистанция. - При движение зад товарни автомобили и интензивно насрещно движение не губете търпение и не предприемайте изпреварване. По-добре спрете, починете и продължете отново. - При интензивно градско движение и образували се колони не предизвиквайте задръстване, навлизайки в кръстовището при зелен сигнал на светофара. - Ако сте в задръстване, запазете спокойствие, бъдете търпеливи. - При образувана колона на автомагистрала не заемайте аварийната лента, за да има достъп за линейки и автомобили на полицията и пътните органи. - Ако попаднете в неподвижна колона в тунел, изгасете двигателя, затворете плътно прозорците и останете в автомобила. Спазвайте точно указанията на контролните органи. - Изберете кой ще шофира, ако ще празнувате навън и ще сте с кола. Ако няма желаещ за шофьор, отидете с друг транспорт. - Не правете компромис със себе си и близките си и не предоставяйте управлението на автомобила на неправоспособни и/или на употребили алкохол или наркотици хора. - Приберете ключовете за колата или мотоциклета на сигурно място, ако има опасност неправоспособният Ви син или дъщеря да го подкарат без разрешение. - Възпрепятствайте управление на моторни превозни средства от неправоспособни. - Не допускайте шофьорът на колата, в която се движите, да превишава скоростта и да извършва рискови изпреварвания, защото при злополука потърпевш ще бъдете и Вие. -  . Голяма е опасността от повреди по ходовата част на превозното средство; висок е и рискът от пътни инциденти. Движете се със съобразена с пътните условия скорост. Криволиченето за избягване на неравностите е опасно не само за Вас. - Бъдете особено предпазливи при шофиране по време на или след сняг или дъжд, защото неравностите на пътя са \"замаскирани\", пълни са с вода или са трудно забележими. - На много места пътната маркировка е заличена и това затруднява ориентацията в тъмното. Увеличете дистанцията, движете се със скорост, позволяваща спиране в зоната на видимостта. - Ако на платното забележите пешеходец в нетрезво или неадекватно състояние, спрете и го изведете на безопасно място. Сигнализирайте на тел. 112", "date": "2018.04.06", "title": "Ако на платното видите пиян, спрете и го изведете, и още съвети за безопасно пътуване от полицията"}
{"url": "https://www.dnevnik.bg/bulgaria/2018/04/06/3159243_bulgarin_iztochval_karti_v_indoneziia_e_zastrelian_pri/", "text": "Българин е прострелян смъртоносно в Индонезия от полицията при опит да нападне полицаите по време на ареста му в град Тангеранг в провинция Бантен, съобщава индонезийското издание \"Джакарта пост\". До ареста на мъжа се стигнало след разследване на полицията за източване на карти в друг индонезийски град - Йогякарта в провинция Ява. По време на опита за арест българинът нападнал полицаите с ножче, прикрепено към катарамата на колана му, и бил прострелян смъртоносно, разказа говорителят на полицията в Джакарта Арго Юмоно. При обиск на дома на заподозрения са били намерени 940 скимирани карти, три лаптопа, девет камери за \"шпиониране\" на ПИН кодовете, скимиращи устройства и устройство за кодиране на данни. Заподозреният е инсталирал скимиращи устройства на редица банкомати в Тангеранг, Батам, Йогякарта, Соло, Бали и Бандунг, заяви говорителят на полицията в Джакарта. Той е бил подпомаган от още двама души, които се издирват. До разследването се стигнало, след като на 13 март десетки клиенти на банката \"Ракят Индонезия\" (Bank Rakyat Indonesia) съобщили за загуби по сметките си.", "date": "2018.04.06", "title": "Българин, източвал карти в Индонезия, е застрелян при нападение на полицаи"}
{"url": "https://www.dnevnik.bg/sviat/2018/04/06/3159303_sasht_obiaviha_novi_sankcii_sreshtu_38_ruski/", "text": "САЩ обявиха нови санкции срещу 38 руски физически и юридически лица, обвинени в участие в \"атаките на Русия срещу западните демокрации\", предадоха \"Франс прес\" и ДПА, цитирани от БТА. Финансовото министерство на САЩ обяви, че активите на всички тях, в териториите под юрисдикцията на САЩ, са замразени, а на американски граждани се забранява да поддържат каквито и да било делови отношения с тях. Сред санкционираните има седем олигарски - собственикът на алуминиевия гигант \"Русал\" Олег Дерипаска, жененият за дъщерята на Владимир Путин Кирил Шаламов, милиардерът и сенатор Сулейман Керимов, Игор Ротенберг, Виктор Векселберг, Владимир Богданов и Андрей Скоч. Санкционирани са контролираните от Дерипаска промишлена група \"Базов елемент\" и влизащият в нея машиностроителен холдинг \"Руски машини\", компанията \"Би-файнънс\", групата \"Ен+\", компанията \"Евросибенерго\", компанията \"Русал\", \"Група ГАЗ\", и агрохолдингът \"Кубан\". Санкции са наложени и на компанията \"Газпром бурение\" и групата \"Ен Пи Ви енджиниъринг\" на Игор Ротенберг, компанията \"Ладога мениджмънт\" на Кирил Шамалов и ГК \"Ренова\" на Виктор Векселберг. Санкционирани са и компаниите \"Рособоронекспорт\" и \"Руска финансова корпорация\". САЩ заявиха, че благосъстоянието на Шамалов рязко се е подобрило след сключването на брака с дъщерята на руския президент и година по-късно той е могъл да вземе кредит от над 1 милиард долара от държавната \"Газпромбанк\", присъединявайки се към \"редиците на милиардерския елит около Путин\". . Санкции са наложени и на 17 високопоставени руски правителствени представители, сред които шефът на \"Газпром\" Алексей Милер и шефът на втората по големина руска банка ВТБ Андрей Костин. В списъка са и вътрешният министър Владимир Колоколцев, командващият Националната гвардия Виктор Золотов и генералният секретар на руския Съвет за сигурност Николай Патрушев. \"Руското правителство действа в диспропорционална облага на олигарси и управляващи елити\", заяви финансовият министър Стивън Мнучин, аргументирайки санкциите. Той обвини руското правителство в \"злонамерени действия по цял свят, включително с продължаващата окупация на Крим и подстрекаване на насилието в Източна Украйна\". Освен това Русия снабдява правителството на сирийския президент Башар Асад, \"което бомбардира собствените си цивилни, с оборудване и въоръжение\". Русия също така \"се опитва да подкопава западните демокрации и извършва злонамерена кибердейност\", каза Мнучин. Администрацията на президента на САЩ Доналд Тръмп от началото на мандата е наложила санкции на 189 физически и юридически лица от Русия или свързани с нея в рамките на различни санкционни програми, съобщи представител на администрацията, цитиран от ТАСС. От тях 136 физически и юридически лица са санкционирани заради ситуацията в Украйна. Вашингтон санкционира руски лица и за сътрудничество със Северна Корея и в рамките на \"закона Магнитски\", както и на глобалната му версия срещу лица, замесени в корупция и нарушения на човешки права. САЩ действат като терористи, обяви лидерът на руския съюз на предприемачите Реакциите в Русия се закъсняха, като президентът на Руския съюз на индустриалците и предприемачите Александър Шохин определи действията на американските власти като \"методи на терористи\", предаде ТАСС. \"Съдейки по всичко, американците ще използват, извинете за грубостта, метод на терористи: а именно ще \"убиват заложници\". С други думи те ще вадят по няколко души от кремълския списък в качеството на \"заложници\", в кавички, така че останалите да видят, че тях ги кача същото, ако не започнат да се вържат правилно. А правилното поведение от тяхна гледна точка, меко казано, е да убеждават политическата власт в Русия, че трябва да се държи другояче\", каза Шохин пред журналисти. Шохин отбеляза, че в Русия има компании, които имат активи в чужбина, включително и в САЩ. Според него предприемачите, чийто бизнес помага за развитието на икономиката на САЩ, не са застраховане срещу включването им в санкционния списък. Държавата обеща помощ на засегнатите фирми Междувременно руският министър на промишлеността и търговията Денис Мантуров обяви, че руските държавни фирми, срещу които САЩ днес обявиха санкции, ще получат допълнителна държавна подкрепа. Мантуров също така предупреди, че ще има административни наказания за руски компании, които откажат да работят със санкционираните фирми. Включването на \"Рособоронекспорт\" в списъка от санкции на САЩ има за цел изтласкването на Русия от световния оръжеен пазар, заяви представител на руската държавна корпорация Ростех, в която влиза \"Рособоронекспорт\". \"Проучваме документа и още не сме направили окончателни изводи. Фактът обаче, че на мушка е взет \"Рособоронекспорт\" потвърждава истинската цел на санкциите. Всички тези гръмки слова и обвинения са само предлог да бъде изтласкана Русия от световния оръжеен пазар. Грубо и прагматично. Това е чиста проба недобросъвестна конкуренция\", заяви той. Секретарят на руския Съвет за сигурност Николай Патрушев заяви, че новите санкции на САЩ няма да прекъснат контактите на Москва с Вашингтон. Санкционираните физически и юридически лица ще намерят начини да компенсират наложените им ограничения, каза Патрушев след заседание на Съвета за сигурност. Ставащото създава \"добър потенциал за икономическо сътрудничество с други страни\", добави той.", "date": "2018.04.06", "title": "САЩ обявиха нови санкции срещу 38 руски физически и юридически лица (обновена)"}
{"url": "https://www.dnevnik.bg/sport/2018/04/06/3159305_klop_nareche_fenovete_na_livurpul_atakuvali_avtobusa/", "text": "Мениджърът на \"Ливърпул\" Юрген Клоп осъди поведението на феновете на тима, които атакуваха автобуса на \"Манчестър сити\" преди  мача между двата отбора в Шампионската лига . Според германеца не е нормално подобни неща да се случват през XXI век. \"Странно е, минути по-рано ние минаваме през тълпата, мислиш каква е подкрепата, енергията, която ти дават тези хора, усещаш страстта. Стигнахме на стадиона и първото, което чух е, че тези хора са счупили автобуса на \"Сити\". Заради няколко идиоти всичко беше провалено\", каза Клоп. УЕФА обяви, че ще разследва инцидента преди двубоя на \"Анфийлд\". Автобусът на \"Сити\" беше със счупено предно стъкло, но никой от тима на \"гражданите\" не пострада. Двама полицаи обаче са с леки наранявания. В последните дни от двата лагера реагираха по различен начин. Мениджърът на \"Сити\" Пеп Гуардиола също недоумяваше от случилото се, докато халфът Кевин де Бройне обяви, че \"всичко е наред, щом никой не е пострадал\". В събота \"Ливърпул\" гостува на градския съперник \"Евертън\". Клоп обаче още не е сигурен дали ще може да използва Мохамед Салах, който е с лека контузия.  \"Сити\"  пък приема \"Манчестър юнайтед\" в мач, който може да короняса \"гражданите\" с титлата.", "date": "2018.04.06", "title": "Клоп нарече феновете на \"Ливърпул\", атакували автобуса на \"Сити\", идиоти"}
{"url": "https://www.dnevnik.bg/citat_na_deniia/2018/04/06/3159307_citat_na_denia_imperskite_ambicii_suzdavat/", "text": "Всякакви опити за имперски амбиции, независимо от кой край на света се появяват, създават предпоставки за дестабилизация на политическия логос на планетата. Това е казал почетният председател на ДПС Ахмед Доган в речта по време на своя рожден ден на 29 март, от която  \"Дневник\" публикува основните акценти . Пълният текст на обръщението  беше разпространен едва днес от пресцентъра на партията \"поради изключителния интерес на членове, активисти и съмишленици на ДПС, приятели и анализатори, медии и журналисти\". В речта си Доган обръща сериозни внимание на духовното израстване на личността и разсъждава за пространствено-времевия си континуум, и \"ефектът на пеперудата\". Той посочва, че след всяко преодоляно предизвикателство \"Пътят те поставя на ново изпитание с перманентно тестване на твоето слово, мисъл и действие\". В края на речта си почетният председател на ДПС посочва, че \"светът е твърде динамичен, много неопределен и непредвидим, много опасен и рисков\". Той очертава и актуалните рискове - евроатлантическа нагласа за отношението към Русия и това което прави Русия по отношение на Крим. \"Русия е твърде сериозна геополитическа реалност, за да се упражняват силови подходи към нея за решаване на критични политически проблеми. Препоръчвам Ви тази моя оценка да не се превърне в политическа позиция на ДПС. Защото ще ви обвинят в нелоялност спрямо евроатлантизма...\", казва още Доган. За него притеснително е и решението на Китай да смени системата петрол-долар, долар-петрол, в петрол-йоан, йоан-петрол. \"Тази ситуация я възприемам като създаване на условия за принудително коалиране с търговска и финансова мотивация. Но някой може ли да предвиди докъде може да стигне тази тенденция?\", казва още Ахмед Доган.", "date": "2018.04.06", "title": "Цитат на деня: Имперските амбиции създават предпоставки за дестабилизация на политическия логос на планетата"}
{"url": "https://www.dnevnik.bg/sport/2018/04/06/3159315_ludogorec_napravi_ogromna_krachka_kum_sedma_poredna/", "text": "С невероятен обрат и два късни гола в последните шест минути \"Лудогорец\" победи ЦСКА с 3:2 на собствения си стадион в Разград. Прекият сблъсък за първото място завърши с победа на шампионите, които увеличиха преднината си на шест точки и направиха огромна крачка към спечелването на седма поредна титла. Два пъти ЦСКА повеждаше в Разград след красиви голове на Кирил Десподов и Рубен Пинто, но \"Лудогорец\" стигна до трите точки с две попадения на Якуб Шверчок и едно на Клаудиу Кешеру. Червените играха с човек по-малко почти цяло второ полувреме, след като Жеферсон беше изгонен и това се оказа решаващо в края на срещата. Осем кръга преди края тимът от Разгад вече води с шест точки. \"Лудогорец\" прекъсна и серията си от два мача без успех срещу червените и се реваншира за загубата от този съперник на същия стадион през ноември. Началото беше по-добро за домакините, които успяха да организират няколко опасни атаки. В 11-ата минута Върджил Мисиджан направи един от типичните си пробиви отляво и стреля мощно в далечния ъгъл, но топката срещна страничния стълб. Малко по-късно шампионите останаха без Абел Анисе, който получи контузия и трябваше да бъде сменен от Яцек Горалски. В следващите минути ЦСКА успя да изравни играта особено в средата на терена, където Рубен Пинто и Кристиян Малинов започнаха да действат по-стабилно. Червените опитваха да застрашават \"Лудогорец\" по фланговете, където Кирил Десподов и Енрике Рафаел бяха активни. Тъкмо когато всичко отиваше към нулево равенство на почивката и не се виждаше как ЦСКА ще стигне дори до голова опасност пред Ренан дос Сантос, червените вкараха от нищото. Енрике беше фаулиран на около 25 метра от вратата, а Кирил Десподов стреля директно от фаула. Нападателят прати топката неспасяемо в горния десен ъгъл, тя се отби в гредата и влетя в мрежата – 0:1. На почивката Димитър Димитров пусна на терена поляка Якуб Шверчок, а \"Лудогорец\" заигра с двама централни нападатели. Зимната покупка на шампионите свърши това, за което беше включен в игра и още в 51-ата минута се разписа. Подаване на Сисиньо хвана защитата на червените неподготвена и изнесена прекалено напред, Кешеру с едно докосване потърси Шверчок на далечната греда и полякът нямаше как да сгреши. В ситуацията капитанът на ЦСКА Божидар Чорбаджийски действаше монго разконцентрирано и пропусна топката под крака си. Изравнителният гол определено \"събуди\" футболистите на \"Лудогорец\", които започнаха да играят с много по-голямо самочувствие. Те държаха продължително топката и с това изнервиха играчите в червено. Точно заради това левият бек Жеферсон си изкара лековат жълт картон в 53-ата минута. Секунди по-късно бразилецът беше изгонен, защото изблъска при спряла игра Светослав Дяков. Положението на ЦСКА стана още по-тежко, след като и Кирил Десподов напусна, но заради контузия. След като не можеше да блести с нищо в играта си Фернандо Каранга се \"прояви\" с невъздържаните си изяви. Нападателят играеше на ръба на грубостта и въпреки че имаше жълт картон беше пожален от рефера Станислав Тодоров. Ситуацията, при която Каранга атакува по-остро Натанаел разгневи Димитър Димитров и треньорът на \"Лудогорец\" едва не нахлу на терена. Заради реакцията си опитният треньор беше изгонен да гледа срещата от трибуните. Дори след като останаха с човек повече футболистите в зелено нямаха точна идея как да превземат вратата на ЦСКА. Марселиньо се изгуби, а след почивката Върджил Мисиджан също не играеше често с топката. Шокиращо за домакините ЦСКА отново поведе в 71-ата минута, когато резервата Едвин Джеси се \"разходи\" необезпокояван покрай защитниците в зелено. Той подмина Дяков и Моци, и подаде много хубаво към връхлитащия от втора позиция Рубен Пинто, а португалецът се разписа с плътен изстрел – 1:2. В последния четвърт час се игра изцяло пред вратата на Витаутас Черниаускас и стражът на ЦСКА имаше много работа. Първо Натанаел го притесни, а след това резервата Густаво Кампаняро стреля от воле, а вратарят на червените спаси ефектно. Грешка нямаше в 84-ата минута, когато \"Лудогорец\" изравни за втори път чрез Кешеру. Румънецът получи пас от Марселиньо в наказателното поле и с плътен шут по тревата промуши топката в мрежата. Изравнителното попадение на Кешеру определено шокира гостите, които не успяха да реагират по никакъв начин. Само четири минути по-късно обратът беше факт, след като Шверчок се разписа за втори път. Той засече центриране на Мисиджан и беше точен с глава.", "date": "2018.04.06", "title": "\"Лудогорец\" направи огромна крачка към седма поредна титла след голов трилър срещу ЦСКА"}
{"url": "https://www.dnevnik.bg/bulgaria/2018/04/06/3153318_paulina_vladimirova-cipfel_arhitekt_v_politikata/", "text": "Какво ни обединява и какво ни разделя като общество е една от темите, които вълнуват Паулина Ципфел. Тя е архитет по образование. Родена е в Хасково, живее във Виена от 25 години. Когато не работи (това се случва рядко), влага енергията си в обществени каузи, свързани с българите зад граница. Като облекченото гласуване на българите в чужбина или електронното гласуване, например. Авантюрата Паулина е студентка в първи курс по архитектура в София, когато идва смяната на режима. Тя е завладяна от еуфорията на събитията и е на всички студентски протести, надява се в България бързо да се случат положителни промени. Завършила с отличие хасковската Математическа гимназия, тя мечтае да проектира модерни сгради. Научава от приятели, че може да продължи да учи във Виена и смело тръгва. \"Това не беше бягство, нито пък съм имала съзнанието, че емигрирам. Тръгнах, защото границите вече бяха отворени, можеше да се пътува и непознатият Запад ме привличаше\". Пристигнах във Виена по тъмно и първото нещо, което видях при влизането в града, беше щедро осветената рафинерия - тя грееше като коледна елха. По това време в България имаше режим на тока, градовете тънеха в тъмнина и този контраст беше почти символичен\", споделя Паулина първите спомени. Началото е много трудно – не знае езика, почти без приятели, без разрешение за работа и с много ограничени финанси. Освен това се разболява, налага се да бъде оперирана по спешност и да остане в болница. \"Оказах се в католическо здравно заведение. След операцията една сестра - монахиня трогателно седя цяла нощ до леглото и ми държа ръката, за да ме подкрепя емоционално. Реших, че си струва да остана в държава, в която се полагат такива грижи за хората\". Както повечето български студенти по това време, Паулина работи на няколко места и учи. Завършва успешно Техническия университет във Виена, специалност архитектура. Хотел Hayatt Първите й професионални ангажименти са свързани с проектирането на молове и офис-сгради. Тя е част от екипа, който прави изпълнителните чертежи на търговския център в \"Газометъра\" в австрийската столица бивш резервоар за коксов газ, който днес има нов живот с търговска и жилищна част), както и техническия проект на офис -сградата Megapark Sofia. Следващите няколко години управлява обзавеждането на хотели в Австрия, Германия, Румъния, работейки с големи мебелни производители от България. Ръководила е за престижните вериги Lindner, Radisson Blue и Hilton. Благодарение на тези специфични знания и умения тя става част от екипа, реконструирал престижната бивша централа на Länderbank и превърнал я в луксозните хотел от веригата Park Hayatt Hotel. Сградата, изгоряла при пожар през 2011 г., е паметник на културата и решението на Комисията за опазване на културното наследство и инвеститора е категорично – всичко в изгорелия Bell Etage трябва да бъде възстановено в оригиналния вид. Паулина ръководи екипа, изработил чертежите за реконструкцията на историческите дървени облицовки на стени и тавани в прекрасния Bell Еtage. \"За мен беше впечатляващо с каква грижа държавата се отнасяше към обекта и колко високо беше вдигната летвата за съответствие с историческия оригинал. Всеки детайл се проверяваше обстойно от Комисията за защита на културното наследство случвало се е металните брави на вратите да бъдат върнати, защото декоративните нарези не са достатъчно дълбоки\", дава пример за строгите критерии архитект Владимирова. Нелесна задача е и съчетаването на аристократичния дух на старата сграда с новото предназначение на помещенията. Балната зала, например, вече трябва да служи и за конференции и семинари и е нужно да е оборудвана с модерна техника и инсталации. Затова зад красивите дървени панели на стени и тавани, богати на дърворезба и интарзии, внимателно са интегрирани отоплителни инсталации, вентилация, озвучаваща техника, прожектори и дори модерен екран, скрит зад старинен гоблен. Бившите работни кабинети на банковите директори сега служат за конферентни зали и са оборудвани със съвременна техника, дискретно скрита в изцяло възстановените вградени гардероби. Превръщането на тази сграда с историческа стойност от банка в хотел ни отне почти две години. Да бъда част от ръководния екип на този уникален по естеството си проект беше за мен предизвикателство и отговорност, но също така и голяма професионална удовлетвореност. При официалното откриване на обекта през юни 2014, дори ние, които прекарахме в нея две работни години, бяхме впечатлени от изящния стил, великолепието и разкоша на крайния резултат\" обобщава Владимирова. Предприемач Скоро след приключване на работата по този проект, Паулина Ципфел се посвещава изцяло на частен бизнес и от 2015 г. е собственик на шоурум за кухненско обзвеждане Küchenstudio Zipplan. Предприемаческият дух й е генетично заложен. \" В моята родова история има няколко успешни поколения предприемачи. Преди 9 септемрви 1944 г. единият ми прадядо е бил управител на захарната фабрика в Русе, а друг прадядо е бил виден предприемач в Хасково. Беше само въпрос на време да тръгна по техния път \". България като кауза Паулина Владимирова често се връща в България и при всяка възможност взима и 14-годишния си син, който обожава да се скита с приятели по улиците на Хасково. \"Тръгваме винаги с голяма носталгия, но за съжаление при мен тя бързо се изпарява. Най-много ме дразнят неща като неуважението в отношенията между хората, нежеланието да се спазват правила и закони, невежеството\". Дори и в сърцето на Виена, тя винаги търси връзка с българското – посещава курс по народни танци, подкрепя различни благотворителни инициативи, с интерес следи българските културни прояви в града. Сънародниците й във Виена я познават като инициатор на откриването на нови български избирателни секции в австрийската столица. В последните години нейна страст е и политическият живот в България. \"Нужно е да се политизираме, да обсъждаме случващото се в обществото ни и да вземаме позиция\". Тя вярва, че човек преценява нещата по-лесно, пречупвайки погледа си през призмата на времевата или пространствената дистанция. Гледайки родината си от разстояние, българите в чужбина могат да виждат проблемите в България много ясно, могат да сравняват как някои неща се правят по-добре в други държави и да бъдат изключително полезни на страната си. За съжаление, държавата все още не създава механизми за пълноценното използване на този човешки ресурс. Въвеждането на електронно гласуване е една от каузите, които Паулина е приела особено лично. Докато то не бъде въведено, тя ще продължи да мобилизира българите в Австрия да подават заявления, за да бъдат откривани достатъчно избирателни секции. \"Където и да се намираме, в сърцето си ние оставаме българи и носим отговорност за бъдещето на родината ни\".", "date": "2018.04.06", "title": "Паулина Владимирова-Ципфел – архитект в политиката"}
{"url": "https://www.dnevnik.bg/sport/2018/04/06/3159323_delio_rosi_ne_misli_da_podava_ostavka_vupreki_krizata/", "text": "Треньорът на \"Левски\" Делио Роси няма да подава оставка след серията от три поредни загуби на отбора. Италианецът говори малко след  загубата от \"Ботев\" , която поставя под съмнения и третото място на състава в Първа лига. \"Заставам тук с лицето си, но ме е срам. Не мога да коментирам един мач, в който ние на практика не играхме. Моя е вината за това представяне. Аз съм отговорника, така че се извинявам на всички и се срамувам от този мач\", каза Роси след края на двубоя. За разлика от другите срещи този път италианецът беше много лаконичен и не пожела да отговаря на никакви въпроси на медиите. \"Левски\" не е губил три поредни мача от април 2014 г., когато серията беше от четири поредни поражения. След доброто начало при Роси и най-вече периодът, в който сините не допускаха попадения и действаха стабилно в защита, сега тимът е в поредица от пет мача, в които не успява да запази мрежата си суха. Следващата сряда \"Левски\" играе с  ЦСКА в първи полуфинал за Купата на България . Три дни по-късно сините приемат шампиона \"Лудогорец\" на \"Георги Аспарухов\".", "date": "2018.04.06", "title": "Делио Роси не мисли да подава оставка въпреки кризата в \"Левски\""}
{"url": "https://www.dnevnik.bg/sviat/2018/04/06/3159327_prezidentut_na_lui_vjuiton_e_nai-bogatiiat_chovek_v/", "text": "Президентът на компанията \"Луи Вюитон\" Моет Хенеси Бернар Арно е най-богатият човек в Европа. Това показва класацията на \"Блумбърг\", цитирана от БТА. Състоянието на Арно е изчислено на 70.7 млрд. долара, като с това състояние той изпреварва испанеца Амасио Ортега, основателя на групата Индитекст (Inditex), сред чиито марки са \"Зара\" и Massimo Dutti. Трите първи места в рейтинга на американската агенция заемат американци - шефът на Амазон (Amazon) Джеф Безос, основателят на Майкрософт (Microsoft) Бил Гейтс и президентът на инвестиционния фонд Бъркшър хатауей (Berkshire Hathaway) Уорън Бъфет. Техните състояния са съответно 121 млрд. долара, 91.3 млрд. д. и 86.3 млрд. долара. Преди месец американското списание \"Форбс\"  обяви своята класация на най-заможните хора в света.   В нея на първо място е шефът на компанията за онлайн продажби на дребно \"Амазон\" Джеф Безос", "date": "2018.04.06", "title": "Президентът на Луи Вюитон е най-богатият човек в Европа"}
{"url": "https://www.dnevnik.bg/sport/2018/04/06/3159330_formula_1_stava_po-evtina_i_s_tavan_na_bjudjetite_ot/", "text": "Собствениците на Формула 1 от  \"Либърти медиа\"  представиха плановете си за промяна на спорта от сезон 2021. Американската компания, която придоби търговските права от Бърни Екълстоун в началото на 2017 г. продължава да търси начини към повишаване на конкуренцията и интереса към най-престижната автомобилна надпревара. Преди началото на състезателния уикенд за  Гран при на Бахрейн  шефовете на \"Либърти медиа\" проведоха среща с екипите, които в момента са в шампионата. На нея бяха представени насоките, към които ще се върви от 2021 г. Тогава изтича настоящото споразумение \"Конкорд\". Една от основните промени е, че задвижващите системи от 2021 г. ще са по-евтини, по-опростени и ще бъдат доста по-шумни. От \"Либърти\" изразиха надежда, че те ще са по-мощни, но и същевременно ще се работи към намаляване на необходимостта от наказания. \"Новите правила ще позволяват направата на уникални двигатели от всеки отбор, но и достатъчно привлекателни, за да влизат още участници\", гласи разяснението. Двигателите ще продължават да са турбохибридни, но вероятно ще бъде премахнат един от моторгенераторите – MGU-H, този на изгорелите газове, като в същото време MGU-K (кинетичната енергия) ще е по-голям. Една от важните новости ще бъде въвеждането за таван на бюджетите. Според непотвърдена информация това ще е сума от порядъка на 150 млн. долара. В момента водещите отбори \"Мерцедес\" и \"Ферари\" имат годишна издръжка от над 400 милиона, а \"Ред бул\" около 350. Целта на \"Либърти медиа\" е да намали разликата между тимовете в шампионата. \"Ферари\" ще продължи да получава бонус заради историческата стойност на италианската марка, както и това, че произвежда двигатели за другите отбори. Вероятно обаче бонусът за Скудерията ще е с по-ниска стойност. \"Болидите трябва да позволяват повече изпреварвания. Инженерната мисъл ще бъде много важна, но също така искаме да увеличим пилотския фактор\", добавиха собствениците на спорта. Те планират да стандартизират компоненти като електрониката на болидите, а вероятно и шаситата, а двигателите и аеродинамиката да зависят от всеки отбор. \"Ферари\" с по-добро темпо от \"Мерцедес\" в Бахрейн В петък се проведоха първите две свободни тренировки преди Гран при на Бахрейн. \"Ферари\" показа по-добро темпо от преките съперници от \"Мерцедес\" и затвърди впечатленията, че пистата \"Сахир\" пасва на Скудерията, където Себастиан Фетел спечели преди година. В първите 90 минути за подготовка най-бърз беше Даниел Рикардо, който направи само 14 обиколки. Австралийският пилот на \"Ред бул\" записа най-добра обиколка от 1:31.060, като направи стинтове с гуми медиум и софт. Втори остана Валтери Ботас от \"Мерцедес\", който изостана с три десети зад австралиеца, но с 94 хилядни пред Кими Райконен. Себастиан Фетел и Люис Хамилтън допълниха първите пет, а Макс Верстапен имаше проблеми. Холандецът изгуби мощност още след излизането си на пистата и трябваше да се прибере в бокса, буквално бутайки болида си. До края на първата тренировка Верстапен не се появи обратно. Във втората тренировка, която се проведе на осветление и при условия, очаквани в квалификацията и състезанието, най-бързи бяха от \"Ферари\". Кими Райконен зададе темпото с 1:29.817, а Фетел беше само с 11 хилядни зад съотборника си. Пилотите на \"Ферари\" направиха съответно 31 и 37 обиколки, като имаха и симулация на квалификационни обиколки. Разликата с \"Мерцедес\" беше много по-голяма, след като Валтери Ботас, който беше трети изостана с повече от половин секунда от Райконен. Световният шампион Люис Хамилтън се оплака от проблеми с баланса и най-добрата му обиколка беше с 635 хилядни по-бавна от тази на Райконен. За разлика от първата тренировка, в която британецът караше с гуми медиум и софт, този път той направи няколко тура с медиум, след което премина изцяло на най-меките смеси за уикенда – суперсофт. Пилотът на \"Мерцедес\" запази един комплект от жълтите гуми софт.", "date": "2018.04.06", "title": "Формула 1 става по-евтина и с таван на бюджетите от 2021 година"}
{"url": "https://www.dnevnik.bg/tehnologii/2018/04/06/3159332_vurdjin_provede_uspeshen_test_na_koraba_si_za/", "text": "Компанията \"Върджин Галактик\" на милиардера Ричард Брансът изпита успешно космически кораб за туристи снощи българско време. Това се случи почти четири години след първия пробен полет,  който приключи с катастрофа и смъртта на пилота . При последния тест, апаратът \"Юнити\" беше издигнат до височина малко над 14 хиляди метра от кораб-майка, като след отделянето от него запали собственият си двигател и разви свръхзвукова скорост. Последва гладко кацане. Плановете на \"Върджин Галактик\" са в \"Юнити\" да има двама пилоти и шестима пасажери. Корабът може да се изкачи на 100 километра над земята, като за няколко минути предлага безтегловност и уникална гледка. За космическата екскурзия има записани 700 желаещи, въпреки цената от четвърт милион долара. Веднага след успешният полет, Ричард Брансън обяви, че компанията се е \"върнала в играта\" и е съвсем близо до комерсиален космически полет. Предстои пълен анализ на събраните данни, като според \"Върджин галактик\" е събрана достатъчно информация за полета, двигателя и представянето на летателния апарат. Допълва се обаче, че предстоят още не малко предизвикателства.", "date": "2018.04.06", "title": "\"Върджин\" проведе успешен тест на кораба си за космически туризъм (видео)"}
{"url": "https://www.dnevnik.bg/sviat/2018/04/06/3159334_otkazana_viza_za_plemennica_na_skripal_dovede_do_nov/", "text": "Отказана посетителска виза за Великобритания за племенницата на отровения бивш руски агент Сергей Скрипал даде нов повод за спор между Москва и Лондон. От британското външното министерство съобщиха днес, че са отказали документа на Виктория Скрипал, защото нейната молбата не е отговаряла на имиграционните правила, предадоха световните агенции, цитирани от БТА. Минути по-късно прессекретарят на руското външно министерство Мария Захарова заяви, че Лондон трябва официално да обясни защо е отказал визата. \"Ние настоятелно призоваваме Великобритания да направи официално заявление, да обясни какво се случва с визата за Виктория Скрипал. Ние изхождаме от това, че от хуманитарни съображения Великобритания трябва да открие сили и официално да се изкаже по този аспект\", заяви Захарова. Според нея версията, че пристигането на Виктория Скрипал във Великобритания се организира от Кремъл е абсурдна. По-рано днес от болницата в Солсбъри обявиха, че бившият руски шпионин  вече не е в критично състояние .", "date": "2018.04.06", "title": "Отказана виза за племенница на Скрипал доведе до нов спор между Русия и Великобритания"}
{"url": "https://www.dnevnik.bg/sport/2018/04/06/3159337_martin_kamburov_stigna_200_gola_v_purva_liga_a_beroe/", "text": "С третата си поредна победа в Първа лига \"Берое\" се изкачи на третата позиция в шампионата, изпреварвайки  \"Левски\"  с една точка. Зелено-белите спечелиха градското дерби срещу \"Верея\" с 3:0, а Мартин Камбуров се разписа два пъти на \"Трейс арена\". По този начин нападателят достигна 200 гола в Първа лига, ставайки едва втория в историята с подобно постижение. Камбуров даде начало на головото шоу след страхотно изпълнение от пряк свободен удар в 17-ата минута. Малко преди почивката Борислав Цонев удвои от няколко метра и колеблива намеса на вратаря Даниел Наумов. Четири минути преди края на редовното време 37-годишният Камбуров вкара втория си гол. Той е на второ място във вечната ранглиста, като пред него е само Петър Жеков с 253 попадения. В класирането \"Берое\" вече има 51 точки, а \"Левски\" излиза от тройката, като има една по-малко от тима от Стара Загора. Следващата събота \"Берое\" приема \"Ботев\" (Пловдив) в регионалното дерби на Тракия, \"Верея\", който остава шести е гост на  ЦСКА .", "date": "2018.04.06", "title": "Мартин Камбуров стигна 200 гола в Първа лига, а \"Берое\" изпревари \"Левски\""}
