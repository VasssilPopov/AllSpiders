{"url": "https://www.dnevnik.bg/bulgaria/2019/08/20/3953100_danail_kirilov_i_vejdi_rashidov_iskat_zakoni_sreshtu/", "text": "Министърът на правосъдието Данаил Кирилов и шефът на парламентарната комисия по култура и медии Вежди Рашидов искат законодателни промени и изграждане на единен европейски стандарт за борба с трафика на културни ценности, с фалшифицирането на произведения на изкуството и на артефакти, както и с фалшивите новини. Двамата са се обединили около идеята, че е необходимо изграждането на единен европейски стандарт за борба с трите явления, който да намери отражение в националното ни законодателство, съобщиха от Министерството на правосъдието. Оттам посочват и че за обсъждането на бъдещите промени в закона ще бъде привлечен широк експертен състав, включващ представители на прокуратурата, МВР и Министерството на правосъдието. Кирилов и Рашидов обсъдили \"задълбочаването на сътрудничеството между законодателната и изпълнителната власт в борбата с нелегалния трафик на културни ценности, с фалшифицирането на произведения на изкуството и на артефакти и с \"фалшивите новини\", допълват от Министерството на правосъдието. \"Засилването на сътрудничеството между европейските страни в борбата с трафика на ценности, фалшификатите и фалшивите новини е много важно, защото този проблем засяга сигурността на всяка страна. Европейският опит дава добра основа за нови законодателни инициативи, за изработването на които трябва се направят работни групи. Свидетел съм, че Европа все повече се тревожи и от проблема с фалшивите новини, затова тази тема ще става все по-актуална за всички страни членки\", казал Рашидов на срещата. Той е запознал министъра с резултатите от срещите си в Бундестага в Берлин и в Камарата на депутатите в Рим. В началото на месец юли бе създадена  специална работна група , в която участват представители на Министерството на културата, полицията, прокуратурата, Съюза на българските колекционери, представители на музеи и галерии, Съюза на българските художници и неправителствени организации. Според представителите й е нужно да бъдат създадени лаборатории, да се обучат експерти, да се осигури нива и съвременна техника за анализ и идентификация на произведения на изкуството. Мерките се налагат заради сериозния дефицит и липсата на достатъчно експерти и техническо оборудване за справяне със зачестилите през последните години случаи на търговия с културно-исторически ценности и фалшификати на българско изобразително изкуство. Очаква се през есента да бъдат готови конкретните предложения за промени в законодателството и за разширяване на експертния потенциал. Групата бе създадена след скандала, при който стана известно, че  фалшификати са включени в изложба  в галерия \"Структура\" в София. По случая  проверка се прави  и по искане на Върховната касационна прокуратура.", "date": "2019.08.20", "title": "Данаил Кирилов и Вежди Рашидов искат закони срещу фалшиви новини и изкуство"}
{"url": "https://www.dnevnik.bg/evropa/2019/08/20/3953108_tusk_obvini_djonsun_che_podkrepia_vrushtaneto_na/", "text": "Председателят на Европейския съвет Доналд Туск заяви днес, че  изпратеното до него писмо  от британския премиер Борис Джонсън не включва никакви \"реалистични алтернативи\" на спорния предпазен механизъм за ирландската граница, предаде \"Ройтерс\". \"Предпазният механизъм е гаранция срещу появата на физическа граница на остров Ирландия, докато не бъде намерена (подходяща) алтернатива\", написа Туск в \"Туитър\". Постът му бе в отговор на изпратеното вчера до него писмо от Джонсън, в което се предлага ЕС да се съгласи механизмът да отпадне. \"Тези, които са против предпазния механизъм и не предлагат реалистични алтернативи, всъщност подкрепят връщането на границата. Дори и да не го признават\", добави председателят на Европейския съвет. Говорител на Европейската комисия заяви, че предпазният механизъм е единственото средство, посочено и от Лондон, и от съюза, чрез което да бъде избегнато връщането на граничните проверки на остров Ирландия след Брекзит. \"Писмото не предлага оперативно от юридическа гледна точка решение, чрез което да не допуснем връщането на физическата граница на остров Ирландия\", каза на пресконференция Наташа Берто. \"Нашата позиция по въпроса за предпазния механизъм е добре известна. Той е единственото посочено досега и от двете страни средство за изпълнението на това задължение\", добави тя на пресконференция. Джонсън иска да бъде сложен край на така наречения предпазен механизъм, който предвижда Великобритания да остане тясно свързана с европейския митнически съюз, ако двете страни не са в състояние да договорят други начини, чрез които да бъде предотвратено връщането на граничните проверки на хората и стоките, движещи се между Северна Ирландия и Република Ирландия, отбелязва \"Асошиейтед прес\". След едночасов телефонен разговор с Джонсън вчера ирландският премиер Лио Варадкар заяви, че споразумението за Брекзит няма да бъде предоговаряно. Финландският премиер Анти Рине също каза пред британския си колега, че ЕС няма да предоговаря договора, съобщи днес говорител на Рине. \"Премиерът Рине повтори, че Споразумението за излизането не подлежи на промяна\", каза говорителят пред \"Ройтерс\". Той добави, че разговорът се е състоял вчера. Финландия е ротационен председател на ЕС, а британският премиер предприе нов опит да убеди съюза да преразгледа договора за излизането. /БТА", "date": "2019.08.20", "title": "Туск обвини Джонсън, че подкрепя връщането на ирландската граница"}
{"url": "https://www.dnevnik.bg/sviat/2019/08/20/3953045_v_ruskata_propaganda_za_bulgariia_liavata_ruka_ne_znae/", "text": "Коментар на руски \"наблюдател\" в Радио \"Спутник\" по повод сделката между България и САЩ за нови бойни самолети F-16 привлече вниманието на социалните мрежи днес най-вече заради присмехулния си тон към действията на българското правителство.  Текстът  на Михаил Шейнкман дори не е особено популярен - на сайта на финансираната от руския бюджет медийна група той се е появил миналата сряда и е четен досега по-малко от 1300 пъти. Видеото, на което авторът чете саркастичния си текст, е гледано за близо седмица само 145 пъти. Но появата му е поредната проява на това, че в пропагандата на Кремъл често лявата ръка не знае какво прави дясната. Както и повдига въпроса с кого разговаря в България и защо се възхвалява ветото на президента Румен Радев. В коментара си Шейнкман пише по повод оръжейната сделка, че \"сигурно страшно те вбесява, когато страната си година след година е наричана най-бедната в ЕС\", но няма и дума за това, че руски държавни компании също от години много настойчиво искат да построят в тази България енергийни проекти за милиарди долари на данъкоплатците. Същият премиер и правителство, на които се подиграва авторът за покупката за 2.2 млрд. лв, искат да строят ядрена централа с водещ кандидат \"Росатом\" за доста повече милиарди. Според Шейнкман обновяването на въоръжението на България било същото като опита на изостаналия с обиколка последен в състезание тича към финала с високо вдигнати колене, събирайки овации от трибуните. \"Тези по средата никой няма да ги запомни, а над финала ти дълго ще се смеят\", пише той. Следват обичайните за тази медия квалификации, че \" в НАТО няма какво да мислиш - там трябва да се вярва и да се подчиняваш, ако САЩ кажат \"Взимай F-16, ще трябва да ги купиш\". После Шейнкман пише, че докато \"Локхийд Мартин\" доставят машините \"по пътя цената им може още да се повиши, но това означава, че България ще получи шанса да затвърди позициите си в рейтинга на най-разточителните държави от северноатлантическия блок.\" Изниква и дежурната фраза \"отказаха се от \"Южен поток\", макар че това беше уникална възможност да напуснат последното място в ЕС по благосъстояние, а сега вече няма къде по-надолу да пропадат и затова нищетата излита (...) сега вече ще казват, че България е и най-глупавата\". \"Спутник\" е част от холдинга \"Россия сегодня\", създаден за разпространяване гледната точка на Москва към събитията в страната и чужбина. Холдингът е базиран в бившия международен пресцентър на Министерството на външните работи на СССР. Важна особеност за аудиторията на сайта на телевизия RT - най-активната част от групата, е че по данни от април 2018 г. на SimilarWeb той се чете най-много от... интернет адреси в Русия (38%). В този смисъл ехидният коментар на Шейнкман изглежда насочен предимно към вътрешната аудитория с цел създаване и утвърждаване на определен образ за България. Радио \"Спутник\" публикува два дни преди неговия текст и  разговор  с българския \"експерт в областта на международните отношения\" Станислав Бачев. \"Когато имаш над 20 работещи МиГ-29 и още толкова Су-25, то осемте F-16, които още не са произведени, приличат на подарък в позлатена опаковка - това е кулминацията на опитите да се въведе обществото в заблуждение\", казва Бачев. \"Става ясно, че целта на покупката е не осигуряването на националната сигурност, а изпълнението на политическа договореност, за да се спонсорира военнопромишленият комплекс на друга държава.\" Завършилият история в Шуменския университет и докторант във Варненския свободен университет \"Черноризец Храбър\" Бачев е представян като \"международен и геоенергиен анализатор\", автор е на монографията \"Геоенергетиката в отношенията ЕС - Русия в началото на 21-ви век\". Със същата тема участва и в проведената миналия месец юбилейна българо-руска конференция по повод 140-ата годишнина от установяването на дипломатически отношения между България и Русия. Една от главите в дисертацията му от пролетта на 2018 г. за \"доктор по политология\" се казва \"Предизвикателствата пред ЕС и Русия: цветните революции и грузинската война\". В рецензия от доц. Дарина Григорова се казва, че работата му е \"фокусирана на цветните преврати и специфичните им особености в Грузия и Украйна. (...) Фиксират се разнообразните методи на американско геополитическо и икономическо влияние в постсъветското пространство и в цветните преврати – \"оранжевият\" (първият майдан в Украйна) и грузинският. Анализира се \"балканският коридор\" като част от цветната схема в усвояването на постсъветските републики.\" В понеделник в.\"Труд\" публикува върху две страници интервю с Бачев, в което той заявява, че няма такова нещо като евроатлантически ценности, \"има общочовешки ценности\". Разговорът обхваща всякакви теми - от прекратения договор за ракетите със среден и малък обсег през споровете за сондажите в икономическата зона на Кипър до интереса на Доналд Тръмп към Гренландия и публикацията на \"Ню Йорк таймс\" за хакерската атака срещу НАП. Лайтмотивът в интервюто е, че всичко е част от голямата игра САЩ-Русия и че \"Русия показа, че без нея не може да има договаряне по никой световен въпрос\". Същият политолог казва за Радио \"Спутник\" по повод F-16, че \"когато в България се отказват от подобряване на социалната сфера и в същото време взимат вътрешен дълг за няколко самолета (...), това демонстрира отсъствие на инстикт, позволяващ отстояване интересите на държавата\". Силата на държавата, продължава Бачев, се измерва на първо място в способността на политическата класа да се издържа под натиск. Младият геоенергиен анализатор казва в този разговор също добре известната руска теза, че България е изгубила суверенитета си, не е свободна да избира и е станала част от ЕС, в който разполагането на над 50 000 американски военни действа като \"дружба с опрян в слепоочието пистолет\". В заключение той описва ситуацията с цитат на герой на Ал Пачино - \"Най-лошото от всичко е ампутираната душа\".", "date": "2019.08.20", "title": "В руската пропаганда за България лявата ръка не знае какво прави дясната"}
{"url": "https://www.dnevnik.bg/sport/2019/08/20/3953125_cska_produljava_rabotata_po_selekciiata_sled_nov/", "text": "ЦСКА продължава да работи в опит да подсили отбора си след нов трансфер. Клубът обяви привличането на французина Брадли Мазику, който може да играе като ляв защитник или ляво крило. От \"Българска армия\" посочват, че трансферната сума е конфиденциална. Според авторитетния transfermarkt.de цената на 23-годишния футболист е 300 хил. евро. До момента Мазику е бил собственост на \"Лориан\". Миналия сезон е бил преотстъпен за обиграване в третодивизионния френски \"Шоле\", където е изиграл 24 мача като титуляр, се казва в информацията. Успоредно с това ЦСКА сключи с ФКСБ (\"Стяуа\") за Божидар Чорбаджийски. Защитникът вече е в Букурещ, като е преотстъпен до Нова година с възможност след това правата му да бъдат купени.     ", "date": "2019.08.20", "title": "ЦСКА продължава работата по селекцията след нов трансфер"}
{"url": "https://www.dnevnik.bg/biznes/2019/08/20/3953126_proektanti_shte_predlojat_tri_varianta_za_tunel_pod/", "text": "Поне три варианта за ново пътно трасе между София и Монтана с тунел под връх Петрохан ще предложат проектантите от Университета по архитектура, строителство и геодезия и фирма \"Трансконсулт 22\". Днес председателят на управителния съвет на агенция \"Пътна инфраструктура\" Георги Терзийски подписа договора за изработването на прединвестиционното проучване с тях. Стойността на договора е 330 хил. лв. с ДДС, а срокът за изпълнение е 180 дни. Въз основа на проучването ще бъде определен пътният габарит на направлението. Ще бъдат проучени необходимите капиталовложения, както и разходите за поддържане и годишна издръжка на пътя и пътните съоръжения. След приключване на прединвестиционното проучване следва процедура за оценка на въздействието върху околната среда (ОВОС), въз основа на която ще бъде взето решение за одобрение на вариант за бъдещото трасе. Едва след положителна екооценка ще започне и изработването на идеен проект.", "date": "2019.08.20", "title": "Проектанти ще предложат три варианта за тунел под Петрохан"}
{"url": "https://www.dnevnik.bg/kultura/2019/08/20/3953060_stefan_komandarev_neravenstvoto_e_nai-golemiiat/", "text": "Каква е Европа три десетилетия след падането на Берлинската стена, по какъв начин могат силните общества да направят бъдещето по-добро и има ли силата киното да променя света. Това са част от въпросите, повдигнати в интервю на Стефан Командарев пред списание \"Варайъти\". Журналистът Кристофър Вурлиа говори с българския режисьор малко след премиерата на новия му филм \"В кръг\" на Международния филмов фестивал в Сараево. Там заглавието е част от основната конкурсна програма. \"В кръг\" е вторият филм от планираната от Командарев трилогия, започнала с \"Посоки\", който през 2017 г. беше включен в програмата \"Особен поглед\" на фестивала в Кан. Трилогията е посветена на социалното неравенство и морала в България и Европа. Сюжетът на новата лента се върти около три двойки патрулиращи полицаи в нощна София. Сред актьорите, които участват в него, са Ирини Жамбонас, Павел Попандов, Асен Блатечки, Иван Бърнев и Васил Василев–Зуека. На въпроса какво се е променило за последните 30 години в България след падането на комунизма Командарев отговаря, че България не е уникална - цяла Европа се е променила. Разликата е, че в България някои явления са по-силно представени. \"Ние сме шампиони в много дисциплини. Най-бедната държава\", смее се той. Режисьорът изброява проблеми като високата смъртност, здравеопазването, образованието. \"43% от младите хора в училищата са функционално неграмотни\", изтъква той.      За него обаче най-големият проблем е неравенството. \"Защото то раздели обществото, унищожи чувството за общност и повлия на всичко останало. Социалният капитал някак изчезва. Без да сме участници в някаква война, една четвърт от населението на България напусна. Всичко това е важно за мен, защото аз живея там. Семейството ми и децата ми са там. Привързан съм към тази държава\", разказва той. По думите на Командарев в последните си два филма той третира българското общество, а и европейското такова като пациент. Това е свързано донякъде с обстоятелството, че преди да започне да се занимава с кино, той завършва медицина. Но единствено публиката е в състояние да отсъди до каква степен филмите имат оздравителен ефект. \"Може би нещо ще се случи. Мисля, че киното може да промени нещата\", казва режисьорът. Това, което му вдъхва надежда, са очите на двете му деца, но също така усещането за общност. \"Това е голям проблем, защото тази общност изчезва. Все по-лесно е да мразиш другите, но е много по-трудно и много по-добре да направите нещо заедно\", заявява той. Идеята за \"В кръг\" е дошла на режисьора и екипа му по време на снимките на \"Посоки\". Те забелязали, че през нощта се движат много полицейски коли, свързали се с полицейски управления, които им помогнали. Екипът се срещнал с много полицаи и събрал достатъчно материал, на базата на който да стъпи филмът. Командарев отбелязва, че това, което го вълнува при полицаите, е, че те се занимават с истинския живот. \"Какво е да се полицай в България? Всички те мразят. Работиш за малко пари. Дрехите ти и всичко останало са от лошо качество. Често изглеждаш ужасно. Така че някак полицаят е начин да се представи какви са процесите в това общество\", казва той.      Режисьорът засяга и темата за гнева в българското общество. Според Командарев той е в твърде големи количества и бива насочван в грешните посоки. \"Всеки път някой друг е виновен за това, което се случва. Това е психологически механизъм. Много по-лесно е вината да е на някой друг\", коментира той. Командарев изразява надежда, че филмът ще накара публиката да се замисли. Причина за оптимизъм е вярата му в малките промени, а не в големите, които се случват \"за една нощ\". \"В кръг\" ще бъде пуснат по българските кина на 8 ноември. Това е и денят, в който се развива действието на филма, а една от целите е да се провокира дискусия. На въпроса дали едно от най-големите предизвикателства в България е това, че страната страда от алцхаймер, но миналото просто не може да бъде заличено, Командарев се насочва към темата за местните избори в България тази есен. \"Когато отричаш нещо, то спира да съществува. Когато унищожиш паметник, този период не съществува, защото не виждаш паметника. Това е инфантилен начин на мислене\", казва той. \"В момента има един кандидат, чиято платформа гласи: \"Искам да унищожа паметника (на съветската армия в София ) И това е. Не платформа за това как да се подобри животът на хората, как да се вдигнат заплатите, как да се подобри ситуацията по улиците. Не. Да се унищожи паметникът\", коментира Командарев. \"Това е магически начин на мислене - че с нещо като това ще решиш проблемите. Но ние сме много щастливи за тази дискусия, защото тя ще помогне на филма\", завършва той. ", "date": "2019.08.20", "title": "Стефан Командарев: Неравенството е най-големият проблем в България"}
{"url": "https://www.dnevnik.bg/bulgaria/2019/08/20/3953178_vicepremierut_mariiana_nikolova_veche_shte_otgovaria_i/", "text": "Със заповед на министър-председателя Бойко Борисов вицепремиерът по икономическата и демографската политика Марияна Николова е определена за председател на Съвета по киберсигурността, съобщи правителствената пресслужба. Съществуването на такъв съвет е предвидено в приетия през октомври миналата година Закон за киберсигурност. Новата структура е консултативен и координиращ орган към Министерския съвет по тази тема и се оглавява от вицепремиер. Членове на съвета ще са 18 души между които министрит на вътрешните работи, на отбраната, на външните работи, на транспорта, на финансите, на енергетиката, шефове на служби. Николова е представител на \"Обединени патриоти\" в правителството. Тя пое поста от лидера на НФСБ Валери Симеонов след оставката му. Нейни ресори са здравеопазване, икономическа и демографска политика, околна среда, транспорт и информационни технологии, икономика и туризъм. Николова поема новата отговорност след като наскоро в резултат на хакерска атака от сървърите на Националната агенция за приходите бяха свалени и получиха публичност лични данни на над 5 млн. българи. Случаят се разследва от прокуратурата, собственикът на компанията за кибер сигурност \"ТАД груп\" е в ареста.", "date": "2019.08.20", "title": "Вицепремиерът Марияна Николова вече ще отговаря и за киберсигурността"}
{"url": "https://www.dnevnik.bg/kultura/2019/08/20/3952722_viensko_muzikalno_trio_otkriva_tazgodishnite_mocartovi/", "text": "С произведения на Волфганг Амадеус Моцарт, Дмитрий Шостакович и Антонин Дворжак виенското \"Моцарт трио\" ще открие 15-ото издание на фестивала \"Моцартови празници\", който ще се проведе от 23 до 25 август в Правец. Тридневното събитие е посветено на австрийския композитор и цели да представи на публиката разнообразието от жанрове, в които той е творил. Фестивалът тази година ще бъде посветен на 120-годишнината от рождението на композитора Панчо Владигеров. На 23 август начало на класическите концерти ще дадат Даниел Аунер – цигулка, Дитхард Аунер – виолончело, и Ирина Аунер – пиано, от виенското \"Моцарт трио\". Те често са канени на фестивали в Европа и Азия, а репертоарът им обхваща всички класически стилове. Откриването ще бъде в читалище \"Заря\" от 20.30 ч. Входът е свободен. Вторият ден ще започне още в 11 ч. с концерт, посветен на лауреатите от тазгодишния международен конкурс за инструменталисти \"Панчо Владигеров\". Пианистката Мария-Десислава Стойчева и цигуларката Нанджу Лий от Корея ще представят творби на композиторите Моцарт, Панчо Владигеров, Фредерик Шопен и Еньо Хубай.      Същата вечер от 20:30 ч. в РИУ \"Правец\" оперната певица Мила Михова ще изпълни арии на някои от световноизвестните композитори, от които Джоакино Росини, Джузепе Верди и Моцарт. На пианото ще акомпанира Николай Стойков. От 11 ч. в последния фестивален ден гостите ще могат да видят 11-годишния пианист Ивайло Василев, който ще представи произведения от световната музикална класика. На традиционния за събитието концерт \"Среща с автограф\" тази година ще гостува диригентът Найден Тодоров. Той ще дирижира Софийската филхармония, на която е директор, Националния филхармоничен хор, със солисти Беса Лугичи – сопран, Виолета Радомирска - мецосопран, Михаил Михайлов - тенор, и Ивайло Джуров – бас. Те ще изпълнят \"Реквием\" на Моцарт в памет на дългогодишния директор на фестивала Христина Ангелакова. Билетите за концертите на 24 и 25 август вече са продажба онлайн  тук .  \"Моцарт Трио\" - Виена Даниел Аунер - цигулка, Дитхард Аунер - виолончело, Ирина Аунер - пиано. В програмата: В. А. Моцарт, Д. Шостакович, А. Дворжак. Вход свободен.  - Концерт на лауреати от международния конкурс за инструменталисти \"Панчо Владигеров\" Шумен, 2019. Мария-Десислава Стойчева - пиано, и Нанджу Лий (Корея) - цигулка, с участието на Марина Капитанова - пиано. В програмата: Моцарт, Панчо Владигеров, Шопен и Хюбай Вход свободен.  - Концерт с арии от опери на Моцарт, Росини, Верди и др. Мила Михова - сопран, Николай Стойков - пиано.  - Концерт на Ивайло Василев - пиано. В програмата: творби от световната музикална класика. Вход свободен  - \"Среща с автограф\" с Найден Тодоров  - \"Реквием\" в памет на Христина Ангелакова.", "date": "2019.08.20", "title": "Виенско музикално трио открива тазгодишните \"Моцартови празници\""}
{"url": "https://www.dnevnik.bg/evropa/2019/08/20/3953128_polski_zam-ministur_e_organiziral_kampanii_za/", "text": "Полският заместник-министър на правосъдието Лукаш Пебяк подаде оставка, след като беше съобщено, че е организирал кампании за оклеветяване на съдии, предадоха ДПА и ТАСС, цитирани от БТА. Според полски интернет портал Пебяк, който също така е съдия, е работил с жена на име Емилия, предприела действия за дискредитиране на съдии, критикували спорните съдебни реформи на правителството. Уебсайтът onet.pl пише, че една от мишените е бил Кристиян Маркевич, който оглавява асоциацията на полските съдии \"Юстиция\". Полският министър-председател Матеуш Моравецки е поискал обяснение от Пебяк. \"Ще видим какво ще бъде обяснението\", заяви премиерът, цитиран от Полската агенция по печата. Той каза, че въз основа на това \"ще бъдат взети подходящи решения\". Според onet.pl Пебяк координирал кампанията, включваща публикуване на изфабрикувана и лична информация за съдиите в социалните медии, посочва \"Блумбърг\". Изданието отбелязва, че около 2500 имейла и писма са били изпратени в кампанията, насочена към приблизително 20 съдии. Въпросната жена, Емилия, с помощта на Пебяк очерняла съдиите в социалните медии и изпращала писма на техните колеги и семейства, както и на проправителствени медии с твърдения за извънбрачни връзки и други. Скандалът идва 52 дена преди парламентарните избори в Полша, които ще определят пътя на страната след продължителни спорове с ЕС за спазването на демократичните ценности. Управляващата партия \"Право и справедливост\" води в социологическите проучвания въпреки серия от скандали, надявайки се силният икономически ръст, увеличението на социалните помощи и бързото повишение на заплатите да й помогнат да бъде преизбрана.", "date": "2019.08.20", "title": "Полски зам.-министър, организирал клеветнически кампании срещу съдии, подаде оставка"}
{"url": "https://www.dnevnik.bg/sviat/2019/08/20/3953210_donald_trump_stana_diado_za_deseti_put/", "text": "Президентът на САЩ Доналд Тръмп стана дядо за десети път. Съпругата на сина му Ерик е родила момиченце, предаде агенция \"Франс прес\". \"Лара Тръмп и аз се радваме да посрещнем на този свят Каролина Дороти Тръмп. Вече те обичаме!\", написа в \"Туитър\" Ерик, който е вторият от тримата синове на президента на САЩ. Бебето е десетото внуче на 73-годишния Доналд Тръмп, който е баща на пет деца от три различни жени.   Първите му две деца - синът Доналд-младши и дъщерята Иванка - имат съответно пет и три деца, а Ерик и съпругата му Лара вече имат един син. 36-годишната бивша журналистка Лара Тръмп е активна в защитата на животните и управлява със съпруга си фондацията \"Ерик Тръмп\", която финансира детски болници. Тя редовно участва в телевизионни предавания, където защитава политиката на свекъра си./ БТА", "date": "2019.08.20", "title": "Доналд Тръмп стана дядо за десети път"}
{"url": "https://www.dnevnik.bg/gradska_sreda/2019/08/20/3953198_rimskiiat_mavzolei_v_jujniia_park_shte_bude_restavriran/", "text": "Столичната община ще участва като водещ партньор в проект \"Повишаване на туристическата активност на София и Ниш\" по европрограмата за трансгранично сътрудничество между България и Сърбия. По проекта ще бъдат извършени ремонтни дейности и реставрация на късноантичен мавзолей от IV-V век сл.Хр. Той е открит през 1953 г. и е в кв. \"Лозенец\", в близост до Южния парк. Кметът на София Йорданка Фандъкова подписа днес договора по проекта на стойност 990 хил. лева, от които 430 хил. лв. са по европрограмата, а останалите са от бюджета на Столичната община. Идеята за проекта е на Тодор Чобанов, зам.-кмет по културата. Той включва изграждане на подземна електро- и ВиК инфраструктура, нови алеи и осветление, места за отдих и детски кът, както и озеленяване. Срокът за изпълнение на проекта е две години. Късноантичният мавзолей се състои от гробна камера с три каменни саркофага. В тях е било погребано знатно семейство – мъж и жена на около 45 и 65 години и две деца, живяло през римския период на Сердика. В гробовете са били положени скъпи дарове, които вероятно са били разграбени още в древността. Археолозите откриват 169 монети, златен коланен накрайник и рядък вид стъклена чаша. Мястото на мавзолея не е случайно, защото под представителната зала за ритуали, свързани с възпоменанията за погребаните в саркофазите, са открити следи от по-старо култово място с ями, градено 800 години по-рано - през IV в. пр.Хр. То се свързва с извършването на орфически мистерии от тракийските племена трери и тилатеи.      В момента мавзолеят е напълно изоставен на разрухата, макар Столичната община да помогна чрез своята програма \"Европа 2017\" за слагането на метална ограда.", "date": "2019.08.20", "title": "Римският мавзолей в Южния парк ще бъде реставриран"}
{"url": "https://www.dnevnik.bg/evropa/2019/08/20/3953025_premierut_na_italiia_podade_ostavka_politicheskiiat/", "text": "Италианският премиер Джузепе Конте обяви, че ще подаде оставка по-късно днес, предадоха \"Ройтерс\" и Би Би Си. Конте посочи, че ще връчи оставката си на президента Серджо Матарела, който ще трябва да реши дали да свика предсрочни избори, или да опипа почвата за нова коалиция. В реч пред Сената Конте обвини лидера на \"Лига\" Матео Салвини, че поставя собствените си лични и партийни интереси пред тези на страната, предупреждавайки, че опитът му да свали правителството може да навреди на икономиката. Той критикува \"Лига\", че иска да се възползва от популярността си в социологическите проучвания и да предизвика предсрочни избори, поставяйки в риск планирани реформи. \"(Салвини) показа, че следва собствените си интереси и тези на партията си. Неговите решения представляват рискове за тази държава\", подчерта Конте. Как се стигна до кризата? До правителствената криза се стигна, след като в началото на август лидерът на едната от двете управляващи италиански партии - \"Лига\", вицепремиерът и вътрешен министър Матео Салвини обяви, че управляващата коалиция с движение \"Пет звезди\"  се е разпаднала след месеци на вътрешни неразбирателства  и че единственият път напред са предсрочните избори. Решението на Салвини дойде след месеци на напрежение в коалицията. На 7 август \"Пет звезди\" гласува срещу противоречивия проект за високоскоростна линия Торино - Лион - план, одобрен от \"Лига\" и опозицията - който послужи като претекст за Салвини да сложи окончателен край на съюза. Той внесе предложение за вот на недоверие към правителството, но Сенатът реши да не го проведе незабавно и отложи за днес дебата за продължаващата криза,  проваляйки усилията на Салвини  за по-бързо организиране на нови избори. Датата бе подкрепена от \"Пет звезди\" и от основната опозиционна лявоцентристка Демократическа партия. \"Лига\", партията на Силвио Берлускони \"Напред, Италия\" и крайнодесните \"Италиански братя\" гласуваха да има вот на недоверие още в сряда миналата седмица. Салвини настоява за нови избори, надявайки се да се възползва от растящата си популярност. На евровота \"Лига\" спечели 34 процента, а \"Пет звезди\" звезди падна до 17 процента. Смята се, че сега \"Лига\" може да получи 34-39 процента и с лекота да стане най-голямата партия в бъдещия парламент. Тя обаче е много по-слаба в сегашния парламент, защото на националните избори през март 2018 г. получи 17% и бе на трето място след \"Пет звезди\" и Демократическата партия. Тревогите за икономиката \"Политическата криза вече изтласка доходите от италианския 10-годишен публичен дълг до 1.83%, най-високото ниво за пет седмици. По-високата доходност на държавните облигации обаче ще засили уязвимостта на местните банки към суверенен риск, тъй като те държат по-голямата част от публичния дълг на Италия\", коментира Еуджен Аническу, управител на \"Кофас\" за България и Румъния. Тежестта на дълга е още по-притеснителна, тъй като италианската икономика вече е отслабена - след като влезе в техническа рецесия през четвъртото тримесечие на 2018, растежът беше нулев през първата половина на 2019 г. (тримесечното изменение на БВП беше 0.1% през първото тримесечие и 0.0% през второто), се посочва в съобщение на \"Кофас\". \"Италианската политическа криза, както и противопоставянето на Салвини на европейските институции могат да влошат доверието, което вече е нарушено от търговското напрежение и Брекзит. Ако растежът се забави и ръстът на суверенитета се повиши, основният излишък на правителството вероятно ще бъде недостатъчен, за да предотврати увеличаване на публичния дълг.\"", "date": "2019.08.20", "title": "Премиерът на Италия подава оставка, политическият хаос се задълбочава"}
{"url": "https://www.dnevnik.bg/bulgaria/2019/08/20/3953226_antimonopolnata_komisiia_ne_vidia_problemi_v_turga_za/", "text": "Комисията за защита на конкуренцията (КЗК) не видя проблеми в обжалването на обществената поръчка за нова електронна система за лични документи с биометрични данни и остави търга да продължи, съобщава  \"Капитал\" . Решението е потвърдено от Върховния административен съд (ВАС). До жалбата се стигна, след като в началото на юли МВР допусна до подаване на оферти два от четири кандидата. В средата на същия месец един от отхвърлените кандидати – обединението \"Дермалог Ани БГ консорциум\", се оплака в КЗК, че МВР е нарушило Закона за обществени поръчки. В документацията за участие не са били заложени ограничения във времето, на които възложителят може да се позове за събиране на информацията за достъп до класифицирана информация, и в протоколите не е уточнено кога комисията по процедурата е инициирала тази проверка, за да е ясно, че срокът е изтекъл. КЗК отчита още, че спирането на процедурата би оказало негативно въздействие както върху възложителя, така и върху обществото, тъй като МВР трябва да издаде нови документи в най-бърз срок предвид увеличения прием на заявления от граждани в периода 2019-2020 г. Повече за мотивите на антимонополната комисия да пусне търга за новите лични карти четете  тук.", "date": "2019.08.20", "title": "Антимонополната комисия не видя проблеми в търга за новите лични карти"}
{"url": "https://www.dnevnik.bg/sviat/2019/08/20/3953172_silite_na_asad_ovladiavat_vajen_grad_krai_idlib/", "text": "За пръв път от години сирийските проправителствени сили овладяха важен град в провинция Идлиб - последна крепост на бунтовниците в хода на войната. Такива съобщения дойдоха от международни и местни медии и организации, наблюдаващи хода на продължаващия осем години и половина конфликт, на фона на нарастващо напрежение с Турция след удари на сирийски и руски самолети срещу неин конвой. Русия обяви, че наблюдава ситуацията внимателно и че в момента нейни военни са на терен. Междувременно един от редките си коментари по темата направи и Китай. Представител на Пекин заяви след преговори в Женева със специалния пратеник на ООН за Сирия, че има опасност от \"възраждане на терористични организации като \"Ислямска държава\". По-рано Сирийският център за наблюдение на човешките права обяви, че бунтовници и джихадисти са се изтеглили от Хан Шейхун - тяхна крепост от 2014 г. За \"Ройтерс\" това потвърждават и военни източници, свързани с властите в Дамаск. Районът около града в южен Идлиб е със стратегическо разположение и е важен за снабдяване на бунтовниците, но и стана известен покрай атаките от 2017 г. Тогава въздушни удари на проправителствени сили доведоха до смъртта на десетки цивилни, а Западът обвини Сирия и Русия,  че е използвано химическо оръжие . Москва и Дамаск отричаха, обвинявайки бунтовници ту в инсценировка, ту в евентуален взрив на склад за химически боеприпаси. След инцидента се стигна до американски въздушен удар. Джихадистката група \"Хайят Тахрир аш Шам\" (която на практика контролира Идлиб) заяви, че не е напуснала града. Въпреки това Центърът за правата на човека говори за изтегляне от няколко позиции в последните 24 часа Турция - костеливият орех  Ако съобщенията се потвърдят, победа в Хан Шейхун би била значима в опитите на режима на президента Башар ал Асад да освободи \"всеки сантиметър\" от Сирия. Една от големите трудности обаче идва от Турция. Поне трима души са убити при въздушен удар на сирийските сили срещу турски конвой, пътуващ за провинция Идлиб, обяви Анкара, която подкрепя бунтовнически организации. Атаката е станала преди достигане до наблюдателен пункт край град Морек (южно от Идлиб, в провинция Хама). През целия ден последва размяна на реплики между представители на двете държави. Според турския външен министър Мевлют Чавушоглу, цитиран от Анадолската агенция, от този момент ще бъде направено всичко възможно за защита на военнослужещите (каквито действат на терен, откакто Турция за пръв път влезе в Северна Сирия преди три години). За позицията, на която се намират турските сили край Морек, текат преговори между Анкара и Москва, твърдят източници на \"Ройтерс\", подкрепящи режима в Дамаск. Но Чавушоглу заяви, че това няма да се случи. Хан Шейхун е недалеч от тази позиция, близо до провинция Хама. Турция, Идлиб и бежанците  Идлиб трябваше да е една от буферните зони, договорени между Москва и Анкара миналата година. Край Морек бе една от 12-те наблюдателни позиции на Турция съгласно споразумението с Русия. Провинцията, където режимът изпрати (т.нар. евакуации) цивилни и  част от бунтовниците, бягащи от овладените провинции на Сирия , обаче отново се оказа на прицел на режима и руските му съюзници, след като бомбардировките продължиха през април. В Идлиб са разположени и подкрепяни от Турция умерени бунтовници и опасността от тежки сблъсъци между тях и силите на Асад в буферната зона - за сметка на цивилните - бе честа тема на срещите на президентите на двете държави. Оценки на различни експерти организации сочат, че  загиналите цивилни са стотици . \"Сбъдва се най-големият ни кошмар\", каза за Би Би Си Ян Егеланд, генерален секретар на Норвежкия бежански съвет. Преди две години като ръководител на група на ООН по хуманитарните въпроси в Сирия той предупреди, че и Дамаск, и Анкара  вече са причинили хуманитарна катастрофа . Новата ескалация на напрежението в Турция се случва в момент, когато според публикации на турски и международни медии Анкара все по-често прибягва до връщане на сирийски бежанци (формално доброволно и с подпис на документи), пребиваващи в Истанбул. Сирийци, преживели това, твърдят, че някои от тях са се озовали в зони на конфликти като Идлиб в момент, когато  в Турция рязко се задълбочават антибежанските настроения . Днес изтича крайният срок за десетки (или стотици) хиляди сирийци, които живеят нелегално в Истанбул, да напуснат града. Част от тях са регистрирани в други турски провинции, други са без документи. По официални данни сирийците в Турция са около милион, но повечето наблюдатели оценяват броя им над 1 млн. души, ако се броят и нерегистрираните.", "date": "2019.08.20", "title": "Силите на Асад овладяват важен град край Идлиб, напрежението с Турция нараства"}
{"url": "https://www.dnevnik.bg/sport/2019/08/20/3953199_fernando_alonso_zapochva_usilena_podgotovka_s_pogled/", "text": "Фернандо Алонсо започва усилена подготовка с мисъл за рали \"Дакар 2020\". Испанецът ще направи серия от тестове с \"Тойота хайлукс\", която японският отбор ще използва за надпреварата догодина. Изпитанията ще са в Европа, Африка и Близкия изток и ще продължат пет месеца. Двукратният световен шампион във Формула 1, двукратен победител в \"24-те часа на Льо Ман\" и победител в \"24-те часа на Дайтона\" ще участва и в състезание – \"Харисвит 400\", кръг от южноафриканския крос-кънтри шампионат. Очаква се след изпитанията Алонсо да реши дали да се впусне в \"Дакар 2020\". \"Наблюдавахме го как се адаптира и подобрява представянето си всеки път когато сядаше зад волана. Очевидно беше, че е подготвен, въпреки че този тип автомобилни надпревари са новост за него. Аз обаче съм сигурен, че той притежава уменията и духа да се справи с предизвикателството\", каза директорът на отбора на \"Тойота\" Глин Хол. \"Тази година пробвах офроуд каране, което ми допадна особено много. Знаех, че ще е напълно различно изживяване и че ще трябва да науча много неща, но усещането беше прекрасно. Бързо придобих увереност и постигах подобрение при всяко следващо качване в автомобила. Нямам търпение за следващите няколко месеца тренировки, опознаване на автомобила и работа с отбора. Винаги съм казвал, че искам да преследвам нови предизвикателства в различни състезания и съм в отличен екип, който ми дава тази възможност\", каза Алонсо.", "date": "2019.08.20", "title": "Фернандо Алонсо започва усилена подготовка с поглед към \"Дакар 2020\""}
{"url": "https://www.dnevnik.bg/photos/snimka_na_denia/2019/08/20/3953176_snimka_na_denia_turskata_policiia_izpolzva_vodno/", "text": "Турската полиция използва водно оръдие, за да разпръсне демонстрантите по време на протест срещу замяната на кюрдските кметове с държавни служители в три града, в Диарбекир, Турция.", "date": "2019.08.20", "title": "Снимка на деня: С водно оръдие срещу демонстрантите в Диарбекир"}
{"url": "https://www.dnevnik.bg/sport/2019/08/20/3952850_snimka_na_denia_krasiv_gol_spasena_duzpa_i_purvi/", "text": "Красив гол на Рубен Невес (на снимката с номер 8) и пропусната дузпа от Пол Погба белязаха мача между \"Уулвърхемптън\" и \"Манчестър юнайтед\". Двубоят завърши 1:1, след като гостите бяха повели чрез Антони Марсиал в 27-ата минута.", "date": "2019.08.20", "title": "Снимка на деня: Красив гол, спасена дузпа и първи загубени точки за \"Юнайтед\""}
{"url": "https://www.dnevnik.bg/sviat/2019/08/20/3952736_dopitvane_posochi_ljubimata_kompjuturna_igra_na/", "text": "Почти половината (48%) руснаци никога в живота си не са играли на видео-, компютърни или мобилни игри, а други 33% казват, че им се е случвало, но са изоставили това забавление. На компютри, смартфони и конзоли играят около 19%, а доминиращото мнозинство (79%) не е готово да плаща за игри, сочи  проучване  на Руския център за изследване на общественото мнение (ВЦИОМ). Четирима от всеки 10 играчи са в групата 18-24-годишни, всеки четвърти живее в някой от дузината градове с над 1 млн. души население. Близо 23% играят всеки ден, а 46% - няколко пъти седмично. Младите отделят до 8 часа седмично, а средно играчите се задържат пред екраните 5 часа. Най-често, макар и за по-кратко време от средно 4 часа седмично, играят в групите 45-59 и над 60 години. (28% и 35%) Безспорен лидер по популярност (11%) е World of Tanks, следвана от реденето на пасианси 7%). Игри на спорта и военна тема или симулатори за управление на самолет предпочитат 28% от играчите. Допитването потвърждава впечатлението на играчи от други страни - че руснаците обичат (61%) да се обединяват в отбори помежду си или да избират при зададен сценарий да са отбор от Русия или СССР. Когато става дума за друга държава, руските играчи се спират на Германия (13%) и САЩ (6%). Миналата есен първият зам.-ръководител на президентската администрация Сергей Кириенко коментира, че в много чуждестранни компютърни игри образът на руските военни невинаги изглежда \"особено симпатичен\" и \"това изобщо не е случайно\". Според него игрите са станали \"пространство за политическа борба\" и към него трябва да се отнасяме по този начин, включително защото формират конкретни образи у децата.", "date": "2019.08.20", "title": "Допитване посочи любимата компютърна игра на руснаците"}
{"url": "https://www.dnevnik.bg/analizi/2019/08/20/3952725_v_bulgariia_vsichko_e_pozvoleno_dvete_lica_na/", "text": "                         Как се справя България като туристическа страна? На този въпрос, който задават още в началото на филма си, авторите се опитват да отговорят в продължение на 43 минути, след като са пропътували голяма част от Черноморието и са посетили Пловдив. Заключенията им не са еднозначни и в обобщение гласят: справя се горе-долу, но може и по-добре. Документалният филм на Никол Конерт и Даниел Розенкранц от поредицата на германската телевизия WDR \"Да пътуваш с взискателност\" започва с едно не особено привлекателно лице на българския туризъм: превъзбудени младежи, които още на летището в Баден-Баден са изпили безчет бири като старт към купона на Златни пясъци. \"Майорка беше вчера, днес е България\" - приблизително така може да се преведе мотото, под което хиляди германски купонджии поемат към българския черноморски курорт. Във филма отчетливо изкристализират и двата главни мотива за този избор: евтиният алкохол и цитат \"В България всичко е позволено!\". Клубове по кегли, местни футболни отбори, абитуриентски класове - главно такава е германската публика, която поема към Златните. Във филма виждаме как младежите смучат със сламки алкохол от колективна кофа, как танцуват край басейна, подгрявани от треторазредни германски звезди и как накрая си татуират за спомен \"Буле\" (съкратено за България). Главният организатор на групата от Баден-Баден, нещо като диджей с артистичен псевдоним Ике, не пести похвалите за Златни пясъци: \"Те копират Майорка, но не се изхвърлят и си знаят мярката\", казва той. Авторите на филма невинаги уцелват най-верния тон, но се стремят да бъдат обективни. Зрителят остава с впечатлението, че черноморският туризъм в България процъфтява, а плажовете са пълни, като в същото време вижда и цената: ниско заплащане на обслужващия персонал, който е принуден да живее в лоши условия, и презастрояване на крайбрежието. Проблемите със строителството на Алепу и Корал, \"мъртвият град\" край Царево, изоставен в недостроено състояние от избягали руски инвеститори, трудната борба за опазване на екологичното равновесие - зрителите могат да си създадат доста обективна картина за всичко това, включително и с помощта на български събеседници: еколожката Мирослава Петрова и разследващия журналист Асен Йорданов. И най-вероятно в съзнанието на всеки, гледал филма, ще останат такива фрази като: \"Незаконното строителство е масово\" и \"Според \"Трансперънси\" България е най-корумпираната страна в ЕС\". С противоречиви чувства авторите на документалния филм разказват и за Пловдив като европейска културна столица. Чудесен град с древна история, с разнообразна и красива архитектура, със своя специфична атмосфера, струва си да се види - гласи първоначално посланието. По-нататък обаче филмът ни отвежда и в Столипиново, \"най-голямата бедняшка колиба в Европа\", както го наричат авторите: безработица и необразованост, липса на перспектива, незаконни сметища, дискриминация, неизпълнени от години политически обещания. Любопитно е, че ромите в документалния филм говорят турски - факт, който авторите на филма подминават навярно като второстепенен. Освен това специално в Столипиново те залитат и към някои повърхностни обобщения и квалификации, повлияни от разпространените еднопланови клишета, които виктимизират ромите. Разбира се, повече от конфузен е фактът, че заместник-кметът на града дори не знае за един проект в рамките на културната столица, който бил заплануван в Столипиново, но така и си останал само на хартия. В края на филма зрителите научават за друг културен проект: български и германски студенти по изобразително изкуство с много фантазия и остроумие сътворяват инсталации по плажа на Корал, за да привлекат повече обществено внимание към такива проблеми като презастрояването, замърсяването и екологичното равновесие. Проблеми, които в курорта Албена не съществуват, твърдят авторите на филма. Този български курорт те представят като единствен безусловно положителен пример, защото там няма ново строителство, използват се възобновяеми енергии, опазва се резерватът Балтата, туристите получават плодове и зеленчуци от биоферми в околността, а дори обслужващият персонал е доволен от положението си. Албена е място за семеен туризъм, много по-привлекателно от пиянския купон само на 15-ина километра на юг, в Златни пясъци - така може да се обобщи посланието на филма. Авторите му твърдят, че България иска да привлича по 9 милиона туристи годишно. Но този план не е особено реалистичен, смятат те.", "date": "2019.08.20", "title": "\"В България всичко е позволено!\": двете лица на българския туризъм"}
{"url": "https://www.dnevnik.bg/analizi/2019/08/20/3952704_dans_niama_rabota_v_informacionnite_fondove_na_mon/", "text": "                         На 9 август за обществено обсъждане беше представен проект на Инструкция за достъпа на Държавната агенция \"Национална сигурност\" (ДАНС) до информационните фондове на Министерството на образованието и науката (МОН). С него се предвижда да бъде регламентиран пълен и перманентен \"абонаментен\" достъп на ДАНС до информационните фондове на МОН. Според чл. 4. (2) на проекта: \"Достъпът до информационните фондове на МОН се предоставя на ДАНС с цел извършване на справочна дейност 24 часа в денонощието, 7 дни в седмицата.\" Вероятно заради жегите и лятнотото настроение, обществения дебат по темата се ограничи до шеги и закачки на тема \"Подривни елементи в четвърта група на детската градина\", а образователно министерство пък успокои гражданите със съобщението \"Ама то така си беше\". В смисъл, то ДАНС по принцип си има перманентен достъп, сега просто ще го разпишем в инструкция. Всеки гражданин има право: • да знае кой събира и обработва данните му • какви точно данни са събрани и отговарят ли на истината • защо и с какава цел ще бъдат използвани • всеки има право на защита ако едно от горните три права бъдат нарушени Да илюстрираме с пример – данните на моето дете относно преминаването му през степените на образователната система се събират и обработват от училището, в което то учи, и от там се прехвърлят към МОН. Това са данни (без претенции за изчерпателност) за неговата идентичност, ако е необходимо - здравословно състояние, учебни заведения, които е посещавало, и покрита образователна степен. Като родители ние знаем обема на събраните данни, знаем между кои институции те се обменят, знаем защо и с каква цел – а именно удостоверяване на покрит образователен стандарт. с принципите на защита на личните данни, залегнали вкрючително в .Директива (ЕС) 2016/680 на Европейския парламент и на Съвета от 27 април 2016 година относно защитата на физическите лица във връзка с обработването на лични данни от компетентните органи за целите на предотвратяването, разследването, разкриването или наказателното преследване на престъпления или изпълнението на наказания и относно свободното движение на такива данни Разбира се, че в изпълнение на своите задължения, службите за сигурност имат право на достъп до определени информационни фондове, създадени с други цели от от други административни структури. Това обаче трябва да става по всеки отделен и конкретен казус при задължително мотивиране и спазване на определен ред при гарантиране правата на физическите лица, чиито данни се обработват. Въпросът \"Е какво пък толкова\" и заключението \"Голяма работа\" са на ниво, което смятам да подмина без коментар. Няма нужда изобщо да влизаме в разсъждения как точно може да се злоупотреби с подобни \"невинни\" данни. Има действащ европейски регулаторен стандарт – той категорично не е спазен, дебатът приключва до тук. Всички по-нанатъшни обяснения \"То така си беше\" и \"В закона за ДАНС има нормативно основание за подобна инструкция\" - отпадат на мига. Абонаментен, перманентен достъп на службите за сигурност до информационни фондове, изградени и поддържани с цруга цел е в пълно противоречие с цитираната директива 2018/680. наред с другите изисквания. Съмнявам се, че простото прецизиране на текстове от въпросната наредба ще промени изначалната и концепция за перманентен абонамент на ДАНС до информационните фондове на МОН. Създаването на подобен прецедент, и то с подзаконов нормативен акт, е лошо решение и отваря врата на бъдещи \"творчески планове\" на ДАНС към други информационни фондове. \"Абонамент\" към различни информационни фондове е от интерес на силовите структури по цял свят. В България, Комисията за защита на личните данни (КЗЛД) до днес е отхвърлила няколко подобни искания. Такива са например: - Становище на КЗЛД по искане 2173/ 26.10.2009 г., с което се отхвърля искане на МВР – НЗ за достъп до база данни \"Население\" - Становище на КЗЛД по искане 573/02.04.2009 г. относно искане на ДАНС за обмяна на информация с НЗОК. В становището си КЗЛД застъпва именно тезата, че всеки достъп до данни следва да бъде по конкретен повод и мотивиран, Правото на защита на личните данни съществува, независимо дали гражданите предоставят своите данни доброволно на частни лица, търговци, компании и т.н или по силата на законово задължение на държавни структури Дори напротив – в случаите когато данните се обработват по силата на закон от страна на административни органи и структури, именно тогава правото на защита на личните данни следва да бъде още по-строго контролирано и защитено, защото в тези случаи гражданите, искат или не предоставят, своите данни за обработване и нямат избор.", "date": "2019.08.20", "title": "ДАНС няма работа в информационните фондове на МОН"}
{"url": "https://www.dnevnik.bg/evropa/2019/08/20/3951496_kriza_i_haos_dori_po_italianskite_standarti/", "text": "Матео Салвини става премиер. Италия получава проруски президент. Салвини управлява с партия дори още по-дясна от неговата собствена и конфликтът му с Брюксел стига до степен, че изкарва страната от еврозоната. Това е кошмарният сценарий за Европа след решението на вицепремиера и вътрешен министър  да се откаже от сегашната коалиция . Той може да бъде изключен, предвид че неговата партия \"Лига\" жъне успехи в социологическите проучвания, пише \"Политико\". И все пак... Матео Салвини сложи пръста си на копчето за \"изключване\" на коалицията в Италия, но още не е намерил начин да го натисне. Почти две седмици, след като лидерът на \"Лига\" изненадващо обяви, че  иска да сложи край  на съществуващата едва от 14 месеца коалиция с Движение \"Пет звезди\" и настоя за избори възможно най-скоро, правителството все още не е паднало. Докато миналата седмица депутатите в Сената  се събираха, за да обсъдят  кога да се проведе вотът на недоверие към премиера Джузепе Конте, поискан от Салвини, много хора очакваха, че лидерът на \"Лига\" ще оттегли министрите си от кабинета. Това щеше да направи вота на недоверие излишен и да приближи още по-бързо страната до извънредни избори. Той обаче не го направи. Напротив. Дори каза, че е е съгласен с \"Пет звезди\" да няма избори преди да се прокара закон за намаляване на броя депутати с 345 (от 630 на 400 в долната камара и от 315 на 200 в Сената). Подобна конституционна реформа вероятно ще остави правителството на власт дълго време, защото процесът е бавен и може дори да изисква референдум. \"Махаме 345 депутати и отиваме направо на избори\", заяви Салвини миналата седмица. Но не посочи коя година има предвид. Парламентарни игри Дебатът в Сената бе първата възможност на депутатите да обсъдят кризата. Те трябваше да са във ваканция до края на август. В крайна сметка решиха, че  Конте ще говори пред горната камара на парламента днес , когато се очаква да се състои и вотът. Датата бе избрана от \"Пет звезди\" и от основната опозиционна лявоцентристка Демократическа партия. Това показа, че поне от гледна точка на броя, съществува възможно ново управляващо мнозинство, ако и когато сегашното правителството падне. \"Лига\", партията на Силвио Берлускони \"Напред, Италия\" и крайнодесните \"Италиански братя\" гласуваха вотът да се състои още по-рано - в сряда миналата седмица.      \"Вотът в Сената показа, че \"Лига\" сега води дясноцентристите\", коментира Марко Дамилано, редактор в политическия седмичник \"Л’Еспресо\". В лагера им има обаче силно напрежение. \"Напред, Италия\", която преди беше най-силната партия вдясно, отхвърли предложението на Салвини за обща изборна листа. Грешният ход на Салвини Анализатори и коментатори изглеждат объркани защо Салвини поиска бърз край на правителството, а след това подкрепи конституционна реформа, която би удължила съществуването му. Салвини \"направи погрешна сметка, след това осъзна, че е допуснал грешка и се опитва да я поправи с този ход\", каза високопоставен служител от \"Лига\", пожелал анонимност. Лидерът на партията отхвърли твърдението, че ще забави изборите, казвайки пред журналисти след вота в Сената, че за да ускори нещата, парламентът може да започне да одобрява конституционната реформа сега и след това тя да бъде напълно приложена от следващия парламент. Президентът Серджо Матарела, който ще вземе крайното решение за провеждането на избори, обаче може да не е съгласен със Салвини. Зрелищен обрат? Много от главните политически играчи всъщност действаха точно противоположно на първоначалните си заявки. В продължение на почти 14 месеца Салвини повтаряше, че това правителство ще управлява пет години, но в началото на месеца опита да го ликвидира. Един от основните му опоненти - бившият премиер Матео Ренци, когато все още бе лидер на Демократическата партия, се обяви против каквато и да е сделка с \"Пет звезди\". Но миналата неделя откри пътя именно за такава.      Основателят на \"Пет звезди\", комикът Бепе Грило, бе един от главните поддръжници на коалицията със Салвини и яростен критик на Демократическата партия. Но миналата събота описа \"Лига\" като варвари и изглеждаше отворен за сделка с Демократическата партия, която би позволила на двете формации да изтласкат най-голямата партия в страната, \"Лига\", в опозиция. Дори и по италианските стандарти, това е прекалено. Всекидневникът \"Ла Стампа\" миналия понеделник попита дали страната няма да види \"най-зрелищния обрат в историята?\" Защо правителството още не е паднало? \"Ройтерс\" припомня, че \"Лига\" спечели едва 17% от гласовете на националните избори през 2018 г. и нямаше достатъчно депутати, за да наложи график за предложението си за вот на недоверие. От тогава обаче популярността на Салвини скочи и сега той иска да използва благоприятния момент за избори през октомври. Те биха му позволили да има мнозинство, а \"Лига\" да управлява с антиимигрантската партия \"Италиански братя\" и, ако е необходимо, с \"Напред, Италия\", отбелязва \"Файненшъл таймс\". Играейки за време, другата управляваща партия, Движение \"Пет звезди\", опозиционната лявоцентристка Демократическа партия и лявата \"Свободни и равни\" заедно гласуваха във вторник да отложат дебата за тази седмица. Какво следва? Премиерът Джузепе Конте днес ще говори пред Сената за кризата. В края на речта си той може да постъпи като други премиери в подобна ситуация, да отиде направо при президента Серджо Матарела и да подаде оставка. Картината обаче се усложни от неочакваното обещание на Салвини от миналата седмица да подкрепи реформата за намаляване на броя на депутатите. Този парламентарен вот е планиран за 22 август и почти със сигурност няма да може да се състои, ако правителството падне преди това.      Не е задължително днешният ден да бъде съдбоносен за кабинета. Анонимни източници, цитирани в италианските медии, посочват, че президентът няма да позволи да се отиде на предсрочни избори, за които настоява Салвини, докато реформата с намаляването на броя на депутатите не бъде изцяло включена в конституцията, процес, който може да отнеме много месеци. Това може да накара Салвини да преосмисли предложението си да гласува за реформата. Ако все пак тази седмица вицепремиерът успее да свали правителството, вниманието ще се насочи към президента Матарела, който трябва да реши какви да са следващите стъпки. Той ще проведе консултации с всички политически лидери. Ако реши, че няма начин да се състави стабилно ново правителство, ще поиска избори, които вероятно ще се проведат в края на октомври, около три и половина години предсрочно. Може да назначи временно правителство на технократи, което да ръководи ежедневната работа преди вота. Може ли да има стабилно ново правителство? На теория, да. \"Пет звезди\", Демократическата партия и \"Свободни и равни\" показаха миналата седмица, че заедно имат достатъчен брой, за да контролират настоящия парламент. За евентуални предсрочни избори социологически проучвания сочат, че Салвини и съюзниците му ще пожънат успех, а \"Пет звезди\" ще загуби до половината си депутати. Между Демократическата партия и Движение \"Пет звезди\" обаче има доста вражди, което прави труден съюза между тях. Алтернативно решение може да бъде правителството от неизбрани технократи с определена програма, например да одобри бюджета, подкрепено от разнородни партии в парламента.      Процесът се усложнява от разделенията в Демократическата партия. Тя съвсем наскоро избра нов лидер – Никола Дзингарети – и много от сегашните й депутати са задължени на предишния си ръководител – Матео Ренци. Дзингарети може да бъде примамен да приеме нови избори. Те биха значели почти сигурно поражение, но биха му позволили да вкара свои хора в парламента. Ако все пак коалиция между Демократическата партия и \"Пет звезди\" се окаже възможна, Матарела може да даде мандата за сформиране на правителство на фигура като Роберто Фико от \"Пет звезди\", председател на долната камара на парламента. Сегашният лидер на \"Пет звезди\" Луиджи Ди Майо няма да може да бъде избран заради партийни правила, отбелязва \"Файненшъл таймс\". Тази нова коалиция може на теория да управлява до 2023 г., евентуално прокарвайки изборна реформа в ущърб на амбициите на Салвини. Той може да се възползва от сегашната система, даваща бонус места на коалиции, които заедно получават над 40% от гласовете.       Ако преговорите се провалят, изборите може да се състоят през октомври или ноември, както иска Салвини. Политическите коментатори са дълбоко разделени за изхода от кризата. Левият ежедневник \"Република\" писа миналата седмица, че последните маневри правят малко вероятни предсрочните избори. Проучване сред политически анализатори и журналисти, проведено от агенция Youtrend, показа, че те са разделени 50 на 50 между тези, които очакват вот през октомври, и другите, прогнозиращи само ново правителство. Според проучвания, цитирани от \"Файненшъл таймс\", на евентуални избори съюз между крайнодесни и дясноцентристи, включващ \"Лига\", \"Напред, Италия\" и \"Италиански братя\", би спечелил над 40%, което би му дало допълнителни места и вероятно работещо мнозинство в парламента. На последните избори през 2018 г. тази група не достигна 40%, но от тогава \"Лига\" е удвоила подкрепата си. Какво искат противниците на Салвини \"Пет звезди\" и опозиционни партии биха могли да гласуват заедно, за да са сигурни, че вотът на недоверие няма да мине, което ще остави Конте на поста премиер. В този случай Салвини може да опита да свали правителството като оттегли министрите си. Тогава Конте би могъл или да подаде оставка, или да поиска нов вот и да замени министрите според това кои партии искат да го подкрепят.      \"Пет звезди\" не е готова за избори заради срива в подкрепата за нея. Според някои гласоподаватели тя е направила компромис със свои принципи и политики, съюзявайки се със Салвини. Партията казва, че не иска избори преди да бъде приключена конституционна реформа. Демократическата партия е дълбоко разделена. Бившият премиер Матео Ренци предложи сформиране на временно правителство с \"Пет звезди\", представяйки се като алтернатива на Салвини. Изборите биха се харесали и на Дзингарети, защото би могъл да замени депутати на партията си, които основно подкрепят Ренци, със свои хора. Но при предсрочен вот Ренци би могъл да създаде лоялна нему група, разцепвайки партията.", "date": "2019.08.20", "title": "Mamma mia, Matteo! - криза и хаос, дори по италианските стандарти"}
{"url": "https://www.dnevnik.bg/sport/2019/08/20/3952852_video_udar_na_grigor_dimitrov_vleze_sred_nai-dobrite/", "text": "Григор Димитров може и да отпадна още в първия кръг на турнира от сериите \"Мастърс\" в Синсинати, но си заслужи място в класацията с десетте най-добри удара на надпреварата. Българският тенисист впечатли АТП със завършека на драматично разиграване в един от ключовите моменти в третия сет на  двубоя си със Стан Вавринка . На върха в класацията е изпълнение на Ник Кириос. Димитров, който спечели турнира през 2017 г., допусна пета поредна загуба от Вавринка и приключи в Синсинати. Той  отстъпи с още четири места в световната ранглиста преди US Open .", "date": "2019.08.20", "title": "Видео: Удар на Григор Димитров влезе сред най-добрите на мастърса в Синсинати"}
{"url": "https://www.dnevnik.bg/biznes/2019/08/20/3938430_kak_umenieto_da_govorish_bulgarski_se_okaza_nai-cenno/", "text": "Менюто в ресторанта е с куп печатни грешки, на входа на магазина пише \"Търсиме продавачка\", на работа шефът не може да ни обясни какво точно иска да се свърши, а като си поръчаме шкафче, се оказва, че вратата се отваря в грешната посока. С тези и подобни проблеми хората се сблъскват постоянно, а причината е, че мнозина от нас не умеят да си служат добре с българския език. Затова това умение напоследък все повече се цени от работодателите, показа допитване на \"Дневник\" до различни специалисти. Това потвърди и проучване на Агенцията по заетостта, която изследва наскоро какви са потребностите на работодателите. Оказва се, че през тази година умението за общуване на роден език е водещо. От общо три проучвания (две през 2018 г. и едно през тази) експертите на агенцията не се ангажират да очертаят тенденция заради недостатъчната база за сравнение, но и при трите проучвания работодателите поставят притежаването на компетенции в общуването на роден език на едно от челните места, заедно с ключовата компетентност \"Инициативност и предприемачество\" (способности за адаптиране към промени, за работа в екип, поемане на отговорност за собствените действия, определяне на постижими цели, мотивация за успех). Последните данни (февруари – март 2019 г.) показват, че в 20 от 28 области на страната тази компетентност е поставена на първо място, в 6 от областите – на 2-ро и само в две области – на трето (Велико Търново и Кюстендил). Най-убедително работодателите заявяват потребност от компетентно общуване на роден език в областите Хасково и Монтана (с 50.3% от анкетираните), следват Кърджали (с 49%) , Плевен (с 42.3%) и Сливен (с 40.4%), коментираха експерти от агенцията. Общуването е част от работното ежедневие на всяка професия и във всеки икономически бранш, и наличието на тази компетентност е важен фактор за формиране на ефективно работещ персонал, коментираха оттам. Еднакво важно и за изпълнителите, и за мениджърите \"Ако погледнем професиите, най търсени на пазара на труда, ще видим, че умението за общуване на роден език е важно за почти всички тях\", коментира пред \"Дневник\" директорът \"Програми и проекти\" в Асоциацията на индустриалния капитал в България Росица Стелиянова. Тя поясни, че това умение включва способността на бъдещия работник да интерпретира факти, да изказва мисли, да борави с информация в писмена и устна форма, да умее да слуша активно, да пише грамотно, да има достатъчен речников запас, да има презентационни умения, да излага аргументи при преговори, да говори пред публика. Това е еднакво важно както за машинния инженер, така и за професиите изискващи средно професионално образование като машинния оператор, работника в дървообработването, но и на заварчика, и на шлосера, електротехника, добави тя. Например, в машиностроенето кандидатите за работа задължително трябва да могат да работят в екип, а това предполага умение да разпределиш и обясниш задачите, които си получил от страна на шефа на екипа, да разбереш какво се изисква от теб, да го изпълниш и да дадеш обратна връзка, даде пример Стелиянова. \"Един машинен инженер трябва да може да обясни как се работи с нова машина, например, и да мотивира членовете на екипа си, а един шлосер, който не ръководи никого, но също е част от екипа, би трябвало да може да разбере какво се изисква от него при обработката на отделен детайл, и каква е функцията на този детайл в една машина или процес, за да се преценят характеристиките на неговата изработка. \", продължи тя. Работещите в микропредприятия пък или самостоятелно наетите общуват с клиентите и трябва ясно да разбират каква точно е поръчката и как да я изпълнят. Според експерта, високата оценка на тези умения излиза на преден план едва сега, защото в продължение на години не е разбирана нейната същност. И сега в доста от случаите самооценката на търсещите работа е, че те могат перфектно да работят в екип, но това не винаги е така, каза Стелиянова. Тя обърна внимание обаче, че завишената самооценка много лесно проличава в хода на интервюто, ако бъде зададен въпросът: \"Как бихте изпълнили задача в екип с колегата си, ако той категорично откаже?\" В отговор на въпрос Стелиянова добави, че тези умения трябва да се придобиват в училище, но по интересен и забавен начин, защото злоупотребата при общуването в интернет (с емотикони, печатни грешки и чуждици) също осакатява изказа на децата. Какво е компетенцията \"общуване на роден език\" Това е способността да се изразяват и интерпретират схващания, мисли, чувства, факти и мнения, както в устна, така и в писмена форма (слушане, говорене, четене и писане), и да се общува по подходящ и творчески начин във всички ситуации в обществения и културен живот, в образованието и обучението, по време на работа, в къщи и през свободното време. Общуването на роден език изисква речников запас, знания по функционална граматика и езиковите механизми. То включва познаване на основните видове устно взаимодействие, на набор от литературни и нелитературни текстове, на основните характеристики на различни стилове и регистри на езика, на многообразието от езикови форми и общуване според ситуациите. Положителната нагласа към общуването на роден език включва предразположеност към критичен и конструктивен диалог, отношение към естетическите качества, стремеж към тяхното откриване и интерес към общуване с другите. Това предполага осъзнаването на въздействието на езика върху другите и нуждата от положително и социално отговорно разбиране и използване на езика. Проучване, финансирано от Европейската комисия, още преди години показа, че световната икономика губи над 1 трлн. евро годишно от грешки в общуването. Още по темата вижте във видеото на \"Дневник\" от рубриката \"С две думи\":", "date": "2019.08.20", "title": "Как умението да говориш български се оказа най-ценно за намиране на работа"}
{"url": "https://www.dnevnik.bg/sviat/2019/08/20/3952800_pozeleniavaneto_na_omrazata_-_shto_e_to_eko-fashizum/", "text": "Имигрантите се оказват виновни и за климатичните промени – поне в главите на двама расисти, избили десетки души в двата края на света. Как зелената кауза се оказа свързана с идеята за бялото превъзходство, разказва в. \"Вашингтон пост\". Преди нападенията в Крайстчърч, Нова Зеландия и Ел Пасо, Тексас, двамата терористи са обяснили подробно в интернет защо мразят имигрантите. Изненадващо, един от мотивите им е желанието да защитят природата. Новозеландският терорист  Брентън Тарант  се е обявил за \"еко-фашист\" и се е гневил на прираста сред имигрантите.  Патрик Крусиъс , който изби 22 души в Ел Пасо, се е оплаквал от замърсяването на водите, пластмасовите отпадъци и американската консуматорска култура, която ще застраши идните поколения. Двамата са пример за явление, което преподавателката в колежа \"Хемпшър\" Бетси Хартман нарича, \"позеленяването на омразата\". Много  бели расисти  се интересуват и от защитата на околната среда, като теоретизират, че има връзка между опазването на природата и расовото изключване. Особено опасно е, когато нестабилни индивиди, склонни към насилие, се убедят, че трябва да предприемат крайни мерки, за да спасят планетата. Стрелецът от Ел Пасо пише в манифеста си \"През целия си живот съм се готвил за бъдеще, което в момент не съществува\". \"Омразата търси да се закачи за нещо\" В последните години движението за защита на околната среда се придвижи в точно противоположната политическа посока. Сега негови лидери се боят, че  белите расисти  използват \"зелени\" послания да прикоткат притеснени за бъдещето си млади хора. \"Омразата винаги търси възможност да се закачи за нещо\", коментира вицепрезидентът на Националната федерация за дивата природа Мустафа Сантяго Али. \"Ето защо използват екологични термини, които съществуват от известно време, но им придават ново значение\". \"Най-важното нещо е, че екофашизмът е повече израз на идеята за превъзходството на бялата раса, отколкото на желанието да се защити околната среда\", казва вицепрезидентът на \"Приятели на Земята\" Мишел Чан. Същестува опасност от \"апокалиптизъм\", отбелязва Джон Кристенсен, преподавател в Калифорнийския университет в Лос Анджелис. Работата му се фокусира върху употребата и злоупотребата с дистопични сценарии за природата. Важно е, казва той, надеждата да се поддържа, в противен случай съществува рискът хора да вземат крайни мерки, ако не виждат друга възможност. Кръвта и земята И двамата убийци не произхождат от зеленото движение. В манифестите им се говори за расата, за културната идентичност, имиграцията и страха, че белите хора ще бъдат заменени от други раси. Но идеите им за природата се разпространяват отдавна в националистките среди. Преди крайнодесните шествия в Шарлътсвил през 2017 г., белият расист  Ричард Спенсър  публикува манифест, в който говореше за тази тема. Опазването на околната среда резонира пряко и с нацистката идея за  \"кръвта и земята\" , за отечеството, което има нужда да бъде прочистено. Идеята, че чистотата и опазването на природата са свързани с чистотата на расата, идва от евгениката, сочи Хартман. Расистите използват и аргумента на природозащитниците, че пренаселеността на планетата е основната причина за проблемите на околната среда. Брентът Тарант започва манифеста си с \"Раждаемостта. Раждаемостта. Раждаемостта\" и предупреждава, че имигрантите ще заместят \"белите хора, които не се възпроизвеждат\". Патрик Крусиъс пък смята, че \"ако се отървем от достатъчно хора, начинът ни на живот ще стане по-устойчив\".", "date": "2019.08.20", "title": "\"Позеленяването на омразата\" - що е то еко-фашизъм"}
{"url": "https://www.dnevnik.bg/sviat/2019/08/20/3952811_triabva_li_kompjuturnite_injeneri_da_polagat/", "text": "Компютърните инженери трябва да полагат Хипократова клетва по примера на лекарите. Те работят с толкова мощни и важни технологии, че е жизненоважно да обмислят последствията от действията си. Това предлага Хана Фрай – преподавател по математика на градовете в \"Юнивърсити колидж\" в Лондон. Фрай ще изнесе една от традиционните Коледни лекции на Кралския институт и по този повод говори пред в. \"Гардиън\" за последните си идеи. Коледните лекции започнали през 1825 г., с целта научни теми да бъдат представени увлекателно на широката публика. \"В медицината етика се изучава от ден първи. В математиката, тя е в най-добрия случай допълнение. А трябва да бъде там още от началото, да бъде на първо място в главата ви при всяко решение\", казва Фрай. Математиците, компютърните инженери и останалите подобни професионалисти изграждат системи, които събират и продават личните данни, експлоатират човешките уязвимости и вземат решения на живот и смърт. \"Всички технологични компании са пълни с много млади, много неопитни, често бели момчета, които не са излизали от факултетите си по математика и компютърни науки\", сочи тя. \"Тях никога не са ги карали да мислят за етиката, да обмислят как гледната точка на другите хора може да е различна от тяхната. А в крайна сметка те създават дизайна на общото ни бъдеще\". Идеята учените да полагат Хипократова клетва е коментирана и от философа Карл Попър, който през 1969 г. пише: \"Едно от малкото неща, които можем да направим, е да опитаме да поддържаме у всички учени съзнанието за отговорността им\". Отговорността на обществото \"Получаваме технологията, която си поискаме. Много важно е да проведем на национално ниво разговор какво всъщност искаме. Защото е много лесно да взимаш решения, без да знаеш с какво се съгласяваш\", казва тя и дава като пример услугата за генетични тестове 23andMe. След като пратят проба от слюнката си, клиентите ѝ получават информация за предците си, базирана на данните от ДНК-то им. \"Ние буквално даваме най- личните си данни , нашето ДНК. Но даваме съгласие не само за себе си, а за децата си, за децата на децата си. Може би сега не живеем в свят, където хората са дискриминирани по генетичен принцип. Но може ли някой да обещае, че това ще е така и след 100 години? А освен това си плащаме, за да вкараме ДНК-то си в базата данни.\" \"Един от проблемите на математиката е, че е невидима\", отбелязва още тя. \"При нас експлозии няма. Но въпреки това тя влияе много на живота ни, а в тази точка от историята това е по-вярно откогато и да било.\"", "date": "2019.08.20", "title": "Трябва ли компютърните инженери да полагат Хипократова клетва"}
{"url": "https://www.dnevnik.bg/sviat/2019/08/20/3952614_turciia_ostavia_neposlushnite_imami_bez_rabota/", "text": "                         Имамите в Турция имат задължения не само към своята религия. И президентската Дирекция по религиозните въпроси \"Дианет\" има думата при оценката на тяхната работа. Дирекцията регламентира и молитвите, и проповядването на вярата, и ритуалите. Нарушенията на тези правила се наказват строго, в повечето случаи - с уволнение. Дирекцията не съобщава колко имами са били уволнени заради \"нарушения на директивите\" - както гласи обичайната мотивировка, но от разговорите на \"Дойче веле\" с имами става ясно, че проблемът е много сериозен. 35-годишният имам Абдула се противопоставил на мюфтията в своята енория, който издал фатва - един вид ислямски декрет. \"В него се казва, че жените нямат правото да посещават супермаркети без да са придружени от мъже. Според мен не е така\", споделя Абдула. В крайна сметка профилът му във \"Фейсбук\" бил проучен най-подробно и били открити утежняващи вината обстоятелства: в един от постовете си Абдула разрешавал на жените да се молят с лакирани нокти или да извършват религиозни измивания. \"Има ли въобще свобода на мненията?\" \"След което всичко се разви много бързо. Малко по-късно започнаха разследванията.\" И след шестгодишна служба Абдула бил уволнен. \"За нарушение на директивите\", гласят основанията на \"Дианет\". \"Правейки изказванията си, се позовавах на свободата на мненията. Само си вършех работата, тъй като моята задача е да подтикна хората да мислят. Смятах, че в тази страна има свобода на мненията\", казва Абдула. Ахмет Тюзер - имамът-рокаджия, бе уволнен преди девет месеца, тъй като и той \"нарушил директивите\". Той основал рок-група в средиземноморския град Каш. \"Непосредствено след основаването на групата \"Дианет\" започна да се занимава с нас - изпратиха следовател на нашите концерти, освен това се разровиха и в личния ми живот.\" Не след дълго идват обвиненията: имамът-рокаджия изнасял концерти без разрешението на мюфтията и така печелел много пари. Той представил извлечения от банковите си сметки, но това не дало никакъв резултат. \"Когато съобщението за уволнението дойде, бях много шокиран.\" Както обаче отбелязва Тюзер, той бил нарочен още преди да започне да се занимава с музика. \"Откривателят на електрическата крушка Томас Алва Едисон със сигурност е отишъл в рая\", казал веднъж той за пионера на електротехниката - изказване, което никак не се харесало на местния мюфтия; ставало дума за християнин. \"Това е срам за демокрацията и свободата\", изтъква Тюзер. Произволът на мюфтиите В случая с 41-годишния имам Серкан от Мерсин, град в близост до сирийската граница, било достатъчно и едно мъгляво обвинение. След като 15 години бил имам, той загубил работата си, понеже секретарката на местния мюфтия го наклеветила. \"Той има слабост към мен\", оплакала се тя на мюфтията. Въз основа на това го обвинили, че има извънбрачна връзка със служителката на мюфтията. Бил изпратен специален служител, който да разследва случая. Когато той поискал разпечатка на телефонните му разговори за последните шест месеца, Серкан отказал. \"Това би било намеса в личния ми живот\", отвърнал той на служителя. Последствията не закъсняли: през ноември 2018-а той бил уволнен, а основанието и този път гласяло: \"нарушение на директивите\". Фаталната молитва В град Шърнак, в южната част на Анадола, 46-годишният имам С.Т. бил уволнен, след като 25 години работил на този пост. Фатално в случая се оказало членството му в един синдикат. През лятото на 2015 милициите на ПКК окупират редица градове. В отговор турското правителство организира военна операция в кюрдските региони. А синдикатът, в който членувал С. Т., бил обвинен, че поддържа връзки с кюрдските терористични милиции. Затова имамът бил суспендиран, както и още деветима негови колеги-членове на същия синдикат. А Зекерия Билада, който бил имам в малкото градче Невшехир, получил непосредствено преди местните избори в Турция на 31 май покана от национал-консервативната партия IYI (Добрата партия - бел. ред.) да прочете молитва за нейните членове. Уволнили и него, понеже за председателката на партията се смятало, че е поддръжничка на Движението на Гюлен, обвинявано в опита за преврат в Турция. Билада се позовава на член 25 от Закона за религията. \"Религиозният персонал не бива нито да хвали, нито да критикува позициите на партиите\", пише в него. Дианет като политически инструмент? Имамът не приема тази аргументация, тъй като почти всички турски имами са се ангажирали с една или друга партия преди местните избори. Тези, които чели молитви за кандидата на управляващата партия Бинали Йълдъръм, и досега са на работа, изтъква Билада. Турските опозиционери са убедени, че дейността на президентската Дирекция по религиозните въпроси е политически мотивирана. Упрекът гласи, че тази служба представлява интересите на ислямско-консервативното правителство. Това е недопустимо, тъй като разделението на държавата и религията е един от основните принципи в Турция от създаването на държавата през 1923-а година. Основателят на модерна Турция Мустафа Кемал Ататюрк вижда в разделението на държавата и религията един от \"шестте стълба на турската държава\". И до днес повечето хора в Турция поддържат този принцип.", "date": "2019.08.20", "title": "Турция оставя непослушните имами без работа"}
{"url": "https://www.dnevnik.bg/evropa/2019/08/20/3952890_litva_shte_kupi_nad_4_mln_iodni_tabletki_zaradi_aec_v/", "text": "Правителството на Литва реши да купи над 4 милиона йодни таблетки за 900 хил. евро заради намерението на съседен Беларус да пусне в действие атомна електроцентрала, предаде \"Асошиейтед прес\". Литовското правителство каза, че йодните таблетки, които помагат да се ограничи натрупването на радиация в щитовидната жлеза, ще бъдат доставени от производителя след един месец. След това те ще бъдат раздадени безплатно на гражданите, които да разполагат с тях в случай на изтичане на радиация от атомната електроцентрала \"Островец\". Предстои тя да бъде пусната в действие тази година. Литва, с население от 2.8 милиона души, бе против строежа на беларуската АЕЦ южно от границата й и забрани купуването на електроенергия от Беларус. През 2009 г. Литва затвори единствената си атомна електроцентрала, напомня АП. /БТА", "date": "2019.08.20", "title": "Литва ще купи над 4 млн. йодни таблетки заради АЕЦ в Беларус"}
{"url": "https://www.dnevnik.bg/evropa/2019/08/20/3952892_v_pismo_do_es_djonsun_predloji_promiana_v_sdelkata_za/", "text": "Британският премиер Борис Джонсън е изпратил до председателя на Европейския съвет Доналд Туск писмо, в което предлага предпазният механизъм за ирландската граница да бъде заменен с алтернативни договорки, които да действат до края на преходния период след Брекзит, предаде \"Ройтерс\". В писмото, публикувано от кабинета на Джонсън, премиерът повтаря предложението си предпазният механизъм - който дава гаранции, че няма да има \"твърда\" граница на остров Ирландия - да бъде изключен от споразумението, постигнато с ЕС от предшественичката му Тереза Мей. Джонсън, който се зарече да изведе Великобритания от ЕС на 31 октомври със или без споразумение, смята, че е възможно да се постигне съгласие по въпроса за предпазния механизъм и определя това като най-голям приоритет на правителството му. \"Обединеното кралство и ЕС вече имат съгласие, че алтернативни договорки могат да бъдат част от решението. Затова предлагам предпазният механизъм да бъде заменен с поемане на задължение да се изработят такива договорки възможно най-бързо преди края на преходния период, в рамките на бъдещите отношения\", пише Джонсън до Туск. Той добавя, че Великобритания е готова да обсъди конструктивно и гъвкаво какви ангажименти могат да засилят доверието между двете страни за развитието на бъдещите им отношения, ако такива договорки не бъдат готови до края на преходния период. В писмото Джонсън изразява мнение, че предпазният механизъм е несъстоятелен, защото е антидемократичен и несъвместим със суверенитета на Обединеното кралство като държава. Но той е готов да даде гаранции, че няма да има твърда граница между Република Ирландия и британската провинция Северна Ирландия. \"Правителството няма да въвежда инфраструктура, проверки или контрол по границата между Ирландия и Северна Ирландия. С радост ще поемем законово обвързващ ангажимент в тази посока и се надяваме, че и Европейският съюз ще го стори. Времето напредва. Обединеното кралство е готово да действа бързо и с оглед на постигнатото досега се надявам, че това важи и за ЕС\", гласи писмото на Джонсън до Туск. Европейският съюз досега отстоява, че споразумението за излизане на Великобритания от ЕС не може да бъде предоговаряно, напомня \"Ройтерс\". /БТА", "date": "2019.08.20", "title": "В писмо до ЕС Джонсън предложи промяна в сделката за Брекзит"}
{"url": "https://www.dnevnik.bg/analizi/2019/08/20/3952511_shte_ni_broiat_prez_2021_g_moje_li_prebroiavaneto_da/", "text": "Весело и вълшебно лято имаме тази година, уважаеми читатели. Толкова много ни се събра, че сякаш драмите с машинното гласуване бяха в края на миналия век. То не бяха свински трупове в телевизора, чумави туристи през границата, замразяване на свинското във фризери, невинни свинари по министерства и агенции. Драма голяма. Сега пък две каки се правят на Хамлет – да се кандидатирам ли за кмет или да не се кандидатирам, туй е въпросът. Друг един Хамлет обеща да прави партия и само Светият синод и мюфтийството не се изказаха по темата. Ама има още време... А професори и телевизионни интелектуалци вече го анатемосаха с думи тежки. Единствено \"здравите сили\" на местната популация, яките батки, плющят карти на плажа, пийват мастичка с червени дини и мажат гърба на някоя вещица със силиконови джуки. Аз даже познавам една батка на \"Градина\", ама той е от добрите. На другия край на Родината, вдън гори тилелейски, на брега на вълшебния \"Голям Беглик\" моите приятели Сашо и Елена от Пазарджик пекат мръвки на 100-годишен сач. Да, това са здравите сили на местното население, уважаеми читатели. И в средата на това вълшебно лято аз съм решил да ви занимавам със скучната материя преброяване на населението, избори, избирателни списъци, изборна география и др. Така че хич няма да ви се сърдя, ако спрете да четете още сега и си метнете таблета или на каквото там четете в морето. Сашо и да иска, не може да чете, щото смартфонът му стана храна рибите в язовира. Така. С шегите и закачките дотук. По-долу ще се опитам да провокирам разговор по някои проблеми на изборния процес, които биха могли да бъдат решени по-добре. И процедурата по преброяването може да бъде използване за това. Надявам се определен кръг изборни експерти, социолози, специалисти административно делене, политици и изобщо, който не го мързи, да вземе отношение и да се използва преброяването на населението по най-добрия начин. На 08. 03. 2019 г. в Държавен вестник, брой 20, е публикуван закон за преброяване на населението и жилищния фонд в Република България през 2021 г. Според неговата глава I, чл. 2. (1) целта на преброяването е да се съберат изчерпателни, надеждни, детайлни и сравними данни за населението и жилищния фонд на територията на Република България. Преброяването започва в 00:00 часа на 22 януари 2021 г. и приключва в 20,00 часа на 15 февруари 2021 г. 00:00 часа на 22 януари, 2021 г. се нарича \"критичният момент\". Според чл. 11. обект на преброяването са населението, което обичайно пребивава на територията на Република България, и временно присъстващото население, както и жилищният фонд. Когато говорим за преброяване и избори, жилищният фонд не ни е баш приоритет. Затова ще се вглеждаме в населението. В чл. 12, алинеи от (01) до (05) са изброени т. нар. единици на наблюдение. Иначе казано, лица като мен и вас и като ония, дето играят сега карти на плажа, секат гората на Странджа или дезинфектират колите против чумата. Накратко, това са българските граждани, които живеят обичайно в Република България, независимо от това дали към критичния момент на преброяването се намират на територията на населеното място, в което живеят обичайно, или на територията на друго населено място в Република България или извън нея. Тука влизат българските граждани, които са пратени на работа в чужбина от държавата. Според мен, влизат и сезонните работници, които работят в чужбина. Тези обаче, които обичайно живеят в чужбина, но към критичния момент са си в България, са наречени временно присъстващи лица. Има и други категории (чужденци с разрешение за пребиваване, граждани на ЕС и др.), но който иска повече, да чете закона. За съжаление аз не разбирам докрай какво значи \"обичайно пребивава\", \"живеят обичайно\" и др. подобни. В допълните разпоредби (16) има дефиниция: \"Обичайно местопребиваване\" е мястото, където едно лице обикновено прекарва дневния период на почивка независимо от временно отсъствие поради ваканция, посещения при приятели и роднини, почивка, работа, медицинско лечение или религиозно поклонение. От него май излиза, че сезонните работници не живеят обичайно в България, а студентите направо ги отписваме, независимо че след година-две могат да си дойдат. Какви са лицата, които прекарват нощния период при чужд(а) съпруг (а) не се казва. Уважаеми статистици, смятам, че тази материя има нужда от обяснения на обикновен език за така по-прости хора като мен.  И да не забравя – преброяването, уважаеми читатели, е задължително! Глобата е 160 лева, ако откажете да дадете исканите данни. Не е като при изборите – хем са задължителни, хем няма наказание. Голямо отношение има. В Изборния кодекс чл. 247 (1) ясно е казано, че ЦИК определя броя на мандатите в многомандатните изборни райони въз основа на единна норма на представителство за цялата страна в зависимост от броя на населението по данни, предоставени от Националния статистически институт на база резултатите от последното преброяване на населението. Значи, като се изброим през 2021 г., може да се окаже, че поради вътрешна и външна миграция и преселване в по-добрия свят депутатите от малките МИР (многомандатен избирателен район) представляват много малък брой хора за разлика от тези в големите МИР. Това е заради абсурдното изискване в кодекса минималният брой мандати да е 4, независимо от единната норма на представителство. Значи депутат от Видин, да речем, представлява не само населението на МИР-а, а Белоградчишките скали, пещерата Магурата, Бабини Видини кули и Телеграф капия. Такива малки МИР в България са 9. И тук възниква първата тема за дискусия в експертната общност и сред политиците.   Според мен това не само е възможно, но и наложително. Особено ако се запази сегашната пропорционална избирателна система или, дай Боже, се премине към смесена система, независимо дали ще е механично смесена или от типа на немската избирателна система. Една такава промяна ще постави кандидатите в равни условия по отношение на предизборните кампании и техните гласове в парламента ще имат равна тежест. Някои уважавани експерти отиват по-далеч, обсъждайки идеята да се намалят МИР на 7 или 9 в границите на някогашното областно деление на страната. Ако се премине към такова окрупняване изборите наистина ще бъдат пълноценно състезание на дълги партийни листи и преференцията ще изпълнява по-добре ролята си на вътрешнопартиен инструмент за издигане на качествени хора. Особено чувствителен за партиите е въпросът за избора на кметове в малките населени места. Искането на някои партии за сваляне на прага от 350 регистрирани по постоянен адрес е политически мотивирано. По селата е събран носталгичен вот и избраните кметове после могат да натискат избирателите да гласуват за когото трябва на парламентарните и президентските избори. От друга страна, раздутият брой на населението е мотивация за различни субсидии, европрограми (стадиони за баби) и др. Само че това ли е истината за населението. Някой знае ли зад колко от тези постоянни адреси на хартия има живи хора в населеното място? Или просто така се осигуряват една-две заплати за местните партийни активисти.   Казвам т. нар., щото това не е точно избирателен списък, а списък на прижателите на български документи за самоличност, които са евентуално живи по всички земни кълбета. Тук няма да навлизам в детайли. Те са дискутирани с години и този списък е един от източниците на недоверие в изборния процес. Сред експертите отдавна се дискутират други възможности за изготвяне на избирателния списък.  Едното предложение е това да бъде изборен регистър, в който избирателят фигурира със своя \"изборен адрес\" и може сам да управлява (да променя) този изборен адрес. Тоест избирателният списък пак да има близо 7 млн. имена, но вместо постоянен адрес да има   Той може да е като постоянния или настоящия адрес. И за много хора това ще е така. Но за целите на изборите той ще е изборен адрес. Има и предложения да се направи веднъж активна регистрация на избирателите и тя да се осъвременява периодично или преди всеки избор. При това положение може избирателният списък да съдържа имената само на тези, които са заявили, че ще гласуват и са посочили свой изборен адрес. Разбира се, трябва да има процедура за влизане в изборния регистър и за излизане от него. Има и предложения самата ЦИК да създаде свой капацитет за поддържане и актуализация на изборен регистър.  Смятам, че именно сега е времето да се направи дискусия в експертната общност и партиите по избирателния списък и да се използва преброяването на населението за създаване на изборен регистър, основан на реалното/обичайното местопребиваване на избирателите и да се въведе понятието \"изборен адрес\", което да стане основата на изборен регистър. Той от своя страна да стане база за организиране на изборния процес, логистиката и т. н. Тези български граждани, които обичайно живеят в чужбина и които не са обект на преброяването, могат да бъдат регистрирани като избиратели с изборен адрес по допълнителна процедура. Смятам, че няма да се затрудни много работата на преброителите, ако към комплекта анкетни карти се добави само една страничка, с която избирателят да декларира участието си в изборите (при активна регистрация) и изборния си адрес или само изборния си адрес. А защо не и данни за контакт с изборната администрация? По този въпрос има и по-екстравагантни мнения. Някои технологични мечтатели искат изборният адрес да е техният IP адрес и да си гласуват от телефона или таблета. Вчера един такъв мечтател ме агитираше в тролея за подобен избирателен списък. Засега обаче се очертава, че избирателните списъци и хартиените бюлетини ще ни съпътстват още дълго време. Това ми дава основание да смятам, че трябва да използваме преброяването в максимална степен, за да решим поне част от проблемите на изборния процес. Знам, уважаеми читатели, че само най-издръжливите от вас стигнаха до края на това скучно четиво. Само че идва есен, дините на плажа ще свършат... мастиката ще се стопли, вещиците със силикона ще се пренесат в светските предавания да ръсят ценни мисли. Сашо ще слезе от \"Беглика\" в скучния си Пазарджик. А ние пак ще си говорим за изборен туризъм, купуване на гласове, гласуване от името на друг, неграмотни СИК, неотчетени гласове и преференции, протоколи на СИК, писани сякаш с клинопис на шумерски език, в които 2 и 2 може да е я 3, я 5 според зависи какво ми е казала партията. Хайде сега си починете, че стана време за плаж. А довечера помислете за преброяването и за изборите.", "date": "2019.08.20", "title": "Ще ни броят през 2021 г. Може ли преброяването да подобри изборите ни"}
{"url": "https://www.dnevnik.bg/sport/2019/08/20/3952895_kubrat_pulev_celta_mi_e_da_stana_shampion_a_ne_prosto/", "text": "Кубрат Пулев заяви, че голямата цел пред него е да стане световен шампион и затова гледа основно към мач с победителя от реванша между Анди Руис и Антъни Джошуа. Българинът заяви, че след това може да обърне внимание на Тайсън Фюри. Думите му дойдоха в отговор на  обвиненията на британеца, че много боксьори, сред които и Пулев, са отказали да се изправят срещу него . \"Фюри използва мен и някои други боксьори, за които знае, че в момента са заети, просто за да си направи малко пиар. Преди няколко години Фюри отказа бой с мен и не защото нямаше възможност - какъвто е моят случай сега. Той беше свободен. Беше уплашен\", заяви Пулев. С победата си срещу братовчеда на Тайсън Фюри - Хюи Фюри, през октомври, българинът стана задължителен претендент на Международната боксова федерация (IBF). \"Първата ми цел е да стана световен шампион, а не просто да се бия с произволни, неизвестни боксьори, както той прави. Спечелването на тези пояси е основният ми фокус сега\", продължи Пулев. За финал той заяви, че \"редът на Фюри ще дойде\" и се закани да го направи също толкова безсилен, колкото е бил и братовчед му, \"който също говореше много\".", "date": "2019.08.20", "title": "Кубрат Пулев: Целта ми е да стана шампион, а не просто да се бия с разни боксьори"}
{"url": "https://www.dnevnik.bg/evropa/2019/08/20/3952894_makron_prizova_putin_da_zachita_demokraciiata/", "text": "Френският президент Еманюел Макрон каза на руския си колега Владимир Путин, че Русия трябва да спазва основните демократични принципи и че е правилно да се поддържа диалог между държавите за уреждане на международни кризи, предаде \"Ройтерс\", цитирана от БТА. Макрон, който посрещна Путин в лятната си резиденция Форт Брегансон в Южна Франция, заяви, че се надява двамата да постигнат напредък за  мирно уреждане на кризата в Украйна , след като новият украински президент Володимир Зеленски е отправил предложение за мир към руския лидер. \"Ние призовахме това лято за свобода на протестите, свобода на словото, свобода на мнението и свобода за кандидатиране на избори, което би трябвало напълно да се спазва в Русия, както във всяка страна - членка на Съвета на Европа\", каза Макрон на съвместна пресконференция преди срещата с Путин. \"Защото вярвам в една европейска Русия\", заяви той. Путин,  от своя страна, посочи : \"Както знаем, не само в Русия се случват такива събития... Всички знаем за събитията, свързани с т.нар. жълти жилетки, в които, както ни се струва, по наши изчисления, загинаха 11 души, 2500 бяха ранени, включително 2000 полицаи.\" Той добави още, че не иска в Москва да се стига до събития като тези с \"жълтите жилетки\" и обеща да стори всичко възможно те са протичат в рамките на закона. Президентът поддържаше дистанция от  събитията , в които на улиците излизаха десетки хиляди хора, бяха арестувани - често със сила - близо 2000 души, а десетки са обвинени в участие в несанкционирани митинги или в организиране и подстрекаване към безредици. Макрон заяви, че сравнението с Франция е неточно, защото протестиращите от движението на \"жълтите жилетки\" могат да се явяват на избори. \"Тези, които наричаме \"жълти жилетки\", можеха свободно да се явят на европейски избори, ще участват на местни избори и това е много добро. Радвам се, че те се изразяват свободно на избори, защото това намалява конфронтацията. Защото ние сме страна, в която хората се изразяват свободно, протестират свободно, участват в избори свободно\", допълни той. Кризата в Украйна Двамата лидери заявиха, че също така ще обсъдят как да бъде намалено напрежението във връзка с Иран, сирийския конфликт и контрола върху въоръженията. Путин каза на Макрон, че подкрепя лидерските преговори в \"нормандски\" формат за кризата в Украйна и смята, че те нямат алтернатива, но не се ангажира с нова среща на върха по въпроса. Той заяви, че телефонните разговори със Зеленски са му дали основание за предпазлив оптимизъм, но подчерта, че евентуална среща за уреждане на украинската криза би трябвало да доведе до конкретни резултати. ", "date": "2019.08.20", "title": "Макрон призова Путин да зачита демокрацията"}
{"url": "https://www.dnevnik.bg/politika/2019/08/20/3952899_siderov_nfsb_i_vmro_obmisliat_variant_za_pritiskane_na/", "text": "Атака\" е против сътрудничество с НФСБ и ВМРО на тези местни избори, а вероятно и на всички други оттук нататък. Това заяви лидерът на \"Атака\" Волен Сидеров в ефира на \"Нова телевизия\" по повод на  изказването на депутатът от ВМРО Искрен Веселинов , че нямат против да имат общи кандидатури по места. \"Симеонов и Каракачанов, които постъпиха по този подъл начин, няма как да се надяват на сътрудничество в местните избори. Те помежду си може би ще си сътрудничат, но там подозирам една игра от страна на двете партии. Те ще бъдат подпомогнати от Цветан Цветанов\", посочи Сидеров. През уикенда лидерът на НФСБ  Валери Симеонов прогнозира  промени  в управляващата коалиция през септември. По думите на Симеонов Каракачанов се е сближил с Цветан Цветанов по време на срещата им в Жеравна и вероятно лидерът на НФСБ ще го подкрепи. \"Така изглежда, защото веднага след тази среща  Симеонов излезе с революционно изказване  как наесен ще разгледат подкрепата си, и то заедно с ВМРО. Това означава, че и двете партии обмислят извиване на ръце, или притискане, или някаква своя играя, в която участва и Цветанов. Имам данни за места в страната, където ВМРО и НФСБ ще бъдат подкрепени от структури на Цветанов. Знаете, че в структурите на ГЕРБ някъде има разпукване. Това ще бъде използвано и Цветанов ще търси реванш. На тези места Цветанов, неофициално, ще ги насочва към гласуване към НФСБ и ВМРО, които в комбинация ще играят срещу ГЕРБ на много места \", заяви Волен Сидеров. По думите му Симеонов неведнъж е посочвал, че Цветанов трябва да е премиер. \"Когато се конструираше управляващата коалиция, Цветанов публично твърдеше, че коалиция с ГЕРБ и \"патриотите\", да, но ако Борисов не е премиер. Сега виждаме конкретни действия\", каза Сидеров. Според лидера на \"Атака\" изключването на депутатите им от парламентарната група на \"Обедините патриоти\" е причина за засилване на влиянието на ДПС в парламента.\"В периода, в който ние като \"Обединени патриоти\", коалиция, създадена от мен, изместихме ДПС като трета сила в парламента. Това вече не е така, особено след като Каракачанов и Симеонов застанаха гордо пред медиите и обявиха, че изключват Волен Сидеров, Десислав Чуколов и Павел Шопов от парламентарната група. ДПС са дали банкет в същия ден\", каза Сидеров.", "date": "2019.08.20", "title": "Сидеров: НФСБ и ВМРО обмислят вариант за притискане на ГЕРБ, участва и Цветанов"}
{"url": "https://www.dnevnik.bg/na_put/2019/08/20/3952389_oburnato_u_ili_kak_e_pravilno_da_se_izpolzva/", "text": "Всички са виждали U-образната възглавница, която заклетите пътшественици вадят при дълги пътувания със самолет, влак или с автобус. Травъл блогърът Аманда Удс  обаче предлага нов начин, по който тя да се използва. Според инструкцията на производителите възгланицата се поставя така, че дъгата да опасва врата, а краищата би трябвало да виснат пред раменете. Идеята е вратните прешлени да бъдат защитени, а натискът върху тях - омекотен, по време на дрямката в седнало положение при продължително пътуване. Удс обаче предлага да я завъртим наобратно. В този случай дъгата на възглавницата подпира брадичката, а не врата, а краищата отиват зад раменете. Според нейните експерименти така човек се чувства много по-добре предпазен, ако главата му клюмва напред или настрани по време на сън, при това без да усеща напрежение във врата. С угворката, че вариантът \"зад врата\" е по-удобен, ако се храните, пиете или гледате филм. Удс е срещала доста учудени погледи в самолетите, но настоява, че нейният начин е по-добрият.", "date": "2019.08.20", "title": "Обърнато U, или как е правилно да се използва възглавницата за пътуване"}
{"url": "https://www.dnevnik.bg/evropa/2019/08/20/3952897_gorivo_shtadiashto_okolnata_sreda_no_s_po-skup_bilet/", "text": "Германската авиокомпания \"Луфтханза\" (Lufthansa) пуска уебсайт, който дава възможност на клиентите да купуват по-малко замърсяващо самолетно гориво, което намалява вредните емисии на полетите им, предаде \"Асошиейтед прес\".  Авиокомпанията уточни вчера, че по-щадящото природата гориво, купено от клиентите, ще бъде добавяно към горивото на самолетите на \"Луфтханза\", намалявайки нетните парникови емисии с 80 процента. Самолетната индустрия е критикувана от борещите се срещу климатичните промени заради сравнително големия си въглероден отпечатък, макар че авиокомпаниите отбелязват, че секторът отделя едва 2 процента от въглеродните емисии в света, дело на човека. Новото природощадящо предложение на \"Луфтханза\" обаче си има и цена. Билет икономична класа от Франкфурт до Ню Йорк е с 374 евро (414 долара) по-скъп, ако клиентът избере по-малко замърсяващото гориво - синтетична форма на керосин. Пътниците, които предпочетат да дарят средства за залесяване, плащат допълнително 165 евро за същия полет. /БТА", "date": "2019.08.20", "title": "Гориво, щадящо околната среда, но с по-скъп билет: какво предлага \"Луфтханза\""}
{"url": "https://www.dnevnik.bg/sviat/2019/08/20/3952901_stroitelniiat_predpriemach_trump_obeshta_da_poshtadi/", "text": "Президентът на САЩ (и известен строителен предприемач) Доналд Тръмп разпространи в профила си в \"Инстаграм\" снимка от брега на Гренландия, на която е монтиран и златист небостъргач с неговото име. Коментарът към снимката е \"Обещавам да не причинявам това на Гренландия!\". Това вероятно е опит за шега, след като той потвърди медийни публикации, че в Белия дом е обсъждана идея да бъде купен автономният остров, контролиран от Дания. В характерен стил Тръмп каза, че \"в същността си това би било една огромна имотна сделка\". \"Стратегически е интересно и бихме се заинтересували, но ще трябва малко да поговорим с тях\", добави той. През септември президентът е на посещение в Дания и премиерът Мете Фредериксен вчера каза, че идеята за обсъждане на такъв въпрос е абсурдна.", "date": "2019.08.20", "title": "Строителният предприемач Тръмп обеща да пощади Гренландия"}
{"url": "https://www.dnevnik.bg/evropa/2019/08/20/3952904_ubiecut_na_slovashkiia_jurnalist_ian_kuciak_e_bivsh/", "text": "Генералната прокуратура на Словакия заяви, че бившият словашки военен Мирослав Марчек е  убиецът на журналиста Ян Куцяк  и годеницата му Мартина Кушнирова, предаде ТАСС, като се позова на Словашкото радио. Марчек се е признал за виновен при разпит в Националната агенция за борба с престъпността през април. Прокуратурата се надява да приключи разследването по делото през есента и до края на годината да го внесе в съда. За убийството на Куцяк са обвинени петима души, сред които предполагаемият извършител, поръчителят и посредник, осигурявал връзката между тях. В ареста са четирима от тях, които също така са обвинени в подготовка на още три убийства - на адвокат и двама прокурори. /БТА", "date": "2019.08.20", "title": "Убиецът на словашкия журналист Ян Куцяк е бивш военен"}
{"url": "https://www.dnevnik.bg/zelen/2019/08/20/3950831_sled_leshoiadi_i_shturkeli_zeleni_balkani_puskat_v/", "text": "Природозащитната организация \"Зелени Балкани\" обяви с отворено  събитие в социалните мрежи , че ще проведе своето традиционно освобождаване на птици утре, 21 август, от 17 ч. край Кремиковския манастир. Заедно със свои поддръжници и доброволци експертите на сдружението ще проследят първия полет на млади керкенези и мишелови, излюпени и отгледани в Спасителния център на \"Зелени Балкани\" през тази година. Спасителният център за диви животни в Стара Загора помага за опазването на застрашени от изчезване животински видове, като прилага метода еx situ, или \"извън естествената\" среда. Този метод включва оказване на първа помощ, лечение и рехабилитация на диви животни, които са пострадали, и осъществява програми за размножаване на редки видове като лешояди и адаптирането им за живот в природата. Центърът на \"Зелени Балкани\" Идеята за създаване на специализирана клиника за пострадали диви животни възниква в периода 1990 – 1993 г. от симпатизанти и основатели на \"Зелени Балкани\". По късно в периода 1994-1995 г. центърът е вече факт и се развива като специализирано звено от дейността на \"Зелени Балкани\", свързано с рехабилитация, лечение, възстановяване и връщане в природата на бедстващи, редки, и застрашени от изчезване диви животни. Към момента Спасителният център има площ от 6300 кв.м с изградени повече от 50 съоръжения за рехабилитация, лечение, размножаване и отглеждане на редки видове - 1100 кв.м. волиери (оградени пространства за приспособяване към свободен живот), ветеринарна амбулатория, обслужващи помещения, места за възстановителна терапия. Базата и първоначалните съоръжения е предоставена от Техникума по ветеринарна медицина - Стара Загора и от Тракийски университет – Стара Загора. В изграждането и развитието на центъра са включени повече от 250 доброволни сътрудници на \"Зелени Балкани\" от цялата страна. Специализираната ветеринарна помощ се осъществява със съдействието на частни ветеринарни клиники \"Д-р Цеков\" и на Тракийския университет. Центърът има статут на официален Спасителен център, съдействащ на Министерството на околната среда и водите по прилагане на Закона за биологичното разнообразие. Освобождаването на птици Миналата година при годишното си освобождаване на птици през август \"Зелени Балкани\" са пуснали в първи полет сред природата 13 керкенеза от волиерите на Спасителния център в Стара Загора. Тези освободени птици са били млади, излюпени в центъра, или отгледани от двойки приемни родители в него, както и лекувани птици след рехабилитация. Сдружението има и периодични освобождавания на птици, които са готови за полет в свобода. Така например само през последния месец \"Зелени Балкани\" осъществиха няколко пускания на свобода на птици, излекувани или отгледани от Спасителния център в Стара Загора. В началото на месеца бяха освободени птици от редките видове  египетски  и  черен  лешояд, за чието връщане в природата на България от \"Зелени Балкани\" работят от години заедно със свои международни и български партньори. На 8 август три млади египетски лешояда, излюпени в мрежата на Европейската асоциация на зоопарковете и аквариумите (EAZA) и Спасителен център за диви животни на \"Зелени Балкан\" са настанени в специално адаптирано за целта изкуствено гнездо, а още едно малко е било поставено в диво гнездо с приемни родители в близост до Маджарово На 6 август два млади черни лешояда са били настанени в изкуствено гнездо в Котленска планина. Птиците са осигурени от Програма за размножаване на черният лешояд (EBV EEP) и са дарени на България от белгийския зоопарк Planckendael   и френския зоопарк Parc des Oiseaux. Двата лешояда са мъжки, на възраст около 3 месеца, излюпени тази година и са предназначени да подпомогнат завръщането на вида в България Само преди дни   се състоя  второто за 2019 г. освобождаване на млади бели щъркели от Спасителния център на \"Зелени Балкани\" за тази година При него 21 щъркела са пуснати на свобода край язовира на старозагорското село Опан, където има благоприятна среда за оцеляването им В центъра се приемат бели щъркели, които по различни причини са попаднали в беда - изпадане от гнездото, токов удар и запалване на гнездото, неблагоприятни атмосферни влияния върху птиците, оплитане във въже, бракониерство или нараняване от хора. Птиците се лекуват, възстановяват и отглеждат до момента, в който лекуващите ги преценят, че птиците могат самостоятелно да осигуряват храната си. Така те ще могат да заякнат и да мигрират в края на лятото. Преди седмица са освободени  и четири ливадни блатарчета, отгледани в Спасителния център на \"Зелени Балкани\". За тях сдружението е използвало специална адаптационна волиера (хак), която е поставена на земята и имитира естественото местообитание на този вид птици – нивите с пшенични насаждения. Тези птици са били спасени от работници на полето.", "date": "2019.08.20", "title": "След лешояди и щъркели \"Зелени Балкани\" пускат в първи полет още птици утре"}
{"url": "https://www.dnevnik.bg/sviat/2019/08/20/3952903_sasht_preduprediha_pristanishtata_v_sredizemno_more_za/", "text": "САЩ са предупредили \"по възможно най-категоричен начин\" пристанищата в Средиземно море да не приемат и обслужват иранския танкер Adrian Darya 1 (бивша Grace 1), защото ще смятат подобни действия за подпомагане на тероризма. Танкерът бе освободен от Гибралтар, където за няколко дни бе задържан по подозрение, че нарушава санкциите срещу Сирия. Часове по-късно съд в САЩ нареди арестуването на кораба, но от британската територия на западния вход и изход на Средиземно море отвърнаха, че изпълняват европейските регулации и закони. След това Adrian Darya 1 се отправи към Гърция и се очаква в неделя да пристигне в Каламата. Това може да се окаже първото голямо външнополитическо изпитание за премиера Кириакос Мицотикс. Според Вашингтон танкерът принадлежи на иранския Корпус на ислямската Републиканска гвардия, който преди няколко месеца бе обявена в САЩ за терористична организация. Техеран казва, че заради американските санкции не може да разкрие крайната дестинация на кораба. Държавният секретар Майк Помпео каза пред телевизия \"Фокс\", че ако Иран успее да продаде петрола на борда, елитната гвардейска част \"ще има повече пари, повече възможности и повече ресурси, за да продължава кампанията на терор\". Иранският му колега Мохамед Джавад Шариф коментира във Финландия, че се надява политически мотивираното напрежение около кораба да намалее и предупреди САЩ да не опитват да го блокират в международни води, защото ще застрашат свободното корабоплаване в открито море.", "date": "2019.08.20", "title": "САЩ предупредиха пристанищата в Средиземно море за иранския танкер"}
{"url": "https://www.dnevnik.bg/evropa/2019/08/20/3952914_djonsun_prizova_germaniia_i_franciia_da_napraviat/", "text": "Британският министър-председател Борис Джонсън призова вчера Германия и Франция да направят компромис за Брекзит, като предупреди, че Великобритания ще е готова да напусне Европейския съюз без сделка на 31 октомври, ако е необходимо, предаде \"Ройтерс\". \"Ние ще сме готови да излезем на 31 октомври - със или  без сделка \", заяви Джонсън пред репортери. \"Разбира се, нашите приятели и партньори оттатък Ламанша показват леко нежелание да променят своята позиция - чудесно, аз съм уверен, че те ще го направят\", каза той. Попитан какво може да постигне неговото посещение по-късно тази седмица в Берлин и Париж, Джонсън отговори: \"Надявам се, че ще направят компромис - те видяха, че британският парламент три пъти отхвърли споразумението за напускане,  предпазният механизъм  просто не работи, той не е демократичен. Надявам се, че те ще сметнат за подходящо да направят компромис.\" \"Аз искам сделка, ние сме готови да работим с нашите приятели и партньори, за да постигнем сделка, но ако искаш добра сделка за Великобритания, трябва същевременно да се подготвяш за излизане без такава\", каза той. /БТА", "date": "2019.08.20", "title": "Джонсън призова Германия и Франция да направят компромис за Брекзит"}
{"url": "https://www.dnevnik.bg/bulgaria/2019/08/20/3952918_kratki_novini_zapochva_evtanaziia_na_jivotnite_v_oshte/", "text": "                         Пожар избухна на старото сметище в Перник. Сигналът за огъня е подаден около 14 ч. В гасенето на пожара са се включили два пожарни екипа, като на място е изпратена и водоноска. Пожарът е обхванал площ от около 200 кв. м. и се намира в близост до гората в пернишкия квартал \"Тева\". Огънят вече е локализиран като в момента се установяват причините за него. Нов пожар избухна край Реброво Нов пожар е избухна над столичното село Реброво. Той се разпростира върху малка територия. Мястото на новото огнище е на километър от стария пожар. Няма опасност за хората в района, като към пожара вече са се насочили екипи на пожарната. Полицията призова за информация по разследването в Негован Министерството на вътрешните работи съобщи, че търси информация от гражданите и ги призовава, ако имат информация във връзка с разследването на случая в село Негован, където  бяха открити телата на мъж и жена . От МВР призовават жителите на София и областта по всяко време на денонощието да сигнализират на тел. 112 или в най-близкото поделение на МВР, ако имат информация за липсващи от месец май съседи или близки - жена на предполагаема възраст 45-55 години и мъж на възраст между 65 - 75 години. Борисов обсъди с външния министър на Йордания сътрудничество с процеса \"Акаба\" Премиерът Бойко Борисов обсъди с външния министър на Йордания Айман Ал-Сафади процеса \"Акаба\", иницииран от краля на страната от Близкия изток Абдулла II през 2015 г. с цел укрепване на международното и регионалното сътрудничество срещу опасностите от тероризъм, радикализация и насилствен екстремизъм. Борисов уточни на срещата в София, че България високо оценява инициативата и добави, \"че сме готови да разгледаме възможните форми на сътрудничество с процеса \"Акаба\" в рамките на други формати като Процеса на сътрудничество в Югоизточна Европа или Берлинския процес\". Двамата обсъдиха още стимулиране на развитието на търговско-икономическите и инвестиционните отношения, както и установяването на по-близки контакти между бизнес общностите на двете страни. България има само един хеликоптер за гасене на пожари Българските Военновъздушни сили разполагат само с един хеликоптер Ми-17, който е в експлоатация и може да бъде изпратен за гасене от въздуха. Това са съобщили от Министерството на отбраната, информира Дарик радио. От началото на септември още един вертолет МИ-17 ще бъде в експлоатация за подобни задачи. Недоволство в Пловдив срещу строителството на паркинг Граждани започнаха подписка срещу намерението на община Пловдив за изграждането на нов многоетажен паркинг, съобщи БНТ. Недоволството е провокирано от проекта, според който строителството ще отнеме част от двора на хуманитарната гимназия в града. От ръководството на училището призовават да се потърси друго място за съоръжението. Започва евтаназия на животните в още един свинекомплекс Започва евтаназията в още един - вече седми, свинекомплекс, заразен от африканска чума по свинете, съобщи БНТ. Вчера в русенското село Караманово беше потвърдена заразата. В селото има напрежение заради мястото за загробване на животните. Според представителите на БАБХ то е съобразено с изискванията на всички отговорни институции. Жителите на селото обаче се притесняват, че е близо до водоизточник, който ползват и хора, и животни. В Плевен и Пазарджик заседават областните епизоотични комисии. Изтече удълженият срок, в който в Плевенско можеха доброволно да заколят животните си. В Пазарджик обсъждат мерките срещу болестта.", "date": "2019.08.20", "title": "Кратки новини: Гори старото сметище на Перник"}
{"url": "https://www.dnevnik.bg/sviat/2019/08/20/3952919_beliiat_dom_obmislia_seriia_merki_sreshtu_recesiia/", "text": "Белият дом обмисля намаления на данъци и мита, за да се избегне изпадането на САЩ в рецесия, съобщават американски медии, цитирани от \"Франс прес\". Въпреки твърденията на президента Доналд Тръмп за доброто състояние на американската икономика според в. \"Вашингтон пост\" служители на Белия дом проучват различни мерки за стимулиране на икономиката, сред които временно понижаване на данък общ доход, за да се подобри покупателната способност на работещите. Според \"Ню Йорк таймс\" САЩ биха могли също така да се откажат от новите мита, въведени от администрацията на Тръмп за китайския внос в рамките на търговската война с Пекин. Това са мерки, които се обмислят, а служителите, които разискват тези идеи, още не са поискали мнението на президента. А и за въвеждането им е необходимо одобрението на Конгреса, изтъкват двата всекидневника. \"Намаляване на данък общ доход не е сред обсъжданите неща в момента\", реагира Белият дом пред \"Вашингтон пост\". Данък общ доход беше намален временно през 2011 и 2012 г. по времето на президента Барак Обама в усилията да се извади американската икономика от стагнацията след финансовата криза през 2008 година. Според проучване на Националната асоциация на бизнес икономистите близо три четвърти от американските икономисти очакват рецесия до 2021 г. Доналд Тръмп не споделя това мнение и не вярва, че ще настъпи рецесия. \"Ние сме ужасно добре\", заяви той пред журналисти в неделя. /БТА", "date": "2019.08.20", "title": "Белият дом обмисля серия мерки срещу рецесия"}
{"url": "https://www.dnevnik.bg/evropa/2019/08/20/3952906_s_nov_tip_kolektivni_fermi_holandski_semeistva_se/", "text": "Да бъдеш собственик на местната ферма, да избираш сам какво да се произвежда там и да се метнеш на колелото, за да отидеш да си напълниш кошницата с необходимите продукти - такова стопанство от нов тип беше създадено в Холандия с идеята да отвърне на предизвикателствата на глобалното затопляне, информира \"Франс прес\". На пръв поглед всичко изглежда традиционно: на 2.6 км от Бокстел, селище с около 30 хил. жители в южната част на страната, могат да се видят ниви, парници, домашни птици, прасета, крави, а сред тях - зелена сглобяема къща, където се помещават офисът и кухнята на фермера. Стопанството обаче не му принадлежи, собственици са 200 семейства от Бокстел, в провинция Северен Брабант. Това е уникална колективна ферма в Холандия, създадена през 2016 година от 42-годишния агроинженер Герт ван дер Вер.  \"Нещо трябва коренно да се промени в нашата производствена система и начина ни на хранене, за да не се наводним\", обяснява той. Една четвърт от страната му е под морското равнище и затова тя е особено уязвима към глобалното затопляне и очакваното повишаване на морските води. А едва ли има по-добър начин да се намали въглеродният отпечатък от това да се консумира местното производство и да се намали разхищението на храни, като се наеме фермер, отглеждащ предпочитаните от местните жители реколти и животни.  Всяко домакинство е инвестирало 2 хил. евро, за да се купят двайсетина хектара селскостопански земи около фермата. Сега там се отглеждат 15 крави, 20 прасета, 250 кокошки носачки и 250 кокошки за месото им. Има и овощна градина, ниви и парници с двайсетина вида зеленчуци. Веднъж седмично потребителите, които са и собственици и мениджъри, идват да се заредят с провизии, повечето с велосипеди, като плащат еднократна такса от 11 евро на човек. Продуктите от фермата представляват 60 процента от храната на тези 200 семейства, или общо около 500 души. Това е революционен модел на колективна ферма в Холандия, която се е превърнала в царство на интензивното земеделие. В момента малката страна е вторият световен износител на селскостопанска и хранително-вкусова продукция след Съединените щати. Интензивното земеделие обаче е една от причините за климатичните промени и е пряко изложено на техния ефект. Затова страната започва да преосмисля начина си на производство. Фермата в Бокстел позволява да се намалят парниковите емисии от складирането, преработката, опаковането и транспорта на хранителните продукти. Намалява се и разхищението на храни, което по данни на ООН достига 25-30 на сто от годишното производство, което е в основата на 8 процента от общите парникови газове. Правителството насърчава прехода към кръгово земеделие, при което оборските торове и хранителните отпадъци се използват отново. За финансиране на тази цел Хага е отпуснала 135 милиона евро. В колективната ферма в Бокстел животните участват активно във фермерската работа: кокошките се разхождат свободно сред овощните дървета, ровят и наторяват почвата, кълват зрънца и намаляват прекомерното разпространение на плевелите. Съвместно с университета в Айндховен Ван дер Вер разработва проект за дрон за наблюдение отвисоко на реколтите и състоянието на почвата, както и робот, който да различава узрелите плодове и да ги бере. Сега предстои откриването на втора такава колективна ферма в централната част на страната. Ван дер Вер прогнозира, че в близките години ще бъдат открити още стотици такива стопанства. Той е убеден, че когато те станат 35 хил., ще бъде възможно да се изхранват 17-те милиона жители на страната с плодове, зеленчуци и месо. А това ще става, като се използва по-малко от една трета от незастроените земи в Холандия. /БТА", "date": "2019.08.20", "title": "С нов тип колективни ферми холандски семейства се борят с климатичните промени"}
{"url": "https://www.dnevnik.bg/sviat/2019/08/20/3952921_kitai_e_izpolzval_stotici_profili_vuv_feisbuk_i_tuitur/", "text": "Китайските власти са използвали близо хиляда акаунта в \"Туитър\" и в по-малко степен страници във \"Фейсбук\", за да дискредитират и всеят раздор сред продемократичните демонстранти в Хонконг, съобщиха днес двете социални мрежи, предаде \"Франс прес\". \"Туитър\" спря временно 986 акаунта, \"координирани в рамките на операция, подкрепяна от китайските власти\", за да \"подронят легитимността и политическите позиции\" на протестиращите, посочва \"Туитър\" в свой блог. Фейсбук от своя страна посочи, че е премахнала поради същите причини седем страници и три групи в социалната мрежа, също \"свързани с лица, близки до правителството в Пекин\". /БТА", "date": "2019.08.20", "title": "Китай е използвал стотици профили във \"Фейсбук\" и \"Туитър\" срещу протестиращи в Хонконг"}
{"url": "https://www.dnevnik.bg/sport/2019/08/20/3952923_tombola_krai_bialata_tochka_solskiar_ponasia_kritiki/", "text": "Една изпусната дузпа и куп критики впоследствие. Това е резултатът за \"Манчестър юнайтед\" и Оле Гунар Солскяр след  равенството 1:1 срещу \"Уулвърхемптън\" като гост . Отборът от \"Олд Трафорд\" имаше отлична възможност да поведе за втори път в 68-ата минута. Тогава \"Юнайтед\" получи дузпа, но вратарят Руи Патрисио спаси удара на Пол Погба. Изборът на французина за изпълнител на наказателния удар предизвика много критики, след като  преди седмица срещу \"Челси\" Маркъс Рашфорд откри резултата от дузпа . Това е четвърта пропусната дузпа от Погба от началото на миналия сезон насам.    \"И двамата са определени да бият дузпите. Срещу \"Челси\" Рашфорд беше достатъчно уверен, а сега Пол беше достатъчно уверен\", каза Солскяр пред Би Би Си. \"Това е решението. Миналата седмица се получи добре, сега - не. Това е футболът\", добави мениджърът на \"Юнайтед\". Водещите коментатори и анализатори в английския футбол не се съгласиха с мнението на Солскяр. Бившият футболист на отбора Гари Невил заяви: \"Това е \"Манчестър юнайтед\", не е томбола\". Според Невил има нещо нередно в начина, по който са се развили събитията и с поведението на футболистите на \"Юнайтед\". \"Дори и да е дадена възможност на играчите сами да определят кой да бие, това не е игра на бутилка. Този, който е вкарал миналата седмица, трябва да бие\", допълни той. Същото е мнението на Стан Колимор и на Гари Линекер. \"Ако си вкарал последната дузпа, изпълняваш следващата. Толкова е просто. Не се коментира\", написа Колимор в \"Туитър\". Според Линекер е необяснимо защо Погба е получил правото да бие дузпата. Французинът е вкарал едва 64% от дузпите, които е бил, което е петият най-нисък процент за играчите във Висшата лига, изпълнили поне десет дузпи.  ", "date": "2019.08.20", "title": "Томбола край бялата точка: Солскяр понася критики заради избора Погба да бие дузпа"}
{"url": "https://www.dnevnik.bg/razvlechenie/2019/08/20/3952935_eltun_djon_e_platil_za_poletite_s_chasten_samolet_na/", "text": "Сър Елтън Джон защити херцога и херцогинята на Съсекс във връзка с това, че са използвали частен самолет, като разкри, че той е платил за полета на двойката и сина им Арчи, за да могат двамата да имат \"високо ниво на така необходимата им защита\". В официалния си \"Фейсбук\" профил той заяви, че има нужда да отвърне на \"безмилостните и неверни\" нападки спрямо двойката. Принц Хари и Меган бяха обект на множество критики заради факта, че в рамките на 11 дни са използвали 4 полета с частен самолет, вместо да летят с редовни полети, особено след като за застъпници на темите за борба със замърсяването на околната среда. От Бъкингамския дворец са отказали да коментират ситуацията, допълва \"Гардиън\". Джон написа, че той лично е имал грижата да се увери, че полетът ще е въглеродно неутрален, като е направил \"съответния принос\" във фонд за въглеродни отпадъци. \"Дълбоко съм разстроен от днешната изкривена и злонамерена информация в пресата във връзка с частния престой на херцога и херцогинята на Съсекс в дома ми в Ница миналата седмица\", казва той. В изявлението си той пише още, че майката на принц Хари - принцесата на Уелс Даяна, е била една от най-близките му приятелки и че изпитва дълбоко чувство на дълг да защитава Хари и семейството му от \"ненужния натиск на пресата, допринесъл за ненавременната смърт на Даяна\". \"След натоварена година, в която продължиха работата и отдадеността си за благотворителност, Дейвид и аз искахме младото семейство да има своята частна почивка в безопасността и спокойствието на нашия дом\", казва още изпълнителят и допълва, че той е заплатил за частните им полети, и то с цел тяхната защита. Джон призова пресата да престане с \"безмилостните си и неверни убийства по своя характер, които нечестиво извършва всеки ден\". Певецът пя на погребението на Даяна през 1997 г., когато изпълни специално преработена по повода версия на песента Candle In The Wind. Той бе и сред гостите, поканени на сватбата на Хари и Меган в Уиндзор миналата година. Пътуването на кралската двойка до Ница и съответно дома на Джон се случва, след като преди това двамата са пътували до Ибиса, където да отбележат 38-ия рожден ден на херцогинята. В понеделник Хари и Меган публикуваха цитат от архиепископа Дезмънд Туту в профила си в Инстаграм, който гласи: \"Правете по малко добро, където сте. Именно тези малки частици добрина, събрани заедно, завладяват света.\" В отговор те получиха множество позитивни коментари, но немалка част бяха и критични именно във връзка с използването на частни самолети. Херцогът на Съсекс често говори за вредите, които хората нанасят на околната среда. Миналия месец в Инстаграм профила си той написа: \"Едва сега започваме да виждаме и да разбираме вредата, която нанасяме. Със 7,7 млрд души, които населяват тази Земя, всеки избор, всеки отпечатък, всяко действие са от значение.\"", "date": "2019.08.20", "title": "Елтън Джон е платил за полетите с частен самолет на принц Хари и Меган"}
{"url": "https://www.dnevnik.bg/biznes/2019/08/20/3952939_sedem_sa_zaiavkite_za_strategicheski_investitor_v_aec/", "text": "Седем компании, между които две изцяло български, една, регистрирана в Германия и една българска с чешко участие са кандидати за стратегически инвеститор в АЕЦ \"Белене\", съобщи енергийният министър Теменужка Петкова, след като вчера изтече 90-дневният срок за подаване на заявления за участие в проекта. Официално писмено са потвърдили предварително заявения интерес руската \"Росатом\", китайската CNNC и Корейската хидроатомна корпорация. Сред българските кандидати е консорциум от фирми около бизнесмена с интереси в енергетиката Христо Ковачки и непознато дружество, регистрирано в Козлодуй. Вчера с писмо Северна Македония е заявила желание да участва с миноритарен дял в проекта и да изкупува част от електроенергията. Френската \"Фраматом\" и американската \"Дженерал електрик\" са заявили готовност да доставят оборудване и да помагат при финансовото структуриране на проекта, както се и очакваше. През следващите 90 дни държавна комисия, включваща енергийни експерти, икономисти и юристи ще проучи кандидатите и ще изготви кратка листа на компаниите, с които България желае да продължи да преговаря. По думите на Петкова заявленията на световни лидери в бранша разсейват скептицизма за бъдещето на проекта. Министърът добави, че процедурата допуска кандидатите да се обединяват помежду си, а заявилите се като стратегически инвеститори имат общи проекти по света с кандидатите да доставят оборудването. ИПК и УП ООД - България, регистрирана в Козлодуй. (Справка на \"Дневник\" в Търговския регистър показа, че дружеството е създадено през 2015 г. с капитал 2 лв. Предметът му на дейност е управление на проекти, зиследване на пазара, търговия с петролни продукти и пр. В съвета на директорите има хора с украински фамилии, а заявлението за участие в процедурата за АЕЦ \"Белене\" е подписано, по думите на Петкова, от Петро Беспалчук от съвета на директорите). \"Росатом\" чрез \"Атоменергопром\" Корейска хидроатомна корпорация Регистрирана в Карлсруе \"Бектрон лиаз техническо инженерство\" \"Атомна електроцентрала Белене 2019\" консорциум с участници чешката компания \"Витковице\" и българската компания\"Груп Интернешънъл\" Китайска държавна ядрена корпорация CNNC \"АЕЦ Белене България\" - консорциум с участници \"Атоменергоремонт\", \"Гранд енерджи\", ТЕЦ \"Марица 3\" \"Фраматом\" \"Дженерал електрик\" \"Атоменергоремонт\" АД \"Гранд енерджи дистрибюшън\" ЕООД \"Гранд енерджи дистрибюшън\" ЕООД \"Юропиан трейд оф енерджи\" АД.", "date": "2019.08.20", "title": "Седем са заявките за стратегически инвеститор в АЕЦ \"Белене\", три от тях - български"}
{"url": "https://www.dnevnik.bg/sviat/2019/08/20/3952928_obshto_4_ruski_stancii_ne_podavat_danni_za_radiaciiata/", "text": "Общо четири са станциите, изключили предаването на данни след инцидента край руския град Северодвинск. Това съобщи представител на Организацията за договора за всеобхватна забрана на ядрени опити, цитиран от  \"Уолстрийт джърнъл\" . Според експерти от организацията Русия е прекъснала потока от данни, за да сведе до минимум информацията за изпитвано оръжие. Русия може да опитва и да скрие информация за облака, образуван при експлозията, и радиоактивните елементи, които съдържа, смятат те. Ден по-рано Ласина Зербо, изпълнителният директор на организацията, следяща за спазване на международния договор със 184 страни (повечето ратифицирали), обяви, че броят на станциите е само две. Той отказа да спекулира за причините, но изтъкна, че те са спрели да предоставят данни непосредствено след експлозията, при която загинаха петима служители на държавната корпорация \"Росатом\". Инцидентът е обгърнат в мистерия след съобщения за увеличаване на радиацията в района, затваряне на част от Двинския залив за корабоплаване и потвърждение, че при взрива е тестван \"нов продукт\" за армията. Същевременно се появиха твърдения в руски медии, направени и от американския президент Доналд Тръмп, че става въпрос за изпитания на  крилатата ракета \"Буревестник\" , а представител на \"Росатом\" заговори за  \"ядрена батерия\" . Освен станциите \"Дубна\" и \"Киров\" (с имената на населените места, където се намират) най-близките до мястото на инцидента, данни не предават още две. Става въпрос за \"Залесово\" (югоизточно от Екатеринбург, на няколкостотин км от границата с Казахстан) и \"Билибино\", на изток в Чукотския автономен окръг. Те са на хиляди километри от мястото на инцидента. Зербо обяснява за \"Уолстрийт джърнъл\", че четирите станции засичат радиоактивни частици и предават информация за тях. Организацията, която получава данни от над 300 станции по света, междувременно създаде симулация с модела на движение на облака. Според изработения от тях модел облакът се е движил към Западна Русия, след това е сменил посоката (юг) и се е разпрострял на изток. Моделът, публикуван от профила на Зербо в \"Туитър\", по-късно бе цитиран от самата организация с уточнение, че това е стандартна симулация, която \"НЕ показва действително засичане и не е свързана с (рискове за) здравето\". По време на посещението си във Франция руският президент Владимир Путин настоя, че не е имало увеличение на радиационния фон на 8 август (нещо, което местните власти, а и \"Росатом\",  сами опровергаха след взрива , макар то да продължи кратко). \"Не виждаме сериозни промени там (в района на Северодвинск и село Ньонокса - бел. ред.), но предпазни мерки се вземат, за да няма изненади.\" По-рано петербургското издание \"Фонтанка\" писа, че е назначена специална комисия, за да оцени ситуацията. Руските власти са заявили за организацията, че става дума за \"комуникационни и мрежови смущения\". След публикацията заместник-министърът на външните работи Сергей Рябков, цитиран от \"Интерфакс\", заяви, че предаването на информация до Организацията за договора за забрана на ядрени опити е доброволно. Инцидентът няма нищо общо с организацията, нито създава риск за околната среда или хората, продължава той.", "date": "2019.08.20", "title": "\"Замлъкналите\" руски радиационни станции след взрива край Бяло море станаха четири"}
{"url": "https://www.dnevnik.bg/analizi/2019/08/20/3952954_boklukut_prevzema_bulgariia/", "text": "                         Ако някой иска да знае как мирише България това лято, отговорът гласи - на пушек и смрад. Пушек от димящите законни и незаконни сметища. И смрад от разлагащи се свински трупове. Боклуците са навсякъде, а мостът на магистрала \"Струма\", сериозно повреден заради нерегламентирано депо за отпадъци, за кратко освети проблема - всеки хвърля и складира боклуци където си иска и никой никому не търси отговорност. Нито пък разчиства боклука. Мостът на недостроената \"Струма\" бе опожарен заради струпани под него боклуци, които не бива да са там - по всякакви писани закони. Но се трупат отдавна - по неписаните. На това място години наред се складират отпадъци, но нито община Дупница, нито Агенция \"Пътна инфраструктура\" (АПИ), нито Регионалната инспекция по опазване на околната среда (РИОСВ) са се погрижили да ги премахнат от района, който по-късно попада в сервитута на магистралата. Всяка от тях публично си намери някакво оправдание. А фирмата, на която е незаконното депо, е с изтекло разрешително за работа. Но въпреки това е горяла отпадъците в ТЕЦ, която пък няма оценка за въздействие върху околната среда (ОВОС) и замърсява въздуха. \"Собственикът на склада за отпадъци, който се запали под виадукта, заяви, че тоновете пластмаса били само временно там, защото ТЕЦ \"Бобов дол\" спрял да ги приема. А кой разреши без ОВОС \"Бобов дол\" да гори отпадъци? Ако беше проведена процедура по ОВОС, не мисля, че щяхте да видите тонове пластмасови отпадъци под магистрала \"Струма\", нито вагони с италиански отпадъци край Дупница\", коментира екологът Тома Белев. Точно преди една година, след срутилия се мост в италианския град Генуа, премиерът Бойко Борисов разпореди проверки на всички мостове в страната. Те се извършват от областните пътни управления и АПИ. Сега същата тази АПИ ще прави проверки има ли сметища и под другите мостове и виадукти. Явно при предишните обследвания, ако е имало такива, не са сметнали наличието им за застрашаващо конструкциите. И тази година депото за твърди битови отпадъци в село Шишманци горя. Но за първи път районната прокуратура в Пловдив се самосезира и ще разследва дали е извършено престъпление, довело до вредни последици за околната среда. Вероятно защото този път димът от пожара стана твърде видим и задушлив, а местните хора с протести настояват инсталацията за преработка на отпадъци да спре работа. Гръмко нареченият Завод за преработка на твърди битови отпадъци бе сред първите, на които Борисов резна лентата в първия си мандат - още през октомври 2009 година. Проектът за предприятието, заченат при Тройната коалиция и лансиран от изчезналата вече \"царска\" партия, е свързан с оръжейния бос Николай Гигов, близък до президента Георги Първанов. Въпреки скандалите и обвиненията в корупция и източване на европейски пари заводът, изграден със средства на българските и европейските данъкоплатци и управляван от частен оператор, си работи. Сметището в Свищов, което също горя, би трябвало да не е в експлоатация от 2016 година, когато е закрито. Но анкети и телевизионни кадри показаха точно обратното - че тук продължава да се изхвърля боклук. В същото време такса смет в община Свищов бе повишена, тъй като отпадъците на домакинствата де юре се возят до никополското село Санадиново. На близо 50 декара в свищовската местност Ненова шатра са депонирани над 350 000 куб.м отпадъци. През декември м.г. Предприятието за управление на дейностите по опазване на околната среда (ПУДООС) към екоминистерството одобрява 4 милиона лева за техническа рекултивация на депото в Свищов. Както и при други проекти, биологичната ще е за сметка на общината. През март местните власти получиха 3,1 милиона лева, а изпълнителят тепърва ще започва работа по закриване на сметището. А боклукът се трупа - на уж закритите сметища и на всякакви други места. По-рано през годината министърът на околната среда Нено Димов заяви в парламента, че в момента нерегламентираните сметища в България са над 100, но нямало ресурс за рекултивацията на всичките едновременно. \"Над 100\" си е евфемизъм, защото край всяко селце има поне едно. В малките населени места контейнерите за боклук не достигат и хората хвърлят където сварят. Така в дере край сливенското село Гавраилово бе открита карантия от убити заради африканската чума домашни прасета. Речни корита и долчинки са затлачени от всякакви боклуци, крайпътни канавки, паркове и улици са осеяни с кенчета, цигарени кутии, пластмасови кофички, найлонови торбички, хартии и какво ли не още. Да се преброят местата в България, където се изхвърлят боклуци, е работа за цялата национална статистика. Тези мръсни и миризливи ландшафти са илюстрация на некадърността и безсилието на властите и белег за културата на нацията. Европейската комисия вече осъди държавата заради незакрити общински сметища; 113 такива места трябваше да бъдат затворени до 2009 година. След като България в лицето на Тройната коалиция не се справи, Брюксел определи нова дата - 1 януари 2018 година. Но не се справиха и правителствата на Борисов, а за 2019 година за целта са предвидени 70 милиона лева. Докато си чака парите за рекултивация, сметището край Ихтиман например няколко пъти горя, като при един от пожарите димът предизвика верижна катастрофа по магистрала \"Тракия\", при която сериозно пострадаха хора. Кого трябваше да осъдят ранените: държавата, екоминистерството, управата в Ихтиман, АПИ или всички накуп? Боклукът превзема България.", "date": "2019.08.20", "title": "Боклукът превзема България"}
{"url": "https://www.dnevnik.bg/razvlechenie/2019/08/20/3952957_duein_djonsun_-_skalata_se_ojeni_za_priiatelkata_si/", "text": "Актьорът Дуейн Джонсън-Скалата се ожени за дългогодишната си приятелка Лорън Хашиян на тайна церемония в Хаваи в неделя.  47-годишната филмова звезда сподели новината и снимки от събитието със своите 154 млн. последователи в инстаграм и по-малко от 24 часа по-късно има близо 13 млн. харесвания. Двойката е заедно от 2006 г., след като се запознават по време на снимките на The Game Plan. Имат две деца - Жасмин, родена през 2015, и Тиана - през 2018 г.. Лорън Хашиян е дъщеря на барабаниста на групата Boston. Тя самата също е музикант и има множество песни онлайн. Това е втори брак за Джонсън. За първата си съпруга Дани Гарсия той се жени през 1997 г. и от брака си имат дете, което в момента е на 18 години.", "date": "2019.08.20", "title": "Дуейн Джонсън-Скалата се ожени за приятелката си Лорън Хашиян"}
{"url": "https://www.dnevnik.bg/bulgaria/2019/08/20/3952960_durjavata_bila_otdelila_70_mln_lv_za_rekultivaciia_na/", "text": "В България има 116 депа за отпадъци, в които вече няма никаква дейност и трябва да се рекултивират. За целта държавата е отпуснала тази година 70 млн. лева, но до момента общините не са активни при подаването на заявления да участват в програмата. Това обясни министърът на околната среда и водите Нено Димов пред Би Ти Ви. Повод за коментара му станаха зачестилите в последните седмици пожари в бивши сметища, които доведоха до сериозни проблеми. В Свищов е обявено бедствено положение заради такъв пожар, а участък от магистрала \"Струма\" ще остане затворен за поне месец и половина, след като депо за отпадъци горя под един от мостовете ѝ. Димов уточни, че за първи път държавата отделя пари за рекултивация на сметища. Със средствата терените трябва да се засипят с пръст и по този начин няма да се позволи избухването на пожар. До момента обаче активността сред общините била много ниска, като министърът си обясни това с наближаващите местни избори. \"До момента имаме останали 55-56 млн. лева, тъй като само 31 общини са кандидатствали по програмата за рекултивация на депата\", каза Димов, като уточни, че за над 80 сметища все още никой не е кандидатствал да ги рекултивира. По думите му програмата ще продължи до края на 2020 г., като за тогава е поставен срок всички подобни сметища да бъдат рекултивирани. Екоминистърът добави, че горялото под магистрала \"Струма\" сметище не е незаконно, тъй като площадката, върху която е разположено, била с разрешение за третиране на безопасни отпадъци. Имало обаче струпване на боклуци извън самата площадка. Заради това било издадено предписание на собственика на сметопочистващата фирма през май. В него се изисквало до края на юли те да бъдат събрани в рамките на сметището, но това така и не станало. Това довело и до издаването на два акта за тези нарушения. Окръжната прокуратура в Кюстендил вече  повдигна две обвинения на управителя на фирма \"Феникс\" ЕООД , която стопанисва пункта за вторични суровини. Кольо Илиев е с мярка за неотклонение \"парична гаранция\" в размер на 5000 лв. Освен това му е наложена забрана да напуска страната.", "date": "2019.08.20", "title": "Държавата била отделила 70 млн. лв. за рекултивация на стари депа"}
{"url": "https://www.dnevnik.bg/evropa/2019/08/20/3952953_bezrazsuden_plan_kogo_zasiaga_kraiat_na_svobodnoto/", "text": "Британското правителство обяви вчера, че  правилата за свободно движение на Европейския съюз  ще бъдат прекратени веднага, ако няма сделка за Брекзит на 31 октомври, пише Би Би Си. Промяната ще засегне правата на гражданите на ЕС, които пристигат във Великобритания от ноември нататък. При управлението на бившия премиер Тереза Мей се обмисляха два варианта за удължаване на правилата, които позволяват на граждани на ЕС да живеят и работят свободно в други държави на блока в случай на Брекзит без сделка. Едната опция бе правилата да се удължат до януари 2021 г., а другата - да се разреши на граждани на ЕС да останат за 90 дни, преди да кандидатстват за разрешение за по-продължително пребиваване. Новият премиер Борис Джонсън се отказва от тези правила в полза на друг подход, който ще бъде разяснен по-късно. В понеделник той коментира, че Великобритания \"няма да бъде враждебна към имиграцията или имигрантите\", но че \"имиграцията трябва да бъде демократично контролирана\" след Брекзит. Вътрешното министерство съобщи, че граждани на ЕС, които в момента живеят във Великобритания, ще трябва до декември 2020 г. да кандидатстват за право да останат по силата на новата схема за статут на уседналост. \"Свободата на движение, както е уредена в момента, ще приключи на 31 октомври, когато Обединеното кралство напусне ЕС\", посочи говорител. \"След Брекзит правителството ще въведе нова, по-справедлива имиграционна система, която да приоритизира уменията и това, с което хората могат да допринесат за Обединеното кралство, а не от къде идват.\" Говорител на \"Даунинг стрийт\" добави, че ще се въведат \"по-строги правила за престъпления\" за идващите от чужбина. По силата на споразумението за оттеглянето, договорено с ЕС от Мей, свободата на движение щеше да остане в сила в продължение на двегодишен преходен период. Депутатите обаче три пъти отхвърлиха сделката на Мей и освен ако не може да се постигне споразумение, Великобритания ще напусне без споразумение на 31 октомври. Джонсън заяви, че иска  да постигне нова сделка с ЕС , но ако това не е възможно, е готов на Брекзит без такава. Кой ще бъде засегнат? При Брекзит без сделка онези граждани на ЕС с право на постоянно пребиваване във Великобритания, което получават, след като са живели в страната пет години, няма да бъдат засегнати. Гражданите на ЕС, които вече са във Великобритания, могат да кандидатстват за статут на уседналост или за временен статут на уседналост по същия начин, както е сега. Краят на свободата на движение няма да засегне онези, които идват за почивка или кратки пътувания, но ще има значение за желаещите да работят или да учат в страната. Промените няма да засегнат директно ирландците. През май британски и ирландски министри подписаха сделка, която да гарантира свободното движение на техни граждани, пресичащи ирландската граница, и трансграничен достъп за обучение и здравни грижи. Какви бяха реакциите? Депутатът консерватор Алберто Коста, който води кампания по въпроса, описа решението на правителството като \"много обезпокоително\" и критикува \"тоталната липса на яснота\". Той освен това предупреди: \"Това, което правим спрямо граждани на ЕС след Брекзит, ще бъде отразен от държавите в ЕС спрямо британските граждани в съюза. Ако британското правителство внезапно сложи край на правни разпоредби спрямо граждани, това ще засегне директно негативно невинни британски граждани, работещи в ЕС.\" Говорителят по вътрешните работи на либералдемократите обвини правителството, че е \"безотговорно и безразсъдно\". По думите му работодателите в страната няма да знаят какъв е законът. Групата \"Трите милиона\", която води кампания за правата на гражданите на ЕС, живеещи във Великобритания, каза, че прекратяването на свободното движение без правни разпоредби за тези, които не са кандидатствали по схемата за статут на уседналост, \"ще значи, че милиони законни граждани изведнъж ще загубят правния си статут\". Джо Оуен, програмен директор на Правителствения институт, подчерта, че планираната промяна е почти невъзможна на практическо ниво, защото ще изисква подготовката на новата система да стане за едва два месеца и освен това ще постави в несигурно положение милиони граждани на евросъюза, предаде \"Ройтерс\". От март 1 милион граждани на ЕС успешно са кандидатствали за статут на уседналост, който им дава право да живеят в Обединеното кралство след Брекзит, посочва \"Гардиън\". Някои от тези, които предстои да кандидатстват, се тревожат, че правото им на здравни грижи или работа може да бъде поставено под въпрос. Има опасения и заради липсата на ясна информация от какви документи може да се нуждаят хората, ако пътуват в друга държава и се връщат след 31 октомври. ", "date": "2019.08.20", "title": "\"Безразсъден план\": кого засяга краят на свободното движение след Брекзит без сделка"}
{"url": "https://www.dnevnik.bg/istorii_na_denia/2019/07/01/3942266_d-r_radina_denkova_vredata_ot_slunceto_e_v/", "text": "                         Онова, което вероятно не знаете, е, че вредата от слънцето невинаги е моментална, тя е в дългосрочен план. Има UVА лъчи и UVB лъчи. От вторите изгаряме веднага, но А лъчите предизвикват т.нар. еластоза на кожата. Това е дефект, който се развива във времето и който в конкретния момент не се забелязва – печеш се, чувстваш се чудесно, но след години си проличава – кожата е по-отпусната, мека, има повече бръчки и несъвършенства. Винаги мога да позная дали една над 50-годишна жена, която идва на консултация, е злоупотребявала със слънцето в младостта си. Лично аз никога не си пека лицето. В последните години започнах да си показвам ръцете. И това ми е помогнало да си запазя кожата. Да, европейските жени са работещи жени, те стоят в по-голямата част от времето си в затворено пространство. Като цяло ние сме с по-ниски стойности на витамин и имаме проблем с него. А в страни, в който си живеят щастливо навън, няма такова нещо. Затова и, например, ние страдаме от остеопороза. Разбира се, че трябва да се радваме на слънцето винаги когато можем, защото имаме нужда от него. Но и да взимаме предпазни мерки срещу вредните лъчи. Поставянето на слънцезащитен крем всяка сутрин трябва да бъде правило, не само в летните дни. През топлите месеци, особено ако сте на плажа, препоръчвам нанасяне на протекция на всеки два часа. Имайте предвид, че дори и да прекарате лятната си ваканция под чадъра, вие ще възстановите нивата си на витамин Д. За синтеза на необходимото дневно количество е необходимо да сте изложени на пряка слънчева светлина между 15 и 60 минути на ден в зависимост от пигмента в кожата, и то в сутрешните или следобедни часове. През зимните месеци препоръчвам консумирането на повече риба, гъби и яйчен жълтък, които са изключително богати на витамин Д. Слънцето вече е по-силно и кожата реагира с неправилно натрупване на меланина в различните зони на лицето. Понякога причините са свързани с хормонален дисбаланс, тъй като меланоцитите – клетките, които произвеждат и пренасят меланина до горния слой на кожата, се влияят изключително много от синтеза на естроген и прогестерон. Само когато изясним всички причини за появата на хиперпигментирала кожа, можем да назначим правилна програма за лечение. Състоянието на една фотоувредена кожа може да бъде значително подобрено с прилагането на апаратни обновяващи процедури и използването на козметика, съдържаща ретиноиди и витамин C. При третирането на мелазма е необходимо предписването на комплексно лечение, тъй като причините най-често са хормонални и петната могат да се появяват отново и отново. Съществува и т.н. поствъзпалителна хиперпигментация, която може да се причини от акне или неправилно третиране на кожата след ресърфисинг процедура, тъй като по време на възстановяване от възпаление или раздразнение кожата е склонна да отделя повече меланин. Програмите ни за лечение на хиперпигментации започват с цялостна диагностика на кожата и включват различен тип процедури, които да адресират тези проблеми. Но превенцията винаги ще остане най-доброто лечение. Новата генерация се влияе силно от социалните мрежи и е нетърпелива в личния си живот и кариера, иска да постигне всичко на мига. Това се отнася и за външния вид – \"искам блясък\", \"искам скули\", \"искам моментален ефект\". Кожата започва да се третира с всевъзможни продукти и процедури твърде рано, защото трябва да се опита всичко ново. Лекарят трябва да е много внимателен и да остане водещият при избора на подходяща процедура, дори и да се научи да отказва определени неща, ако прецени, че не са подходящи.  В последните години има бум в неоперативното моделиране на лице и т.н. beautification манипулации – корекции, които до скоро бяха запазена територия за пластичната хирургия, като моделиране на нос и скули, корекция на падналия горен клепач и торбичките под очите, контуриране и възстановяване на V-формата на лицето. Те могат да бъдат извършени рамките на една обедна почивка, без скалпел и възстановителен период, само с инжектиране на хиалуронови продукти с различно действие и плътност.  Освен по-силното слънце, мръсният въздух също оказва влияние върху лицето и предизвиква преждевременното стареене. Замърсяването провокира и т.нар. акне молдова – т.н. акне след тийнейджърска възраст, чиято масова поява наблюдавам сред младите жени. Причината за появата му е лошия въздух, но също и стреса, който също се отразява на кожата.  Добрата грижа започва и завършва с правилно почистване. Вечер кожата трябва да се изчисти от праха и мръсотията, а сутрин от натрупваната мазнина през нощта. Тогава, когато лицето почива, мастните жлези отделят повече себум. От там нататък всеки трябва да си намери правилния продукт – формулата не е еднаква за всички и подходът \"една приятелка ми каза\" не е удачен. В следствие на неправилна употреба на продукт се получават много грешки. Има и нещо друго – кожата се променя в следствие на грижата, която полагаме, начина ни на живот и хормоналната картина на тялото ни. Типа и качествата й като нива на хидратация, себум и пигментации се изменят във времето. Затова препоръчвам да правите диагностика веднъж годишно и да следите състоянието й. В клиниките ни правим индивидуални препоръки за домашна грижа на базата на подобна диагностика. Без нея те биха били неадекватни.  Никога не е напълно безвъзвратно. Когато се започне много целенасочена грижа в правилната посока, рано или късно се стига до резултат. Първата стъпка наистина е добрата цялостна диагностика, после идва оценката на анатомичните показатели – лекарят определя какви са нивата на колаген, състоянието на мастните подложки, дали мускулите на лицето са в добра кондиция. Ако те все още са работливи, стегнати, възрастта няма значение. На всичко – и на ген, и на поддръжка. Дори и ако природата е била благосклонна, трябва да се грижим за хубавата кожа. Има хора, които са изтеглили \"късата клечка\" и започват да остаряват много рано. Първите признаци се появят в по-млада възраст, затова и трябва по-рано да започнат с превенция. Ако едно момиче иска да знае как ще остарява лицето му, трябва просто да погледне майка си. ", "date": "2019.08.20", "title": "Д-р Радина Денкова: Кожата реагира силно на стрес и на влиянията на околната среда"}
{"url": "https://www.dnevnik.bg/sviat/2019/08/20/3952992_tesla_shte_dava_slunchevi_paneli_pod_naem/", "text": "Американската компания \"Тесла\" (Tesla) се опитва да даде тласък на бизнеса си със слънчеви панели, като позволява на потребителите да наемат покривните системи, а не да ги купуват, предаде \"Асошиейтед прес\". Главният изпълнителен директор на компанията Илон Мъск обяви новата инициатива в поредица съобщения в социалната мрежа туитър вчера. Компанията ще позволи на жителите на шест щата да наемат системите за слънчева eнергия на цена от 50 долара на месец за малка система, а в Калифорния - за 65 долара месечно. Мъск отбелязва, че потребителите могат да се откажат по всяко време, макар че на сайта на \"Тесла\" се посочва, че се плащат 1500 долара за премахване на панелите и възстановяване на предишното състояние на покрива. Освен в Калифорния клиентите на \"Тесла\" ще могат да наемат покривни съоръжения за слънчева енергия в Аризона, Кънектикът, Масачузетс, Ню Джърси и Ню Мексико. /БТА", "date": "2019.08.20", "title": "\"Тесла\" ще дава слънчеви панели под наем"}
{"url": "https://www.dnevnik.bg/kultura/2019/08/20/3952798_shte_ima_li_pametnik_na_bukovski_v_kvartala_v_koito/", "text": "Като неофициален историк на Сан Педро, работнически квартал в Лос Анджелис, Анджела Ромеро все по-често си задава въпроса къде е паметникът на Чарлз Буковски. Това искат да узнаят и доста туристически фирми. Големи групи от посетители изминават 25-те мили от центъра на Лос Анджелис дотук, за да научат повече за писателя и поета на отритнатите от обществото, който избира да прекара последните години от живота си в Сан Педро. За момента отговорът винаги е, че паметник няма, пише \"Гардиън\". Едва сега някогашното градче, което през 1909 г. става част от Лос Анджелис, бавно започва да съзнава до каква степен фигурата на починалия преди четвърт век Буковски продължава да е привлекателна сила за негови почитатели от цял свят. Но Ромеро, която е куратор на виртуалния исторически музей на Сан Педро, е решена да промени това. \"Почитателите на Буковски пътуват до Сан Педро, за да се почувстват по-близо до един човек, чиито думи са ги докоснали много дълбоко, казва тя. Те искат да усетят духа на градчето, което той е избрал за свой последен дом.\"      Вече е избран и скулпторът, който ще се заеме със създаването на бронзовия паметник. Това е жителят на Сан Педро Юджийн Дауб. Финалният вариант на статуята ще трябва да мине през одобрението на вдовицата на писателя Линда Лий Буковски. За да събере необходимите по предварителна оценка 150 хил. долара, Ромеро в сътрудничество с Музея за културно наследство на Сан Педро е започнала  кампания в платформата GoFundMe . Буковски, който твърди, че никога не е писал трезвен, живее в крайна бедност през по-голямата част от живота си. Успява да се измъкне от това съществуване благодарение на литературата. Когато Мики Рурк влиза в образа на писателя във филма от 1984 г. Barfly, Буковски вече се радва на комерсиален успех, за който повечето поети дори не могат да мечтаят. Той се мести в Сан Педро през 1978 г., след като се жени за Линда. Води сравнително спокоен начин на живот - пише, прекарва време по барове и кафенета. Обича да се промъква в книжарници и си е създал навик тайно да подписва книгите си. Неведнъж е забелязван да върви, носейки бутилки вино между пръстите си. В онези дни голяма част от жителите на Сан Педро работят в пристанището на Лос Анджелис, а кварталът има доста \"по-суров\" вид от днес. \"Автентичността е това, което го е привлякло тук\", изтъква Ромеро. Буковски почива на 73-годишна възраст в Сан Педро на 9 март 1994 г.", "date": "2019.08.20", "title": "Ще има ли паметник на Буковски в квартала, в който той намира смъртта"}
{"url": "https://www.dnevnik.bg/sviat/2019/08/20/3952987_kitai_moje_da_se_spravi_s_bazite_na_sasht_v_aziia_za/", "text": "Бюджетните икономии, войните в Близкия изток и недостатъчните инвестиции в новите технологии са довели до загуба на военното превъзходство на Съединените щати в района на Тихия океан. Това означава, че при хипотетичен сблъсък с Китай - първа военна сила в Азия - базите може да се окажат в китайски ръце в първите часове на конфликта. Изводите са част от  доклад  на Центъра за изучаване на САЩ към Университета в Сидни. Според текста отбранителната стратегия в Тихия и Индийския океан е изправена пред \"безпрецедентна криза\" и може да създаде затруднения дори при защита на съюзниците от Китай. След години на войни, водени от САЩ, военновъздушните и военноморските сили не са подготвени за конкуренцията в региона - оборудването е остаряло, инцидентите са се увеличили, обучението на военнослужещите е съкратено. Всичко това означава, че Австралия, Япония и други съюзници трябва да пренасочат вниманието си към региона, смятат авторите. Оценката потвърждава доклад на Пентагона от тази пролет, в който се казва, че Пекин работи за създаването на армия от световна класа, за да стане \"силата с надмощие в Индо-тихоокеанския регион. В тези планове са включени над 2000 балистични ракети с малък, среден и голям обсег. \"Китай разположи внушителен арсенал от ракети с прецизно насочване и други системи, с които да подрони американското военно надмощие\", се казва в текста. Става дума за \"хиляди ракети\". \"Този разрастващ се арсенал от точни ракети с далечен обсег представлява голяма заплаха за почти всички американски, съюзнически и партньорски бази, площадки за излитане, пристанища и военни инсталации в западната част на Тихия океан. Тъй като тези обекти може да се направят безполезни от насочени удари в началните часове на конфликт, ракетите на (Народноосвободителната армия на Китай - бел. ред.) са предизвикателство за способността на Америка да действа свободно\" в региона. Стратегията на САЩ в региона е в криза заради несъответствието между амбициите Вашингтон да остане водещата сила в региона и все по-намаляващите и все по-неефективни ресурси. Според съавтора на доклада Ашли Тауншенд, цитиран от \"Гардиън\", част от проблема е и в разликата в задълженията на САЩ и Китай - първите заради глобалната си роля често са били принудени да дават приоритет на \"спешното пред важното\". Китай \"все още няма глобална отговорност, има регионална отговорност\". Според доклада проблем създават и \"растящата пристрастност и идеологическа поляризация и в двете партии в конгреса за приоритетите за федерални разходи\". Китайското външно министерство, цитирано от Си Ен Ен, твърди, че не е запознато с доклада, но подчертава, че Пекин води \"отбранителна по характер\" политика във военно отношение.", "date": "2019.08.20", "title": "Китай може да се справи с базите на САЩ в Азия за часове"}
{"url": "https://www.dnevnik.bg/skorost/2019/08/20/3953008_putishtata_v_dve_oblasti_v_bulgariia_sa_sred_pette/", "text": "Пътищата в две области в България попаднаха сред петте най-смъртоносни в Европейския съюз. По данни на европейската статистическа агенция Евростат през 2016 г. в Северозападна България на 1 млн. жители са станали 153 катастрофи с фатален край. Така регионът се нарежда на първо място по този показател.      На пето място в негативната класация попада Северен централен район, където произшествията с загинали са 132 на 1 млн. души население. Между двата региона се нареждат области в Португалия, Белгия и Гърция. България е на първо място в ЕС и по катастрофи с жертви, в които участват само автомобили. Те са общо 64 на 1 млн. души население. Статистиката за 2016 г. показва, че подобен тип произшествия са три пъти повече спрямо средното ниво за Европейския съюз. Интересни са данните на Евростат за инцидентите с мотоциклетисти. Според тях в България не е имала нито една катастрофа с мотоциклетист, която да е завършила със смъртен случай.     ", "date": "2019.08.20", "title": "Пътищата в два региона на България са сред петте най-смъртоносни в ЕС"}
{"url": "https://www.dnevnik.bg/kultura/2019/08/20/3951869_mjuzikulut_chikago_i_operata_nabuko_shte_se_igraiat_na/", "text": "Със спектакъла \"Вивалди и Малкия Ото\" Софийската филхармония и музикално-образователната програма \"Фортисимо Фамилия\" ще открият тази година десетото юбилейно издание на \"Банско опера фест\", което ще се проведе на 22, 23, 24 август на площад \"Никола Вапцаров\" в Банско, съобщават организаторите. В останалите два фестивални дни зрителите ще имат възможност да видят операта \"Набуко\" от композитора Джузепе Верди и мюзикъла \"Чикаго\" по либретото на Фред Еб и Боб Фос. Входът и за трите дни е свободен.  е спектакъл, който ще запознае децата с живота и творчеството на италианския композитор Антонио Вивалди, в чиято роля ще влезе актьорът Юлиан Вергов. Малкия Ото пък ще бъде изигран от Герасим Георгиев-Геро, а Софийската филхармония ще изсвири подбрани за концерта произведения на венецианския композитор. Също така цигуларят Павел Златаров ще се включи със свои солови изпълнения. Началото на спектакъла е от 19 ч. на 22 август. На следващия ден Държавната опера Варна ще представи  от Джузепе Верди с начален час 20.30 ч. В ролята на вавилонския цар Набуконосор ще бъде баритонът Пламен Димитров, а Фенена-Измаел-Абигайл ще изпълни сопраното Димитринка Райчева. В последната фестивална вечер, отново от Държавна опера Варна, ще бъде представен  . Той е по режисурата на Борис Панкин, а в главните роли ще бъдат Мариан Бачев, Десислава Николова и Лилия Илиева. Спектакълът ще започне в 20 ч.", "date": "2019.08.20", "title": "Мюзикълът \"Чикаго\" и операта \"Набуко\" ще се играят на открито в Банско"}
{"url": "https://www.dnevnik.bg/sviat/2019/08/20/3953011_bivsheto_palestinsko_pravitelstvo_triabva_da_vurne/", "text": "Палестинският президент Махмуд Абас уволни всичките си съветници и нареди на  бившия премиер Рами Хамдала  и други бивши членове на кабинета да върнат десетки хиляди долари, получени след тайно увеличение на заплатите, разпоредено от него преди две години, съобщи агенция \"Асошиейтед прес\", цитирана от БТА. Палестински служители казаха, че тези решения, за които официално бе съобщено вчера, са част от опитите за намаляване на разходите и възстановяване на средства, след като  Израел престана да предава  на палестинската власт постъпленията от събираните мита.  Палестинската власт, която управлява част от окупирания от Израел Западен бряг, отдавна е обвинявана в корупция и злоупотреби. През годините Абас е имал десетки съветници, много от които са продължили да получават заплата и бонуси и след като вече не са били на този пост.  По силата на временни мирни споразумения  Израел събира данъци  от името на палестинската власт, като сумата е около 130 млн. долара месечно. Миналата година обаче еврейската държава спря да предава на палестинците плащанията, за да накаже властта, която изплаща стипендии на арестувани палестинци, семействата им и на близките на убити от израелски войници. Премиерът  Бенямин Нетаняху  многократно е изисквал Палестинската автономия да спре да дава пари на хора, които за палестинците са национални герои, а за израелците – терористи. Според Абас плащанията са социални помощи за затворниците и семействата им, но според еврейската държава те са стимул за повече и по-тежки  терористични атаки .", "date": "2019.08.20", "title": "Бившето палестинско правителство трябва да върне десетки хиляди долари бонуси"}
{"url": "https://www.dnevnik.bg/sport/2019/08/20/3953000_ot_podigravkite_do_istoriiata_koreec_stana_purviiat/", "text": "\"Тенисът е най-добрата възможност за мен да оцелея в обществото.\" С тези думи на Дъкхи Лий започва видео с представянето му от АТП. Близо две години по-късно кореецът влезе в историята като първия глух тенисист с победа в основната схема на турнир от АТП тура. Той се наложи със 7:6 (4), 6:1 срещу Хенри Лааксонен в Уинстън-Салем. \"Хората ми се подиграваха заради увреждането ми. Казваха ми, че не бива да играя. Беше наистина трудно, но приятелите и семейството ми помогнаха да се справя. Исках да покажа на всички, че мога да го направя\", разказа 21-годишният Лий, който е 212-и в световната ранглиста.    С посланието си кореецът иска да окуражи хората с увреждания. \"Ако се бориш здраво, можеш да постигнеш всичко.\" Диагнозата му е била поставена, когато е бил на две години. Когато играе, той не чува отсъжданията на съдията и разчита на жестове и знаци. Първата му победа беше посрещната с вълнение от близките му и от други тенисисти. \"Победих го преди няколко години. След мача той дойде при мен с гугъл преводач и ме попита: \"Какви са ми слабостите.\" За човек, който е глух и не говори английски никак добре, да направиш нещо подобно... Аз не бих го направил. Беше наистина яко\", каза Тенис Сандгрен. Американецът обясни, че тенисистите обикновено добиват богата информация от звука при удара на топката от съперника. \"Ако не можеш да го чуеш... Трябва да имаш невероятни умения и невероятен талант\", добави той. Носителят на три титли от Големия шлем Анди Мъри също заяви, че без да чува звука, би било много по-трудно да се ориентира в детайлите в играта. \"Очевидно това е голям недостатък, така че за да може да прави това, което прави, се изисква огромно усилие\", каза шотландецът. При 5:1 във втория сет на историческия за Лий мач срещу Лаасконен поради грешка на таблото се изписа 40:15, а резултатът всъщност беше 30:15. Последва кратко объркване заради липсата на разбирателство между корееца и съдията. Наложи се един от доброволците да покаже с три пръста, че резултатът на Лий е 30 - жест, който азиатецът разбра. Лий не владее жестомимичния език, тъй като още от дете е научен да чете по устните на корейски. Понякога, когато говори, речта му е трудна за разбиране за корейците. По време на пресконференцията след мача доброволец превеждал въпросите на корейски, а годеницата на Лий - Соопин, ги предавала на тенисиста. След това Лий отговарял, а отново след съдействието на Соопин преводач предавал думите пред местните журналисти. Лий, който досега е играл основно в турнири в Азия, казва, че ще продължи да използва същия подход за мачовете си. \"Ще давам най-доброто от себе си и ще видим какво ще стане.\"", "date": "2019.08.20", "title": "От подигравките до историята: кореец стана първият глух тенисист с победа в АТП тура"}
{"url": "https://www.dnevnik.bg/sviat/2019/08/20/3953022_opazilite_se_ot_afrikanskata_chuma_svinevudi_v_kitai/", "text": "Свиневъдите в Китай, които успяха да се опазят от африканската чума по свинете, откакто епидемията се разрази преди година, сега печелят. Някои имат рекордни печалби от 200 долара за прасе благодарение на скочилите цени, предаде агенция \"Ройтерс\". Вирусът достигна всяка провинция в  най-големия производител на свинско  в света. Общо прасетата са намалели с една трета през юли спрямо същия период на миналата година по данни на министерството на селското стопанство. Според някои наблюдатели половината от прасетата вече ги няма. От юни резкият спад на производството предизвика повишение на цените. Средната  цена на свинското  прехвърли рекорда от 2016 година от 21 юана за килограм по-рано този месец и достигна 24.6 юана (3.48 долара) за килограм на 19 август според данни на Shanghai JC Intelligence Co Ltd. Тенденцията е необичайна - обикновено  цените на свинското п рез лятото са ниски, тъй като търсенето е по-слабо, и те започват да се повишават през септември. Високите цени на свинското ще подкопаят печалбата на преработватели като WH Group, който отчете миналата седмица спад със 17% на печалбата си за първото полугодие и предупреди, че цените ще продължат да се повишават. Особено високи са цените на свинското в Южен Китай, след като болестта опустоши района през последните месеци. Производството в района се понижаваше от години, след като местните правителства затвориха ферми близо до водоизточници, за да опазят околната среда. Цената на живо прасе в Гуандун достигна над 28 юана за килограм, което е двойно спрямо равнището от края на май. Средният марж на печалба от прасе превиши 1000 юана, приближавайки предишния рекорд от 1135 юана, отбелязва Shanghai JC Intelligence. Маржовете в Гуандун са близо 1700 юана. Такава печалба е многократно по-висока от печалбата, която могат да очакват фермерите в Европа или САЩ. Тя изкушава някои животновъди да се разрастват отново въпреки големите рискове заради АЧС. Китайските потребители също усещат отрицателните последици от болестта. Цената на свинското на дребно скочи с над 40 процента от първото масово разпространение на болестта през август 2018 година. Правителствени представители очакват скок на цените със 70 процента през второто полугодие, когато търсенето на любимото на китайците месо се засилва заради по-хладното време и Лунната нова година. /БТА", "date": "2019.08.20", "title": "Опазилите се от африканската чума свиневъди в Китай имат рекордни печалби"}
{"url": "https://www.dnevnik.bg/bulgaria/2019/08/20/3952641_fortisimo_fest_trugva_kum_vraca_gabrovo_i_razgrad/", "text": "Фестивалът  \"Фортисимо Фест\"  тръгва на турне през септември с три концерта - във Враца, Габрово и Разград, съобщиха организаторите на събитието. Спектаклите са насрочени за 8 септември на площад пред общината във Враца, 10 септември на площад \"Възраждане\" в Габрово и 12 септември на площад \"Ларго\" в Разград. За първи път в програмата са включени и оперни арии, отбелязват организаторите. Водещ на два от концертите - във Враца и Разград, ще бъде актьорът Герасим Георгиев-Геро. Музикантите Михаела Филева, Дони, Георги Андреев и братя Зайранови са част от солистите. В Габрово главни действащи лица на сцената ще са други популярни актьори - Ана Пападопулу и Юлиан Вергов. Изпълнението на музиката ще е на два филхармонични оркестъра - Врачанската симфониета и Разградската филхармония. Те ще свирят българска класика, фолклор и кино музика под диригентството на Максим Ешкенази. \"Фортисимо Фест\" е живописна музикална разходка, на която каня всеки. Винаги се старая да включа в концертите различна музика, за да докосна всеки дошъл да послуша музика под звездите\", казва Ешкенази. Той и брат му Хари Ешкенази вече десет години популяризират класическата музика в България чрез музикалния фестивал и целогодишната програма образователна програма за деца \"Фортисимо фамилия\". Началото на проекта е през 2010 година на площада пред Народния театър \"Иван Вазов\". Входът за концертите в трите града ще бъде свободен, началото ще е от 20 часа във Враца и Разград и от 20. 30 ч. в Габрово. Повече информация - на  страницата на събитието във \"Фейсбук\" .", "date": "2019.08.20", "title": "\"Фортисимо фест\" тръгва към Враца, Габрово и Разград"}
{"url": "https://www.dnevnik.bg/sport/2019/08/20/3953024_carsko_selo_veche_shte_priema_machove_ot_elita_na/", "text": "\"Царско село\" вече ще домакинства на своя стадион, обяви клубът. Новакът във футболния елит на България съобщи, че съоръжението е получило лиценз. Първото домакинство ще е срещу \"Берое\" в петък от 18.00 часа. Съоръжението е за 1500 зрители, а всички билети ще са по 5 лева, посочват от клуба. \"Царско село\" завърши на върха във Втора лига с огромна преднина миналия сезон. Още тогава от клуба заявиха, че ще положат усилия стадионът им да бъде подготвен да отговори на изискванията за Първа лига. Освен поставянето на осветление, модернизацията на съоръжението включва изграждане на трибуна за гости, смяна на седалките в централната трибуна, поставяне на кабини за коментаторите и се подготвя поставяне на табло. Дотук през сезона \"Царско село\" имаше две домакинства. Първото срещу \"Арда\" (0:0) се игра на стадиона на \"Славия\", а второто  срещу \"Левски\" (0:2)  попадна в графата \"рискови мачове\" и трябваше да се проведе на националния стадион. \"Царско село\" е на 12-о място с пет точки.", "date": "2019.08.20", "title": "\"Царско село\" вече ще приема мачове от елита на своя стадион"}
{"url": "https://www.dnevnik.bg/bulgaria/2019/08/20/3953049_obshto_25_hil_pojara_sa_potusheni_ot_nachaloto_na/", "text": "Пожарът в района на  сметището край Свищов пламна  за трети път и още гори въпреки усилията на огнеборците да го потушат вече шесто денонощие. Мобилизирани са хора и техника от съседни общини, за да овладеят пожара, а в Свищов бе  обявено бедствено положение . \"В гасенето на пожара участват 6 екипа пожарникари и доброволци от с. Овча могила и община Свищов. Осъществен е контакт с Регионалната инспекция по околната среда и водите във Велико Търново за извършване на замерване на вредните емисии на въздуха\", съобщи директорът на Главна дирекция \"Пожарна безопасност и защита на населението\" главен комисар Николай Николов. Станциите отчитат, че показателите на въздуха са в норма. В района на пожара са и служители от Изпълнителна агенция по горите в Свищов. \"Пожарът е локализиран, но все още тлее на площ около 50 дка\", допълни комисар Николов, цитиран от \"Фокус\". Очаква се утре да започне посипването с пръст над сметището. Хората от вилната зона в местността Ненова шатра са най-засегнати от силния и гъст дим. Ликвидирани са повече от 25 хиляди пожара от началото на годината, като са спасени почти 450 човешки живота, каза Николов. От началото на годината пожарната се е отзовала на над 36 хиляди сигнала за произшествия. Ликвидирани са повече от 25 хиляди пожара, като само за последната седмица са пламнали над 1200 пожара. За същия период са извършени почти 10 хиляди спасителни операции, отчете Николов. По думите му при тези инциденти са спасини близо 450 човешки живота. \"През летния сезон са възникнали 300 пожара в горския фонд на страната и селското стопанство. Почти 12 хиляди са пожарите в сухи треви и храсти\", допълни още Николов. Той каза, че пожарите в депото за отпадъци в с. Шишманци, област Пловдив; в с. Брягово, област Хасково; в с. Воден, община Болярово, в складовата база на фирма \"Феникс Ресурс\" в Дупница; в района на с. Реброво, община Своге; в склада за вторични суровини в Ботевград са напълно изгасени. Николов подчерта, че под мостове не може да има сметища и допълни, че това е и причината шефът на Агенция \"Пътна инфраструктура\" да разпореди незабавна проверка на всички мостови съоръжения. Ще се проверява дали под тях има нерегламентирани сметища. \"Такова нещо при евентуално възникнал пожар представлява изключителна опасност за съоръжението\", каза главен комисар Николов. Той обясни, че има постановление на следовател, с което е назначена експертиза. Тя трябва да установи точната причина за възникване на пожара край Дупница. \"Не е коректно аз да обяснявам каква е причината. При всички случаи е някаква намеса\", каза Николов. Вчера  прокуратурата повдигна две обвинения  на управителя на фирма \"Феникс\" Кольо Илиев, който стопанисва сметището. Най-често причините за пожари са високите температури, сушата и човешкият фактор. Николов призова хората да не палят огън на открито при силен вятър. \"Анализът показва, че в огромната си част причина за пожарите в природата е човешката дейност – селскостопанска работа, невнимателно използване на открити източници, палене на огън на нерегламентирани за тази цел места, използването на технически неизправни моторни превозни средства\", коментира Николов.", "date": "2019.08.20", "title": "Общо 25 хил. пожара са потушени от началото на годината, сметището край Свищов още гори"}
{"url": "https://www.dnevnik.bg/analizi/2019/08/20/3953031_edno_naum_prokuraturata_veche_hvurlia_v_aresta_za/", "text": "                         Препечатваме новина от  mediapool.bg  с автор Красен Николов, която илюстрира новата линия на прокуратурата да арестува безмилостно. Тезата, че това е основната й работа, вече присъства в концепцията на всеки кандидат за ръководен пост в държавното обвинение.  Прокурор от Софийската районна прокуратура е разпоредил тридневен арест за 49-годишния М.Стефанов, който е бил хванат да драска върху некролога на починал магистрат в фоайето на специализираната прокуратура. Това става ясно от съобщение на държавното обвинение в понеделник. М. Стефанов бил написал обидни и нецензурни думи върху некролога, след което се опитал да го скъса, но бил спрян от съдебната охрана. Действието на Стефанов е определено като случай с високата обществена опасност на деянието и дееца. Прокуратурата ще иска и постоянното му задържане под стража. М. Стефанов вече е бил осъждан за хулиганство, а драскането върху некролога е извършено в изпитателния срок по негово предходно осъждане за хулиганство. Подходът на прокуратурата по този казус показва сериозен обрат в собствената ѝ практика. Преди шест години районът около сградата на Висшия съдебен съвет (ВСС) осъмна с разлепени приживе некролози на Камен Ситнилски – бивш заместник-главен прокурор. Към онзи момент той беше член на ВСС, който опозиция на главния прокурор Сотир Цацаров. По този случай прокуратурата отказа дори да образува наказателно дело за некролозите на Ситнилски с аргумента, че това е неприемлива форма на граждански протест, а не обществено опасно деяние. Преди да почине, Камен Ситнилски бе махнат от ВСС с незаконно решение на мнозинството в съвета, оформено около Сотир Цацаров. През април 2016 година Камен Ситнилски почина внезапно в Белград и не успя да дочака решението по делото си срещу ВСС. През ноември 2018 година вxoдовете пpeд дoмa и ĸaнтopaтa нa извecтния cтoличeн aдвoĸaт Иpeн Caвoвa ocъмнaха, oблeпeни c нeйни нeĸpoлoзи. Некролозите съобщава \"c пpиcĸъpбиe\" зa \"ĸoнчинaтa\" ѝ. Адв. Савова обвърза случая с опит за психологически тормоз заради работата й по наказателното дело срещу бившия кмет на столичния район \"Младост\" Десислава Иванчева.", "date": "2019.08.20", "title": "Едно наум: Прокуратурата вече хвърля в ареста за драскане върху некролог"}
{"url": "https://www.dnevnik.bg/evropa/2019/08/20/3953054_shefut_na_lufthanza_vuzdushniiat_transport_shte_se/", "text": "Едва дванайсетина авиокомпании ще си разпределят след време пазара на въздушните превози по основните международни линии, прогнозира ръководителят на \"Луфтханза\" (Lufthansa) Карстен Шпор, цитиран от \"Франс прес\". Според него евентуална икономическа криза ще ускори консолидацията на сектора. \"Секторът върви към дванайсетина авиокомпании, развиващи дейност в световен план по големите международни връзки, освен някои по-малки национални или регионални авиокомпании\", изтъкна Шпор пред журналисти. \"Три в Съединените щати, три в Китай, три в Залива и три в Европа\", уточни ръководителят на най-големия европейски авиопревозвач, без да посочва наименования. По думите му Европа закъснява с консолидацията, а икономическата криза и все по-лошите финансови резултати на компаниите... ще ускорят сливанията и придобиванията. \"Ако има някакъв положителен аспект от забавянето на икономиката, той е именно в това\", допълни той. \"Нашият сектор е много по-цикличен от другите\", тоест по-податлив на световното икономическо развитие, обясни Шпор в момент, когато световната икономика страда от международното търговско напрежение. Неотдавнашните фалити на нискотарифни авиокомпании в Германия, сред които \"Еър Берлин\" (Air Berlin) и \"Германия\" (Germania), позволиха на \"Луфтханза\" да купи маршрути и самолети. Чистата й печалба обаче спадна със 70 на сто през второто тримесечие. В Европа тя е изправена пред силната конкуренция на нискотарифни авиокомпании, с които се води уникална в света ценова война, по думите на Шпор. Според ръководителя на германския авиопревозвач, цитиран от ДПА, секторът трябва да забави разрастването си и да инвестира в по-ефикасен и по-качествен въздушен транспорт. /БТА", "date": "2019.08.20", "title": "Шефът на \"Луфтханза\": Въздушният транспорт ще се сведе до дванайсетина авиокомпании"}
{"url": "https://www.dnevnik.bg/zelen/2019/08/20/3953040_video_rekorden_broi_rozovi_flamingo_pochivat_v/", "text": "Най-големият брой птици от вида розово фламинго са били преброени да почиват през настоящия месец август в резервата Атанасовско езеро. От Българската фондация \"Биоразнообразие\" отчитат 159 птици тази година, след като миналата есен официално са били преброени 126. Те публикуваха и актуални техни кадри в  официалния си канал в YouTube . За първи път розово фламинго е било наблюдавано в Атанасовското езеро преди около 15 години. Учените предполагат, че птиците идват от Гърция или от Турция. Според тях появата им тук е доказателство за климатичните промени. Атанасовското езеро се оказва най-важното място за този вид у нас,  пише БНТ . Тази година повечето птици са възрастни и розовата им окраска ясно се вижда в полет. Птиците стават розови от храната, която съдържа бетакаротин, като основно това е солничното раче и някои други безгръбначни, с които е богато Атанасовското езеро. Радостина Ценова от фондация \"Биоразнообразие\" разказва, че са виждали птици и в по-южните части на крайбрежието, но че на север е по-спокойно и те усещат това. \"Доведе ги подходящият хабитат, те обичат такива плитки солници и да има храна.\" Орнитологът Спас Узунов пък допълва, че младите птици са сиви, по-дребни и обикновено се държат на групи, които се охраняват от няколко възрастни като в детските градини.  Очаква се в следващите години птиците да станат постоянни жители и да започнат да гнездят в езерото. Специалистите от бургаското дружество обаче още избягват да се ангажират с планове за подпомагане на размножаването им, тъй като не е ясно как екосистемата ще реагира на навлизането на този чужд вид. \"Ако се развие в много голяма численост, солничното раче ще бъде подложено на много силен натиск, с него се хранят и други видове птици\", обяснява Узунов.", "date": "2019.08.20", "title": "Видео: Рекорден брой розови фламинго почиват в Атанасовското езеро"}
{"url": "https://www.dnevnik.bg/evropa/2019/08/20/3953072_chehiia_se_otdalechi_ot_opasnostta_ot_politicheska/", "text": "Чешката социалдемократическа партия (ЧСДП) обяви, че оттегля кандидатурата си за нов министър на културата, която стана причина за остра криза, проточила се от средата на май, в политическия живот на страната вследствие на  отказа на чешкия президент Милош Земан  да приеме номинацията, предаде \"Франс прес\", цитирана от БТА. ЧСДП, издигнала за поста един от членовете си, Михал Шмарда, заплаши на няколко пъти през последните седмици, че ще напусне управляващата коалиция с популисткото движение АНО (\"Действие на недоволните граждани\") на премиера Андрей Бабиш. Това създаде опасност от падане от власт на правителството на Бабиш, което освен това е подложено на натиска на улични протести, настояващи за неговата оставка. Чешкият президент открито разкритикува и постави под въпрос компетентността на Шмарда, кмет на Нове Место на Морава, град с 10 хил. жители, разположен на 150 км югоизточно от столицата Прага. През май Бабиш, лидер на партия АНО, поиска от президента да смени министъра на културата Антонин Станек по настояване на по-малкия член на управляващата коалиция - социалдемократите.  След протакане  Земан  уволни Станек  в края на миналия месец. След това обаче чешкият президент отказа да приеме предложения му кандидат за поста - Михал Шмарда. В изявление Земан се аргументира, че Шмарда никога не е работил в сферата на културата и е непригоден за поста. Социалдемократите дадоха да се разбере, че назначението на Шмарда е условие за тяхното оставане в коалицията. Съгласно конституцията на Чехия президентът трябва да приеме предложените му от премиера назначения за министри. Експерти твърдят, че държавният глава няма право да налага вето върху кандидатурите, но той е правил това многократно. Казусът се корени в спорното решение на Станек да уволни директора на Националната галерия в Прага. В средата на май Станек предложи да се оттегли от поста, но президентът заяви, че той не трябва да подава оставка, тъй като е разкрил корупция.", "date": "2019.08.20", "title": "Чехия се отдалечи от опасността от политическа криза"}
{"url": "https://www.dnevnik.bg/razvlechenie/2019/08/20/3953028_keiti_holms_i_djeimi_foks_sa_se_razdelili_sled/", "text": "Актьорите Джейми Фокс и Кейти Холмс официално са се разделили след шестгодишна връзка, писа \"Хъфингтън пост\". Две други издания са потвърдили, че двамата са разделени от май месец, малко след като се появиха заедно за първи път като двойка на събитието \"Мет гала\" в началото на същия месец. Слуховете за раздялата им се активизираха през изминалия уикенд, след като Фокс, носител на \"Оскар\" за най-добра мъжка роля в \"Рей\" от 2004 г., беше забелязан да се държи за ръка с певицата Села Вейв пред холивудски нощен клуб, пише изданието E! Online. Източник на \"Хъфингтън пост\" е споделил, че Холмс, която стана известна с участието си в телевизионния сериал \"Кръгът на Доусън\", е казала пред приятели, че онова, което Фокс прави, си е негова работа, тъй като не са заедно от месеци. Двамата започнаха да се срещат през 2013 г. - около година след развода на актрисата с Том Круз. Въпреки опитите им да държат връзката си в тайна за известно време изданието \"Ню Йорк пост\" я определи за \"най-зле пазената тайна в Холивуд\".", "date": "2019.08.20", "title": "Кейти Холмс и Джейми Фокс са се разделили след шестгодишна връзка"}
{"url": "https://www.dnevnik.bg/biznes/2019/08/20/3953245_velingrad_i_aprilci_sa_novite_ognishta_na_chuma_pri/", "text": "Община Велинград и землището на град Априлци са новите зони на разпространение на африканска чума по свинете - и на двете места е намерено по едно умряло диво животно, заразено с опасния вирус, се вижда от сайта на Българската агенция за безопасност на храните. Вчера беше съобщено за случай на заразено диво прасе край Пещера. Според правилата в такива случаи е забранен достъпът до горските територии в инфектираната зона, която обхваща площ от 200 кв. км около огнището. Това означава, че само хората, ангажирани с предотвратяването на разпространението на болестта могат да влизат в района, но дрехите и обувките им както и превозните средства, трябва да бъдат дезинфектирани. Забранено е там да се влиза за разходка, бране на гъби или билки и дърводобив. Това е първи случай на заразата в Ловешка област и втори в Пазарджишко, където преди седмица бяха намерени останки от заразено диво прасе в горското стопанство \"Чепино\", също в община Велинград.  Заради инфекцията ще бъде отменен и традиционният събор в с. Юндола в края на август, съобщи БТА. Нито в Априлци, нито във Велинград има индустриални свинекомплекси. Заболяването не е опасно за хората, но за свинете няма ваксина, нито лечение и затова е застрашен целият отрасъл. Първият случай на вируса при дива свиня е установен през тази година през февруари в землището на Девня. От началото на юли внезапно заболяването получи широко разпространение, като се прехвърли от диви на домашните животни. Пострадаха седем свинекомплекса, понесоха загуби и хиляди хора, които отглеждат животни за лични нужди. При случай на заболяло домашно животно се унищожават всички прасета в радиус 3 км, а досега според експертни оценки са пострадали около 20% от свиневъдството в България. Областният управител на Пазарджик Стефан Мирев съобщи пред БТА, че епизоотичната комисия официално ще предложи по 300 лв. да получат всички стопани, умъртвили доброволно животните си, дори и да са извън санитарните зони. ", "date": "2019.08.20", "title": "Велинград и Априлци са новите огнища на чума при диви свине"}
{"url": "https://www.dnevnik.bg/biznes/2019/08/20/3953248_bnb_ochakva_ikonomikata_da_narasne_s_37_prez_tazi/", "text": "През 2019 година растежът на външното търсене на български стоки и услуги ще се забави, пише във втория брой на Икономически преглед на БНБ, публикуван днес от централната банка и цитиран от БТА. Данните за икономиката на страната в него са към 24 юни. Забавянето на външното търсене на български стоки се очаква заради продължаващото отслабване на растежа на световната търговия, повишената несигурност, свързана с международните външнотърговски конфликти и Брекзит, неблагоприятната икономическа ситуация в Турция, както и поради очакванията за забавяне на икономическия растеж в Румъния и в някои страни от еврозоната, посочва БНБ. С изчерпването на негативния принос на Турция БНБ прогнозира растежа на външното търсене на български стоки и услуги да се ускори през 2020 - 2021 г. За периода 2019 - 2021 г. експертите на централната банка очакват цената на петролните продукти в долари да се понижи спрямо 2018 г., докато цените на неенергийните продукти в долари първоначално да се понижат през 2019 г., но впоследствие да се повишат през 2020 г. и 2021 г.  БНБ прогнозира, че през 2019 г. темпът на нарастване на реалния БВП на България да се ускори спрямо 2018 г. и да възлезе на 3.7 на сто. За периода 2020-2021 г. БНБ очаква растежът на реалния БВП да се забави плавно спрямо 2019 г. и да достигне 3.4 на сто през последната година на прогнозния хоризонт.  Годишната инфлация, чиято динамика до голяма степен се влияе от международните цени на петрола и храните в евро, се очаква да се ускори слабо в края на 2019 г., възлизайки на 2.6 на сто, след което да се забави и да остане на нива близо до 2 процента до края на прогнозния период.  Рисковете за макроикономическата прогноза клонят към реализиране на по-слаб растеж на реалния БВП и произтичат най-вече от външната среда, където е възможно по-слабо от прогнозираното нарастване на търсенето на български стоки и услуги. Вътрешен фактор, който създава несигурност за реализиране на прогнозата, е динамиката на съфинансираните от ЕС и от националния бюджет публични инвестиции. Рисковете пред реализирането на прогнозата за инфлацията произтичат най-вече от възможността за по-висока цена при енергийните продукти и при базисните компоненти.", "date": "2019.08.20", "title": "БНБ очаква икономиката да нарасне с 3.7% през тази година"}
{"url": "https://www.dnevnik.bg/gradska_sreda/2019/08/20/3953261_srokut_na_stikerite_za_plateno_parkirane_iztichat/", "text": "Започва подмяната на винетни стикери в зоната за платено паркиране в София, съобщи Центърът за градска мобилност (ЦГМ). Тази есен изтича годишният абонамент на 6000 граждани, живеещи в синята и зелената зона, да паркират колите си в близост до домовете. Един месец преди крайната дата на валидност на стикера, абонатът ще бъде уведомен с имейл от ЦГМ, ако желае да поднови правото си да паркира там.  \"Вече 10 на сто от нашите клиенти са го направили и са си спестили много време, както и притеснението, че ще останат без стикер, докато чакат той да им бъде издаден след срока на валидност на стария\", коментира Румяна Милова, директор на \"Паркиране и мобилност\" към ЦГМ, цитирана в съобщението. Изискваните документи за подновяване на стикера са нотариален акт, лична карта с постоянен адрес и шофьорска книжка. Нормативният срок за издаване е 15 дни, но при по-ранно подаване на книжата той може да бъде скъсен дори до 2 дни, съобщават от ЦГМ.", "date": "2019.08.20", "title": "Срокът на стикерите за платено паркиране в София изтича"}
{"url": "https://www.dnevnik.bg/sviat/2019/08/20/3953048_zadaput_izostavi_siriia_i_shte_plati_cenata/", "text": "                         В петък бяха убити 13 цивилни граждани, в събота - 7. Правителствените войски в Сирия и техните съюзници постепенно установяват контрол над провинция Идлиб, все така с цената на много пролята невинна кръв. Според преценките на ООН от началото на офанзивата през април до днес в провинцията са били убити 500 невъоръжени мирни граждани, а 300 хил. души са избягали от региона. Ако в обозримо бъдеще Идлиб наистина падне, както се очаква, режимът на Башар Асад ще си върне контрола над по-голямата част от територията на Сирия. Войната ще приключи. Кризата обаче ще продължи за още много сирийци. Режимът на Асад носи отговорност за близо половин милион убити, в неговите зандани хиляди хора са подложени на изтезания и намират смъртта си, тъй че едва ли може да се очаква, че тъкмо това управление ще утвърди държавен ред, който отговаря дори на минималните стандарти за човешките права. А фактът, че Асад има за съюзници тъкмо Русия и Иран, които у дома си също потъпкват човешките права, не предвещава нищо добро за бъдещето на Сирия. Накъде отиват нещата можехме да се досетим още през пролетта на 2018 година, когато беше приет новият закон за имуществото - или по-точно, за конфискуване на имуществото. Според този закон всички собственици на недвижими имоти, включително бежанците от гражданската война, които в момента са извън Сирия, трябва в рамките на максимум 30 дни да докажат правомерната си собственост върху имоти, в противен случай държавата ги конфискува. Успоредно с това те бяха задължени да се подложат и на проверка за благонадеждност, свързана с риска да бъдат незабавно арестувани и вкарани в тъмница. Безчет са случаите, в които държавата по този начин си присвои имуществото на невинни граждани. Милион и половина сирийци са в неизвестност Този закон обаче е просто продължение на политиката, която кланът на Асад води още от 70-те: просто след началото на въстанието през 2011 година тази политика стана още по-брутална. Тя е насочена срещу противниците на режима и срещу всички онези, които не застават изрично зад управниците в Дамаск. Според един доклад на германското Министерство на външните работи от ноември 2018 цели 1.5 млн. граждани са официално в неизвестност - при положение че през 2010 година населението на страната е наброявало близо 21 милиона. Въпросните милион и половина сирийци може да са произволно арестувани, подложени на изтезания или убити. В момента тази опасност рязко нараства, защото след края на сраженията апаратът на Асад отново започва да се организира. \"Понеже бойните действия постепенно затихват, влиянието на тайните служби и силите за сигурност нараства, увеличават се и техните операции\", пише в доклада на германското министерство. Гражданите не могат да разчитат на закрила и от тъй наречените \"споразумения за помирение\", сключени в редица региони между държавата и бунтовниците. Вярно, благодарение на тези споразумения неколцина противници на Асад спасиха живота си, но бяха принудени да напуснат родните си места и да дадат обет, че безрезервно ще се подчиняват на режима. Тъй че независимо от приказките за помирение, режимът на Асад и занапред ще държи хората в Сирия в своята желязна хватка. Безсилието на Запада си има цена Западните държави оставиха Сирия на произвола на съдбата. Те не сториха почти нищо, за да попречат на един терористичен режим да се върне на власт. И не се противопоставиха на неговите съюзници. Да, вярно е: откакто Русия застана на страната на Асад, европейците вече не бяха в състояние да сторят почти нищо, още повече че и ангажиментът на САЩ от самото начало беше доста половинчат. Това безсилие на европейците си има и цена: европейските държави и занапред ще трябва да приемат сирийски бежанци. А това още повече ще задълбочи кризата вътре в ЕС - един страничен ефект, на който в Москва само могат да се радват. Западният свят вече дори на хартия не е ефикасен защитник на човешките права. Горчивата истина гласи, че европейците вече нямат никакви инструменти срещу деспотизма. А за мнозина граждани на Сирия тяхната страна си остава зона на смъртта.", "date": "2019.08.20", "title": "Западът изостави Сирия и ще плати цената"}
{"url": "https://www.dnevnik.bg/evropa/2019/08/20/3952916_poslanieto_na_trump_kum_evropa_vie_ste_sledvashtite/", "text": "Президентът на САЩ Доналд Тръмп привлече толкова много внимание миналата седмица по редица въпроси – от желанието му  да купи Гренландия  до проблемите с теглото на негов поддръжник, че не бе трудно да се пропуснат някои от най-парливите му коментари за търговията, пише \"Блумбърг\". Докато голяма част от вниманието бе насочено към плановете му да раздели прилагането на следващия кръг от 10-процентни мита върху китайския внос между 1 септември и 15 декември и последвалия срив на фондовите борси, с коментарите си по време на митинг той даде знак, че не отстъпва от възгледите си за дисбалансите навсякъде. \"Европейският съюз е по-лош от Китай, просто е по-малък. Той се отнася с нас ужасно: бариери, мита, данъци\", заяви Тръмп пред привърженици в четвъртък в Манчестър, Ню Хемпшир. \"Те се отнасят с нас наистина лошо.\" Това далеч не е първият път, в който президентът на САЩ стига дотам спрямо ЕС. Но данни на Евростат от петък не помогнаха на континента в случая с Тръмп, който смята вариант с повече износ, отколкото внос, за печеливш. Търговският излишък на ЕС със САЩ бе почти 75 милиарда евро през първата половина на 2019 г., с над 11% повече спрямо година по-рано. Германският излишък е засега най-големият в блока. Напрежението около митата между САЩ и Китай поема голяма част от вината за скорошното безпокойство на финансовите пазари, защото включва двете най-големи икономики на света. Трудно е да проумеем допълнителните последици, ако Европа бъде следващата погълната от търговските войни на Тръмп. Това, че Тръмп не смекчава реториката си спрямо някои от най-големите съюзници на САЩ в Европа, е важно поради няколко причини. Сред тях са: - Британският премиер Борис Джонсън се ангажира да реализира Брекзит на 31 октомври, дори и без сделка, ако е необходимо – сценарий, който според експерти ще навреди на икономиката на фона на бъркотия в ред други области, сред които трансграничната търговия. - Тръмп е по средата на шестмесечното отлагане на решението дали да наложи мита на вноса на автомобили. Решението може да се очаква в средата на ноември. Ако го направи, това почти със сигурност ще предизвика ответни мерки от Брюксел и вероятно ще доближи германската икономика до рецесия. Всичко това предполага интересна среща на Г-7 през уикенда във Франция. Миналогодишната среща на групата в Канада завърши на фона на търговски битки, а съветникът по търговията на Белия дом Питър Наваро каза, че има \"специално място в ада\" за канадския премиер Джъстин Трюдо, за което по-късно се извини.", "date": "2019.08.20", "title": "Посланието на Тръмп към Европа: Вие сте следващите"}
{"url": "https://www.dnevnik.bg/sport/2019/08/20/3953173_fotogaleriia_kogato_futbolut_se_zavurne/", "text": "След няколко седмици почивка Висшата лига се завърна в началото на август за радост на запалянковците. Малки и големи отново могат да покажат отдадеността си към любимите си отбори.", "date": "2019.08.20", "title": "Фотогалерия: Когато футболът се завърне"}
{"url": "https://www.dnevnik.bg/sviat/2019/08/20/3953274_feisbuk_shte_spre_da_sledi_kakvo_praviat_horata_v/", "text": "Социалната мрежа \"Фейсбук\" ще позволи на потребителите да видят каква информация е събрала за тях чрез други сайтове и приложения. Ако пожелаят, те ще могат да \"прекъснат връзката ѝ\" със своя фейсбук акаунт. \"Фейсбук\" отдавна поддържа подобни спорни практики и  бе обект на съдебно дело в Белгия  заради тях. Чрез плъгините за \"харесвания\" и \"споделяния\", вградени в други сайтове, тя получава данни за сърфирането на потребителите, дори когато не са в социалната мрежа или  ако изобщо нямат акаунт.  \"Няма да знаем кои сайтове сте посетили или какво сте правили там, нито ще използваме данните, връзката с които сте изтрили, за да таргетираме към вас реклами във \"Фейсбук\", \"Инстаграм\" или \"Месинджър\", гласи съобщението, публикувано в сайта на компанията. Тя нарича тези данни Off-Facebook Activity и функцията за изтриването ѝ ще е достъпна за начало в Ирландия, Южна Корея и Испания. Ако потребител я изтрие, \"Фейсбук\" твърди, че ще спре да използва идентифициращата потребителя информация, която е получил от трети приложения и сайтове. \"Представете си, че сайт за дрехи иска да показва реклами на хора, интересуващи се от нов стил обувки. Той може да прати на \"Фейсбук\" информация, че човек на едно определено устройство е разглеждал тези обувки. Ако информацията от това устройство съвпада с тази на определен фейсбук акаунт, ние можем да покажем тези реклами на този човек\", обясняват още практиките си от социалната мрежа.", "date": "2019.08.20", "title": "\"Фейсбук\" ще спре да следи какво правят хората в други сайтове (ако го помолят)"}
{"url": "https://www.dnevnik.bg/photos/2019/08/20/3953241_fotogaleriia_svetovnite_snimki_na_denia_-_20_avgust/", "text": "Момент от доставката на продукти в Афганистан с военнотранспортен самолет на Fly Away Security Team.", "date": "2019.08.20", "title": "Фотогалерия: Световните снимки на деня - 20 август 2019 г."}
{"url": "https://www.dnevnik.bg/bulgaria/2019/08/20/3953278_parlamentut_obiavi_obshtestvena_poruchka_za_ezikovo/", "text": "Народното събрание обяви обществена поръчка за обучение на служителите си на английски, немски и френски език. Това се вижда от обявата на сайта на Агенцията за обществени поръчки от понеделник. В предмета на поръчката е включено организиране и провеждане на чуждоезиково обучение по английски, немски и френски език с комуникативна насоченост на парламентарни служители и народни представители. Обучението обхваща общ английски, френски и немски език от нимата А1 до С1 както и специализиран английски език за юристи, а също и специализиран английски, немски и френски език за работа с институциите на Европейския съюз. Поръчката е за 115 хил. лв. без ДДС и е само за предстоящата учебна година.  Оферти се подават до края на работния ден на 9 септември. ", "date": "2019.08.20", "title": "Парламентът обяви обществена поръчка за езиково обучение"}
