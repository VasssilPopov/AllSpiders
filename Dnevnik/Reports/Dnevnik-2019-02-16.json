{"url": "https://www.dnevnik.bg/razvlechenie/2019/02/16/3391543_sinonimi_na_izraelskiia_rejisyor_nadav_lapid_specheli/", "text": "Филмът на изралеския режисьор Надав Лапид \"Синоними\", който разказва за опитите на един израелски мъж да потисне корените си, след като се мести в Париж, започвайки със собствения си език, спечели голямата награда \"Златна мечка\" за най-добър филм на международния филмов фестивал в Берлин на церемония тази вечер, предаде \"Ройтерс\". Филмът, който разказва за Яав (Том Мерсие) и опитите му да се наложи като французин, изкоренявайки всичко израелско от себе си, е базиран на собствения живот на Лапид след преместването му зад граница и двойнствените чувства, които изпитва към родината си. Лапид посвети наградата на майка си Ера Лапид, която монтира филмите му до смъртта си по време на финалния монтаж на \"Синоними\". \"Монтирахме този филм заедно между болници и монтажното студио. Филмът ми е посветен на нея\", каза той по време на благодарствената си реч. Признавайки, че филмът, който изследва сложните отношения между корените и идентичността, може да се окаже противоречив както в Израел, така и във Франция, той помоли публиката да го приеме като \"празник на киното\". Като дом на най-голямата еврейска общност Франция през последните години стана свидетел на някои нападения над евреите и еврейските институции, с което предизвика притеснения за възраждащ се антисемитизъм в страната. \"Може би има хора, които гледат на филма като скандал, но за мен този филм е празник на киното\", каза режисьорът и допълни, че се надява хората да разпознаят \"беса и яда като близки братовчеди на силните чувства привързаност и близост\". Филмът на френския режисьор Франсоа Озон \"По божията милост\" - драма за жертвите на злоупотребите с деца в католическата църква и битката им за справедливост, спечели подвластната \"Сребърна мечка\" на журито. Германката Ангела Шаланек получи награда \"Сребърна мечка\" за най-добра режисура на филма \"Бях у дома, но\" (\"Ich war zuhause, aber\"), разказващ за влиянието, което оказва върху жена едноседмичното изчезване на 13-годишния й син. Шаланек е сред рекордните седем жени режисьори, включени в надпреварата тази година сред общо 16 филма.  Китайските актьори Ван Цзинчун и Юн Мей от драмата \"Довиждане, сине\" (So Long My Son) на Ван Сяошуай спечелиха \"Сребърна мечка\" съответно за най-добър актьор и най-добра актриса. Филмът, който е с продължителност над три часа, е пътуване през неотдавнашното минало на Китай и прави обзор на 30 години от китайската история, включително идеологическите промени при Културната революция на Мао Цзедун, политиката на едно дете и социалните последици от пазарните реформи и появата на нова средна класа. Друг китайски филм - One Second на Джан Имоу бе изтеглен от конкурсната програма по-рано тази седмица. Фестивалът посочи като основание \"технически причини\", но широко се спекулираше, че филмът е станал жертва на държавната цензура в Китай. Преди да обяви наградата президентът на журито Жулиет Бинош спомена Имоу с думите: \"След като спечели \"Златна мечка\" за първия си филм, неговият бе съществен глас на международната сцена. Надявам се да го видим по екраните по света много скоро, филмът много ни липсваше тук на Берлинале.\" Създателите на италианския филм \"Пирани\" за нарко група въоръжение тийнейджъри, които тероризират улиците на Неапол, посветиха наградата си за най-добър сценарий на своята страна. Авторите заявиха, че тя отново трябва да се концентрира върху културата и образованието. \"Да се говори истината в нашата страна стана много трудно\", каза журналистът Алберто Савианo и допълни, че е рискувал живота си, за да пише за организираната престъпност. Според него наградата трябва да бъде посветена и на онези, които помагат за спасяването на хората, опитващи се да достигнат Европа. ", "date": "2019.02.16", "title": "\"Синоними\" на израелския режисьор Надав Лапид спечели голямата награда на \"Берлинале\""}
{"url": "https://www.dnevnik.bg/sport/2019/02/16/3391409_sankt_peterburg_iska_da_prieme_finala_v_shampionskata/", "text": "Руският футболен съюз в подал заявка за домакинство на финала на Шампионската лига през сезон 2020-21 в Санкт Петербург, съобщи за ТАСС генералният директор на федерацията Александър Алаев. Решението за мястото на провеждане на този двубой ще бъде взето на заседание на Изпълкома на УЕФА през май или юни тази година. Русия прие финала на Шампионската лига през 2008 година. Тогава във финалната среща на на 21 май на стадион \"Лужники\" в Москва играха \"Манчестър юнайтед\" и \"Челси\", като \"червените дяволи\" спечелиха след дузпи. Стадион \"Крестовский\" в Санкт Петербург беше построен за световното първенство в Русия. Съоръжението струваше 1.1 млрд. долара и отвори врати за Купата на конфедерациите през 2017 г. През миналото лято стадионът прие седем мача от световното, включително един от полуфиналите и срещата за третото място. Капацитетът на съоръжението е 67 800 места. През настоящия сезон \"Уанда метрополитано\" в Мадрид ще приеме финала в Шампионската лига. През 2020 г. той ще се играе на \"Ататюрк\" в Истанбул.", "date": "2019.02.16", "title": "Санкт Петербург иска да приеме финала в Шампионската лига през 2021 г."}
{"url": "https://www.dnevnik.bg/bulgaria/2019/02/16/3391401_cvetanov_podkrepil_unishtojavaneto_na_preferenciiata/", "text": "Цветан Цветанов обяви, че решението на ГЕРБ да подкрепи предложението на ДПС за промени в Изборния кодекс, с което на практика бе обезмислено преференциалното гласуване, е било негово лично. Наложило се заради кратките срокове, с които е трябвало да се справят в парламентарната група, когато след близо 14 часа заседание за промените в Изборния кодекс,  преференциалното гласуване бе на практика обезсмислено . Той заяви това в интервю за \"Нова телевизия\" тази сутрин. Той поясни, че е информирал премиера за всичко, което е било предприето в българския парламент през последните 48 часа, но допълни, че динамиката е била голяма. \"В 9 ч. нямахме започване и стартиране на заседанието, което трябваше да започне в парламента. В 9:20 вече имахме едни бързи консултации. Разберете, че в такъв период няма как да комуникираш с премиера, защото и той е в срещи, и той е в заседания\", каза Цветанов. В петък от Мюнхен пък премиерът Бойко Борисов обяви, че не се меси на парламентарната група на партията. Повече за това четете  тук . След това обяви, че предвид краткото време, персонално е взел решението да се подкрепи ДПС за преференциалния вот и е уведомил парламентарната група, която го е подкрепила. \"Просто говорихме и казах: Колеги, ситуацията е такава. Решението, което можем да вземем, е това и искам да изберем: Искаме ли да имаме предсрочни избори и създаване на политически хаос в страната и създаване на криза в парламента, или просто постигаме някакъв консенсус...\" На въпрос защо разрешават да им извиват ръцете с хаос, след като и преди да се явявали на предсрочни избори, Цветанов отговори: \"Да, но държавата е над всичко. Когато имаш тази стабилност, когато имаш тази външна легитимация, когато държавата стои изключително добре. Мога да ви кажа, че вчера когато се върнах от конференцията в Мюнхен, България изглежда толкова добре. И премиера, и тези награди, които получава.\" По повод изказването му председателят на БСП Коренелия Нинова написа във Фейсбук: \"Днес лъсна истината за нова управляваща коалиция ГЕРБ, ДПС и ОП. Тя беше оповестена от г-н Цветанов\". По-късно отново с феюсбук статус Цветанов й отговори, че \"за пореден път Корнелия Нинова и БСП опитват да родят и тиражират фалшива новина\". ", "date": "2019.02.16", "title": "Цветанов подкрепил унищожаването на преференцията, за да няма политическа криза"}
{"url": "https://www.dnevnik.bg/razvlechenie/2019/02/16/3391411_da_poslushame_soul_funk_i_djaza_na_toni_momrel/", "text": "Организаторите на Jazz Fest Банско за четвърти път канят соул певеца Тони Момрел (Tony Momrelle) в България. Довечера за пръв път той ще пее в Sofia Live Club. Истината е, че е идвал с различни формации. През 2010 и 2015 г. - с легендарната британска ейсид джаз група Incognito, където над 16 години е водещият мъжки вокал. Тогава те закриха фестивала. На негово юбилейно ХХ издание през 2017 се представи с бенд, в който басист му беше китаристът на Incognito Джулиан Кремптън. Сега ще видим Момрел в следващ етап от кариерата му – на солов изпълнител, но вече с нов, собствен джаз бенд. Има вероятно и това лято да е част от фестивалната програма, но вече не като част от други групи, а показвайки своя класа. Тони Момрел се радва на успешна международна кариера. Известен е в цяла Европа и не само. Познават го в САЩ, Азия, Африка. Наричат го \"Стиви Уондър на ХХI век\" (тръгва от публикация в \"Гардиън\" на известния британски музикален журналист Пол Морли). Самият Момрел няма нищо против сравнението, особено след като самият Стиви Уондър, впечатлен от гласа и маниера му, го поздравява по телефона. Работил е с Елтън Джон, Уитни Хюстън, Джанет Джексън, Глория Естефан, Селин Дион, вокалиста на Take That Гари Барлоу, Андреа Бочели, от които казва, че се учи на висш професионализъм. Участието си в бенда на Шаде приема за чест, тъй като за него тя е недостижима. Участва в албумите ѝ Lovers Live (2002) и Soldier of Love (2010). През 2015 година Тони Момрел поставя началото на соловата си кариера с дебютния албум Keep Pushing. За да постигне успех, прави четири сингъла, които се харесват на BBC Radio 2 и получават непрекъснато излъчване в цяла Европа. Междувременно прави и световни турнета, телевизионни и радио изпълнения, както и сесии за писане на песни. Момрел харесва страната ни. Връщайки се тук, топло споделя, че България го вдъхновява, не само заради красотата и наситената древна култура, но най-вече заради хората – \"хубавите хора, с топлотата и българското гостоприемство\". Тук той вече има и много добри приятели, а не само с фенове. Макар вече да е излизал на сцената в Банско, Варна и София, никога не е бил като самостоятелен изпълнител и сега обещава концертът му да е различен от останалите. С нова програма, нови песни, каквито българските фенове не са виждали и слушали до момента. Иска всички да танцуват докато пее. Казва, че това ще е обективната оценка, че се забавляват. Иска и да създаде радост, и знае че ще го постигне, защото \"тук хората разбират от хубава музика\". Самият Момрел смята, че непрекъснато се променя, развива се професионално, а така дърпа напред и публиката си. И има резултат. Една от песните в Keep Pushing е начело в британските класации за соул музика, а през април очакваме новия албум, над който работи в момента.", "date": "2019.02.16", "title": "Да послушаме соул, фънк и джаза на Тони Момрел"}
{"url": "https://www.dnevnik.bg/photos/2019/02/16/3391397_fotogaleriia_pazaruvai_za_da_pomognesh/", "text": "За поредна година Българският център за нестопанско право (БЦНП) избра неправителствени организации с добри бизнес идеи, насочени към подкрепа на благотворителни каузи, които да подкрепи с програмата си   Всяка от отличените организации получи чек за 8 хил. лв. Церемонията се провежда в рамките на двудневния базар на социалните предприятия \"МАЛКОТО Е МНОГО: Пазарувай с кауза\", който се провежда днес и в неделя в мол \"Сердика\".", "date": "2019.02.16", "title": "Фотогалерия: Пазарувай, за да помогнеш"}
{"url": "https://www.dnevnik.bg/sviat/2019/02/16/3391421_merkel_prizova_za_vkljuchvane_na_kitai_v/", "text": "Германският канцлер Ангела Меркел призова за включване на Китай в международните преговори за разоръжаване, предадоха Асошиейтед прес и Франс прес, цитирани от БТА. Усилията за разоръжаването трябва да включват САЩ, Русия, Европа, но и Китай, каза днес Меркел в реч пред участниците в Мюнхенската конференция по сигурността. Тя се аргументира с факта, че \"разоръжаването е нещо, което засяга всички нас\". Този апел бе отправен, след като в началото на месеца Русия обяви, че се оттегля от Договора за ликвидиране на ракетите със среден и малък обсег. Това стана, след като САЩ обявиха, че в срок до 6 месеца ще се оттеглят от подписаното в края на Студената война споразумение, ако Русия не спре да го нарушава. Москва отхвърля обвиненията на Вашингтон. Военният капацитет на Русия и Китай безпокои Запада, отбелязва АФП. Администрацията на американския президент Доналд Тръмп се опасява, че двустранният договор между Вашингтон и Москва възпрепятства усилията за противодействане на разположените от Китай ракети със среден обсег, предаде Асошиейтед прес. Според Меркел, цитирана от АП, оттеглянето на САЩ от ракетното споразумение е било неизбежно заради руските нарушения. В същото време германският канцлер отбеляза, че краят на договора, сключен \"по същество за Европа\", поставя континента в позиция да трябва да се опита да гарантира разоръжаването в бъдеще, за да защити собствените си интереси. В речта си Меркел изрази опасения във връзка с планираните изтегляния на въоръжените сили на САЩ от Сирия и Афганистан. Изтеглянето на американския контингент от Сирия, обявено от президента Доналд Тръмп, поражда риск от засилване на влиянието на Русия и Иран в тази страна, предупреди Меркел, цитирана от Франс прес. Канцлерът на Германия призова Съединените щати да не прибързват с изтеглянето на своите военни от Афганистан, допълни ДПА. Според агенцията след приключването на речта си, Меркел е била изпратена с дълги аплодисменти от участниците във форума в Мюнхен.  \"Трябва да мислим в мрежови структури, като военният компонент е една от тях\", допълни Меркел. Тя поиска активизиране на международното сътрудничество и подчерта, че НАТО трябва да бъде \"опора на стабилността в турбулентни времена\", както и че демократичният свят има нужда от \"общност на ценностите\", съобщи ДПА.  ТАСС цитира думи от речта й, че Европа няма интерес от прекратяването на диалога с Русия, както и че Германия подкрепя санкциите срещу физически и юридически лица от Русия, които трябва да бъдат съгласувани с Украйна. Меркел предупреди Запада да не ограничава отношенията си с Русия, защото това може да накара Москва да се обърне за сътрудничество само към Пекин. Германският канцлер защити изграждания газопровод \"Северен поток-2\", като каза, че \"руската молекула газ си остава руска молекула газ, независимо дали идва през Украйна, или през Балтийско море\". Тя припомни, че по времето на Студената война Европа е внасяла руски природен газ в големи количества и попита реторично с какво сега се е влошила ситуацията, че Русия да не остане партньор, предаде ДПА. Германските автомобили не са заплаха за пазара в САЩ, каза още Меркел, цитирана от \"Ройтерс\". По думите й народът на Германия се гордее със своите автомобили и \"така трябва да бъде\". Тя припомни, че много от германските леки коли се произвеждат в САЩ и изнасят за Китай. \"Ако това се разглежда като заплаха за сигурността за Съединените щати, то ние сме шокирани\", заяви Меркел под ръкоплясканията на аудиторията.", "date": "2019.02.16", "title": "Меркел призова за включване на Китай в международните преговори за разоръжаване"}
{"url": "https://www.dnevnik.bg/bulgaria/2019/02/16/3391424_bulgarite_da_putuvat_v_severna_makedoniia_s_povisheno/", "text": "Българските граждани, които посещават Северна Македония, трябва да имат предвид предупрежденията за повишен риск от терористични атаки, съобщиха от пресцентъра на Министерство на външните работи. Посолството на страната в Скопие информира, че на 15 февруари около 20 ч. Министерство на вътрешните работи в Северна Македония е провело  акция за осуетяване на терористичен атентат  след получаване на информация за потенциални планове и намерения за извършване на такъв на територията на страната от радикални структури, поддръжници на групировката \"Ислямска държава\". Сигнали и молби за съдействие при бедствени ситуации се приемат денонощно в Министерство на външните работи от дирекция \"Ситуационен център\" на тел. +359 2 948 24 04; +359 2 971 38 56, e-мейл:  crisis@mfa.bg , както и на дежурните телефони и електронна поща на българските дипломатически и консулски представителства. ", "date": "2019.02.16", "title": "Министерството на външните работи съветва българите да пътуват в Северна Македония с повишено внимание"}
{"url": "https://www.dnevnik.bg/bulgaria/2019/02/16/3391423_do_kraia_na_godinata_viceprezidentut_na_sasht_maikul/", "text": "До края на годината вицепрезидентът на САЩ Майкъл Пенс ще посети България. Това каза премиерът Бойко Борисов пред журналисти в Мюнхен след срещата си с американския вицепрезидент  По думите на премиера Пенс е благодарил на България за това, че е изключителен партньор. \"Поръча на неговия екип, изрично два пъти, до края на годината да дойде в България и заедно да отидем и посетим някои от базите, в които има американски войници\", каза още премиерът. \"Говорихме си много за международните отношения. За Венецуела, за региона, за успешното ни европредседателство. За F-16 единственото, което си говорихме е, че неговият син е летял на F-35, това ми каза . На тема F-16 ще преговаряме официално, имаме мандат от парламента\", допълни още Борисов, цитиран от агенция \"Фокус\". \"По никакъв начин не сме говорили нито срещу Русия, нито срещу която и да е друга държава. Говорихме за търговските отношения, двойно по-големи са американските инвестиции в България, прекрасно работят всички наши структури. Искаше да изрази уважението си и одобрението за всичко, което нашата страна прави на всички нива\", разказа Борисов. Пенс благодарил за работата на специалните служби, които работят \"прекрасно\" със САЩ, разказа премиерът. По-рано премиерът разговаря с премиера на Федерална провинция Бавария Маркус Зьодер, който коментирал, цитирано т правителствената пресслужба, че в провинцията са изключително впечатлени как България пази външната граница на ЕС. Премиерът Борисов отбелязал сериозната работа на страната ни в борбата с контрабандата, като обърна внимание на дейността на Междуведомствения координационен център за противодействие на контрабандата и контрол на движението на рискови стоки и товари. По-рано премиерът проведе среща с изпълнителния директор на \"Европол\" Катрин де Бол. Двамата обсъдили доброто сътрудничество между европейската служба за борба с престъпността и българските служби за сигурност. Де Бол заявила, цитирана от правителствената пресслужба, че високо оценява работата на българските служби за сигурност. Тя подчертала и че Европол винаги си сътрудничи отлично с тях.", "date": "2019.02.16", "title": "До края на годината вицепрезидентът на САЩ Майкъл Пенс ще посети България"}
{"url": "https://www.dnevnik.bg/sport/2019/02/16/3391429_vduhnoveniiat_cherno_more_srazi_cska_v_debjuta_na/", "text": "ЦСКА не се възползва от  грешната стъпка на \"Лудогорец\"  не старта на пролетния дял в Първа лига, като не само че не стопи аванса на шампионите, но и загуби още една точка. Червените загубиха с 0:2 при гостуването си на \"Черно море\" след слаба игра. Двубоят беше първи за  новия треньор на тима Любослав Пенев . Срещу себе си ЦСКА срещна много амбициран тим, който впечатли с агресията си и борбата за всяка топка. Аристот Ндонгала в седмата и Радослав Василев в 62-ата минута бяха точни за домакините от Варна. За 90 минути ЦСКА създаде само едно голово положение, пропиляно от Али Соу преди почивката. Червените бяха без голмайстора си от есента Мауридес, който дори не попадна в 18-те за двубоя. Мачът донесе 10 жълти и един червен картон. На тежкия терен на \"Тича\" битката взе връх пред качествените изпълнения. След 21 срещи \"Лудогорец\" води с 52 точки, а ЦСКА има седем по-малко. В неделя \"Левски\" може да се доближи на само една до червените, след като посреща \"Локомотив\" (Пловдив). Победата пък донесе 34-а точка на \"Черно море\" и варненци са шести на сам точка зад \"Ботев\" (Пловдив). \"Черно море\" започна срещата много вдъхновено и пресираше червените близо до наказателното им поле. В играта на ЦСКА се забелязаха колебания, които позволиха на домакините контролират срещата. В седмата минута 17-годишният Мартин Минчев преодоля двама в червено на крилото и центрира, а след игра с глава на Бодуров, топката стигна до непокрития Ндонгала, който откри. Ранният гол на \"Черно море\" стъписа червените, които дълго не успяха да се възстановят. Едва след 25-ата минута гостите започнаха да задържат по-трайно топката и да имат някаква идея как да стигнат в по-предни позиции. Към края на първата част две дълги подавания на Тиаго Родригеш доведоха до смут в защитата на варненци. При едното от тях Али Соу се озова на добра позиция, но се забави и ударът му с левия крак беше спасен от младия вратар на \"Черно море\" Иван Дюлгеров. След почивката започна по-добре, като много активен по левия фланг беше Рафаел Енрике. Няколко пъти той проби и пусна опасни подавания, които обаче не бяха засечени от негови съотборници. В момент, когато изглеждаше, че ЦСКА вече има инициативата, домакините нанесоха втори удар, удвоявайки преднината си. Защитата в червено рухна, като на три пъти не реагира след удари на \"Черно море\". Първо Черниаускас изби изстрел с глава, след това Ндонгала уцели греда, но накрая Радослав Василев вкара на празна врата. Положението предизвика и коментари, след като останаха съмнения за засада при първоначалното центриране, след което няколко играчи на домакините излязоха срещу Черниаускас. Секунди по-рано контраатака на ЦСКА беше спряна спорно заради несъществуваща игра с ръка на Евандро. До края на мача преобладаваше битката, а острите влизания зачестиха. Само десетина минути преди края на мача \"Черно море\" остана с човек по-малко заради втори жълт картон на Васил Панайотов. Любослав Пенев пусна на терена всички офанзивни играчи, които имаше на разположение, но и това не донесе ефект.", "date": "2019.02.16", "title": "\"Черно море\" срази плах ЦСКА в дебюта на Любослав Пенев"}
{"url": "https://www.dnevnik.bg/bulgaria/2019/02/16/3391431_dimitur_jeliazkov_-mityo_ochite_e_s_98_invalidnost/", "text": "Екстрадираният в петък вечер от Турция Димитър Желязков, известен с прякора си Митьо Очите, е с 98% инвалидност от ТЕЛК. Това обяви адвокатът му Илиян Василев на заседанието на Специализирания наказателен съд, който гледа днес мярката му за неотклонение. Заседанието трябваше да започне в 15 ч., но защитникът поиска то да бъде отложено за 17.30 ч., за да може да се запознае със събраните доказателства. Адвокатът поиска Желязков да бъде прегледан от лекар, тъй като по време на престоя си в Турция е бил опериран и кърви, съобщи БНР. По-късно съдът реши, че Желязков може да се лекува в ареста и му определи мярка \"задържане под стража\". Пред магистратите Желязков обясни, че здравословното му състояние е влошено и изтъкна, че при това състояние няма как да остане в ареста, защото там няма нужните условия да поддържа необходимата санитарна хигиена, съобщи агенция \"Фокус\". Димитър Желязков е обвинен в това, че е завладял целия погребален бизнес на територията на област Бургас, каза пред журналисти наблюдаващият делото прокурор Калин Близнаков, цитиран от агенция \"Фокус\". Спрямо Желязков са предявени обвинения за организирана престъпна група - за извършване на палежи, разпространение на наркотици, леки и тежки телесни повреди, т.е побоища на лица, които не искат да се подчиняват на групата, обясни той. По думите на прокурора към него има и обвинения за изнудване и заплащане на \"такса спокойствие\" от търговски лица на територията на Бургас, Слънчев бряг и Ямбол. По-рано пред журналисти самият обвиняем се оплака, че се притеснява за здравето си и че и дъщеря му получила обвинение, пък била майка. Каза, цитиран от \"Фокус\", че не знае тя в какво е обвинена. \"Обвиненията към мен са несериозни. Сега обвиняват и дъщеря ми, как може такова нещо? Тя е майка\", възмути се Желязков, цитиран от БНР.", "date": "2019.02.16", "title": "Димитър Желязков -Митьо Очите остава в ареста"}
{"url": "https://www.dnevnik.bg/sport/2019/02/16/3391436_vasil_bojkov_e_provel_sreshta_s_fenskoto_sdrujenie_na/", "text": "Бизнесменът  Васил Божков, който се ангажира с издръжката на \"Левски\"  е провел среща с фенската организация тръст \"Синя България\". Това става ясно след съобщение на сайта на сдружението на запалянковците. В средата на седмицата Божков съобщи чрез компанията си \"Нове холдинг\", че влиза в управлението на футболния клуб с с цел \"оздравяването, управлението и финансовата издръжка на \"Левски\". \"Нове холдинг\" поясни, че това партньорство ще продължи, докато е налице общ \"бизнес интерес\". \"На състояла се среща между г-н Васил Божков и Тръст \"Синя България\" бяхме запознати с детайли от проведения вътрешен одит, свързани с тежкото финансово състояние на \"Левски\". \"Беше изразено твърдото му намерение да се справи с оздравяването и стабилизирането на клуба, като акцентът ще бъде върху реформиране на управленската структура, приоритетни инвестиции в юношеската школа и създаването на комфорт и сигурност за привържениците по време на мач чрез безкомпромисна борба с футболното хулиганство\". \"Тръст \"Синя България\" ще приветства и подкрепя всички усилия, свързани с превръщането на \"Левски\" във финансово независим клуб и разбиване на продължилия твърде дълго порочен модел на управление\", обявиха от тръста. Как се става собственик на \"Левски\" -  четете тук Кой е Павел Колев - човекът, натоварен да промени затъналия \"Левски\" -  четете тук Спас Русев и магията \"Левски\": от бръснарницата в Перник до неизпълнените цели -  четете тук", "date": "2019.02.16", "title": "Васил Божков е провел среща с фенското сдружение на \"Левски\" тръст \"Синя България\""}
{"url": "https://www.dnevnik.bg/sviat/2019/02/16/3391441_viceprezidentut_na_sasht_prizova_stranite_ot_nato_da/", "text": "Вицепрезидентът на САЩ Майкъл Пенс призова днес страните от НАТО да дават повече пари за отбрана. САЩ не могат да стоят безучастно, докато съюзници от Алианса купуват оръжия от изток, заяви още Пенс в изказването си на Мюнхенската конференция по сигурността, предаде Ройтерс, цитирана от БТА. \"Ние няма просто да гледаме как наши съюзници купуват оръжие от наши противници\", предупреди вицепрезидентът на САЩ, цитиран от ТАСС. \"Няма да можем да гарантираме мира на Запад, ако наши съюзници зависят от Изтока\", подчерта Пенс. Вицепрезидентът на САЩ призова освен това ЕС да признае председателя на венецуелския парламент Хуан Гуайдо за \"единствения легитимен президент на Венецуела\".  Пенс отправи своя апел не просто към отделните страни членки на Европейския съюз, а към блока като цяло, отбеляза Ройтерс. Гуайдо, който се самопровъзгласи за президент на Венецуела и бе подкрепен от Съединените щати и други страни, заслужава \"останалата част на света\" да го признае, каза вицепрезидентът на САЩ. Той нарече венецуелския президент Николас Мадуро \"диктатор, който трябва да се оттегли\". Пенс настоя европейските страни да се оттеглят от ядреното споразумение с Иран и да се отнесат сериозно към заплахата, каквато представлява използването на телекомуникационни съоръжения, доставяни от китайската компания Хуавей (Huawei), отбеляза АП. САЩ ще продължат да преследват \"останалите джихадисти от \"Ислямска държава\" въпреки предстоящото изтегляне на техните военни части от Сирия, заяви Пенс на конференцията в Мюнхен, цитиран от АФП. \"САЩ ще запазят силно присъствие в района и ще продължат да преследват останките от \"Ислямска държава\" навсякъде и винаги, когато си подадат мръсната глава\", заяви Пенс на форума в Мюнхен.", "date": "2019.02.16", "title": "Вицепрезидентът на САЩ призова страните от НАТО да харчат повече за отбрана"}
{"url": "https://www.dnevnik.bg/sport/2019/02/16/3391430_shifrin_vleze_v_istoriiata_s_chetvurto_poredno_zlato_v/", "text": "Микаела Шифрин стана първият скиор в историята, който печели четири поредни световни титли в една дисциплина, след като триумфира в слалома на първенството в Оре. Американката не сдаде трона в коронната си дисциплина и в шведския център. Тя вече има пет златни медала от световни първенства, с което се изравни с Тед Лигети. Шифрин, която е на 23 години, завършва световното първенство, както го започна – със злато. Тя триумфира в първата дисциплина от програмата  старта в супер-Г  и приключва с успех в слалома. \"Страхотно първенство за мен, което е украшение на здравата работа, която свършихме с отбора. Много съм щастлива и вече ще имам малко време да осъзная какво се случи тук в Оре\", каза Шифрин след финала. Американката беше едва трета след първия манш, но направи невероятно второ спускане, с което подобри с повече от секунда най-доброто време на водачката дотогава Петра Влъхова. Втора на подиума се качи шведката Ана Свен Ларшон, с което зарадва домакините. Тя завърши с 58 стотни зад Шифрин и взе своя първи медал от световни първенства. Влъхова се нареди трета. Водачката след първия манш Венди Холденер от Швейцария допусна грешка при второто спускане и се сбогува с надеждата си за медал. Австрия остана без медал при жените от програмата на световното, след като в последния старт Катарина Линсбергер се класира четвърта. В топ 5 влезе и още една шведка – олимпийската шампионка Фрида Хансдотер. В неделя предстои последният старт от световното първенство – слаломът при мъжете.", "date": "2019.02.16", "title": "Шифрин влезе в историята с четвърто поредно злато в слалома"}
{"url": "https://www.dnevnik.bg/izbori2013/citat_na_denia/2019/02/16/3391447_citat_na_denia_prekarvam_durjavata_prez_igleni_ushi/", "text": "\"Толкова работа имам, толкова ми е трудно да прокарам държавата през иглени уши, виждате отношения между САЩ, Европа, Русия, Китай какви са, за да си хабя енергията\". Така премиерът Бойко Борисов отговори на журналистически въпрос как ще коментира заявеното вече намерение на президента Румен Радев да наложи вето на Изборния кодекс, в който през тази седмица след дълги часове на заседание Народното събрание въведе редица помени.  \"Виждате днес е събота, целият ми ден, цялата ми енергия минава да направя нещо добро за страната и да я представя добре. Тези, които си нямат работа, могат да си говорят\", допълни той, цитиран от агенция \"Фокус\". Борисов е в Мюнхен за участие в конференцията по сигурността.", "date": "2019.02.16", "title": "Цитат на деня: Прекарвам държавата през иглени уши"}
{"url": "https://www.dnevnik.bg/analizi/2019/02/16/3390955_dotuk_s_ekspanziiata_na_trudoviia_pazar/", "text": "Публикуваните през тази седмица данни на НСИ за състоянието на пазара на труда през последното тримесечие на 2018 г. потвърждават  прогнозите  за достигнат таван в развитието му. Спадът на броя на заетите на годишна база (вече за трето поредно тримесечие) е по-бавен от този на населението, което води до нов рекорд в коефициента на заетост – 67,7% при 15-64 годишните. Както броят на заетите, така и коефициентът на заетост намалява на годишна база в първите три възрастови групи, разглеждани от НСИ (15-24, 25-34 и 35-44). Най-значителен ръст (16,8 хиляди души) се наблюдава при 55-64 годишните, което, поне частично, се дължи на продължаващото покачване на възрастта за пенсиониране. Прави впечатление и друго – през последното тримесечие на 2018 г. броят на заетите на възраст 65 и повече години за първи път надхвърля 90 хиляди души. Въпреки че промяната на възрастовата структура на работната сила е естествено следствие от протичащите негативни демографски процеси, минимален спад при по-ниските възрастови групи се наблюдава не само при абсолютния брой на заетите, но и при коефициентите на заетост. Донякъде изненадващо, рекордно ниската икономическа активност на младежите на възраст 15-24 години – 22,2% всъщност се дължи на един от малкото положителни моменти в демографското развитие на страната през последните две десетилетия, а именно ръста на раждаемостта в периода след 2000 г. През следващите няколко години групата на 15-24 годишните ще включва все по-голяма част от родените между 2000 и 2009 г. (9-19 годишните в момента) и все по-малка част от родените 1997-1998 г., когато раждаемостта в страната удря дъното заради тежката икономическа криза тогава (21-22 годишните в момента). Така все по-голяма част от 15-24 годишните всъщност ще са на възраст, на която от тях се очаква да ходят на училище. Разбира се, други фактори като късната възраст на напускане на дома, разчитането на родителите и непрекъснатото увеличаване на минималната работна заплата при липса на особено подобрение на уменията на завършващите училище също продължават да пречат на заетостта на най-младите. Така или иначе, създаването на максимално добри предпоставки за влизането на пазара на труда на младежите родени между 2000 и 2007 г. е от ключово значение за бъдещото развитие на пазара на труда. Следващите 5-6 години се очертава благоприятен период за коефициента на демографско заместване (т.е. съотношението на 15-19 годишните към 60-64 годишните), който по последни данни през 2017 г. е малко над 64%. От прегледа на данните на регионално ниво прави впечатление, че единственият район, който отбелязва ръст на броя на заетите през последното тримесечие на 2018 г., е Югозападният. Причината обаче не е столицата, където особени промени няма, а широката Софийска област. Заетите там се увеличават със 7,6% на годишна база, достигайки рекордните 109 хиляди души. - На ниво област заетостта на населението на възраст 15-64 години варира от около 74-75% в столицата и София (област) до 52-53% във Видин и Монтана. - Областите, които през последното тримесечие на 2018 г. регистрират рекорден за този период от годината коефициент на заетост, са девет – Благоевград, Бургас, Русе, Смолян, София (област), Стара Загора, Търговище, Хасково и Шумен. - Втората половина на 2018 г. все пак е била сравнително добра и за някои области, в които пазарът на труда продължава да изпитва затруднения - Ловеч е такъв пример. На другия полюс са Ямбол, Монтана и Враца, където заетостта спада с повече от 5 процентни пункта на годишна база през последното тримесечие на 2018 г. Може би тук е моментът да споменем, че продължаваме да имаме някои резерви относно данните на НСИ за заетостта в страната през втората половина на 2016 г. Тогава статистиката регистрира две последователни тримесечия на спад на заетостта на годишна база (без видима икономическа причина за това). Този спад на свой ред доведе до рекордните увеличения на годишна база, регистрирани през 2017 г. Напълно възможно е нито спадът през 2016 г., нито последващият ръст през 2017 г. да са били толкова значителни. Съответно върхът, от който пада темпът на нарастване на заетостта през последните тримесечия, най-вероятно не е бил толкова висок, колкото изглежда на пръв поглед. В заключение, всички индикатори подсказват, че пазарът на труда е достигнал своя пик и оттук нататък положителни промени са малко вероятни в отсъствието на чувствителна промяна в общата икономическа конюнктура или инвестиционната активност. Макроефектите за пазара на труда от сравнително доброто представяне на икономиката през последните години изглежда вече са изконсумирани. Предвид започналото забавяне на растежа на БВП в България и ЕС и очакването ни този процес да продължи през 2019 и 2020 г., фокусът трябва да се премести на друго ниво – опити за положителни промени в бизнес средата, трудовото законодателство, трудовото посредничество и  провежданите политики по обучение и преквалификация . \"Дневник\" публикува анализа на  Института за пазарна икономика .", "date": "2019.02.16", "title": "Дотук с експанзията на трудовия пазар"}
{"url": "https://www.dnevnik.bg/evropa/2019/02/16/3388424_donald_tusk_ot_borbata_sreshtu_komunizma_do_borbata/", "text": "Доналд Туск има нещо хулиганско в себе си. Признава си, че като по-млад е обикалял по улиците и си е търсил боя, за да разчупи монотонността на ежедневието по време на комунизма в родния си град Гданск, разказва Даниел Бофи в статия за \"Гардиън\". Противно на имиджа на типичния безцветен брюкселски еврократ, председателят на Европейския съвет, който е една от най-високопоставени фигури в ЕС, заедно с ръководителя на Европейската комисия Жан-Клод Юнкер, е пламенен човек с усет за това кой е от правилната страна на историята, отбелязва Бофи. Миналата седмица по време на съвместна пресконференция с ирландския премиер Лио Варадкар той предизвика полемика с  думите : \"Чудя се как ли изглежда специалното място в ада за онези, които поддържаха Брекзит, без да имат дори щрихи на плана как да го осъществят безопасно.\" \"Ще ви създадат ужасни проблеми в британската преса за това\" каза Варадкар, на което Туск отговори: \"Знам, знам\" и се усмихна. Доналд Франчишек Туск е роден през април 1957 г. в семейство на кашуби, западнославянско етническо малцинство. Макар баба му по майчина линия да е била германка, той израстнал с разкази за негови роднини, отведени в нацистки трудови лагери. Руснаците били освободителите, които не си отишли, налагайки живот, изпълнен с потискаща монотонност и бедност. Когато Туск бил на 14 години и докато баща му, който работел като дърводелец, се борел със смъртоносна болест, поляците се надигнали. От дома на семейството си той гледал как полицията и армията стрелят по протестиращите, обществени сгради горяли, а танкове минавали по окървавените улици. У Туск се оформило усещането, че тези, които са бити, често са правите. Младият Доналд бил вироглав. Първоначално се движел с местните футболни хулигани и след това през 1976 г. в Университета в Гданск застанал редом до студентите, обединили се около антикомунистическия синдикат \"Солидарност\". Първата му платена работа била като журналист за издаван от \"Солидарност\" вестник, но бил принуден да се крие с бременната си жена Малгожата през 1981 г., когато подкрепяният от Москва лидер генерал Войчех Ярузелски въвел военно положение. След това работил като продавач на хляб, а по-късно, между 1984 и 1989 г., изкарвал прехраната си като работник, специализиран в работата на височина с оборудване за катерене. Заради политическия си активизъм бил арестуван и за кратко вкаран в затвор. По-късно генерал Ярузелски обявил амнистия за политическите затворници. През 1983 г. Доналд Туск основал нелегалното месечно издание \"Политически преглед\", защитаващо икономическия либерализъм и либералната демокрация. Това била основата за политическата му кариера, първоначално като лидер на проевропейската и пробизнес партия Либералнодемократичен конгрес, а след това като ключов играч в центриската Гражданска платформа, която по-късно оглавил. През 2007 г. стана премиер. Заемаше този пост в продължение на рекордните седем години, по време на които страната изживя икономически растеж. Успехът му създава врагове не само в лицето на Ярослав Качински, лидер на сега управляващата партия \"Право и справедливост\". Качински го държи отговорен за самолетната катастрофа, в която на 10 април 2010 г. загина неговият брат, полският президент Лех Качински. По думите на Туск тези обвинения имат очевидна политическа мотивация. С подкрепата на Ангела Меркел Туск бе избран от държавите членки на ЕС за председател на Европейския съвет през 2014 г. Работата му е свързана с посредничество и намиране на компромиси. Месечната му заплата е 32 200 евро. Контрастът с предшественика му на този пост, Херман ван Ромпой, е ярък. Ван Ромпой, любител на традиционната японска поетическа форма хайку, бе известен като \"белгийската подводница\" заради обрания си стил. Туск, насърчаван от дъщеря си Катажина, активно използва \"Инстаграм\" и \"Туитър\". Въпреки спокойния стил в офиса си, където често не носи костюм и вратовръзка, той силно вярва в необходимостта на моменти да прилага известна сила. През юли 2015 г. след 14 часа разговори Меркел и гръцкият премиер Алексис Ципрас били в задънена улица за кризата в Гърция, но Туск им казал: \"Съжалявам, няма начин да напуснете тази стая\". Негов сътрудник коментира: \"За него Брекзит е катастрофално нарушение на либералния демократичен ред, за който се е борил на младини\". Не всички в Брюксел са убедени, че коментарът му от миналата седмица, е бил мъдър. Но Туск не промени позицията си: \"Той остава на мнението, че макар истината да може да е по-болезнена, тя винаги е по-полезна\".", "date": "2019.02.16", "title": "Доналд Туск: от \"Солидарност\" до хаоса на Брекзит"}
{"url": "https://www.dnevnik.bg/politika/2019/02/16/3390770_kak_shte_se_glasuva_na_sledvashtite_izbori/", "text": "След среднощните промени на изборните правила в парламента в четвъртък избирателите на вота за евродепутати през май т.г. ще имат възможност за машинно гласуване, но не във всички секции, а само в най-малко 3 хиляди секции в страната. Гласуването с хартиена бюлетина остава навсякъде, така че ще трябва да изберете как да упражните правото си на глас, ако го правите в секция с двете опции. Гласуването с бюлетина ще става, както досега. Със синя химикалка ще трябва да поставите Х или V в съответния квадрат с номера на предпочитаната партия, коалиция или инициативен комитет и да сгънете бюлетината така, че да не се вижда избора ви при пускането в прозрачната урна. Ако искате да дадете преференция за кандидат за евродепутат от предпочитаната листа, ще имате такава възможност, но съответният кандидат трудно ще успее да я пренареди и да стане пръв, тъй като ще са му нужни между 130 и 150 хил. преференции, или колкото са гласовете за един евродепутатски мандат. Досега за да пренареди листата, кандидат за евродепутат трябваше да събере толкова преференции, колкото са 5% от гласовете за издигналата го партия или коалиция. Очакванията са вече да няма преференции по т.нар. феномен 15/15, тъй като номерата на партиите, коалициите и инициативните комитети в бюлетината ще бъдат от 1 до 100, а на кандидатите - от 101 нагоре. Имената и номерата на кандидатите ще можете да прочетете на входа на секции. Преференцията се отбелязва в кръг от дясната страна на бюлетината. Гласуването с машина трябва да става в отделeно с параван място. Ще имате ограничено време да направите избора си чрез докосване на сензорния екран върху съответния квадрат и кръг, след което трябва да изчакате машината да отпечата хартиена разписка, да проверите дали изборът ви правилно е отразен в нея, да я сгънете с текста навътре и след излизане да я пуснете в непрозрачна урна. И при гласуването с бюлетина, и при машинното гласуване освен възможност за отбелязване на предпочитана партия, коалиция или инициативен комитет ще има и опция \"Не подкрепям никого\". На изборите за кметове и общински съветници тази есен ще има възможност за машинно гласуване поне 6 хиляди секции в страната. Навсякъде отново ще се гласува с хартиена бюлетина. Отново ще имате избор, ако гласувате в секция с двете опции. Ако искате да гласувате за конкретен кандидат за общински съветник, това ще е възможно, но преференцията трудно ще даде резултат, тъй като за да пренареди листата и да бъде втори, един кандидат трябва да събере толкова гласове, колко са нужни на партия, коалиция или инициативен комитет да има един общински съветник. За Столичната община това са между 7 и 8 хиляди гласа. Досега за осъществяване на преференция бяха необходими 7% от гласовете за съответната формация. Номерата на партиите, коалициите и инициативните комитети в бюлетината отново ще бъдат от 1 до 100, а на кандидатите - от 101 нагоре. Можете да прочетете отново бюлетината и имената и номерата на кандидатите на входа на секцията. Следващите парламентарни избори трябва да бъдат през 2021 г. Тогава, ако не се наложат нови промени в Изборния кодекс, избирателите в страната ще гласуват само с машини. Изключение ще има само в секциите с избиратели по 300 души, тези в болниците и социалните домове, където ще се гласува само с хартиена бюлетина. Само с хартиена бюлетина ще се гласува и в секциите в чужбина и на корабите с български флаг. Това значи, че няма да имате право на избор, а в най-вероятно ще гласувате с машина. Ако искате да дадете предпочитание на кандидат в листите, отново можете да го направите, но то ще сработи само ако кандидатът получи толкова преференции, колкото гласове са нужни, за да има партията, коалицията или инициативния комитет депутат от съответния изборен район. Това значи, че ще са нужни между 9 и 15 хил. гласа за конкретен кандидат, за да пренареди листата и да стане втори. Досега прагът за преференция беше като на изборите за общински съветници - 7%. Номерата на партиите, коалициите и инициативните комитети в бюлетината отново ще бъдат от 1 до 100, а на кандидатите - от 101 нагоре.", "date": "2019.02.16", "title": "Как ще се гласува на следващите избори"}
{"url": "https://www.dnevnik.bg/evropa/2019/02/16/3391198_evropa_se_dviji_kato_somnambul_po_putia_dovel_do/", "text": "Европа се движи като сомнамбул и европейските граждани трябва да се събудят, преди да е станало твърде късно. Ако това не се случи, Европейският съюз ще тръгне по пътя на Съветския съюз през 1991 г. Изглежда, че нито нашите лидери, нито обикновените граждани разбират, че преживяваме революционен момент, че диапазонът на възможните развития е много широк и че евентуалният резултат е много несигурен. В дългия си и изпълнен със събития живот съм свидетел на много периоди от това, което наричам радикално неравновесие. Днес живеем в такъв. Следващата точка на инфлексия ще бъдат изборите за Европейски парламент през май 2019 г. За съжаление антиевропейските сили ще имат конкурентно предимство при вота. Има много причини за това, включително остарялата партийна система в повечето европейски страни, практическата невъзможност за промяна на договора и липсата на правни инструменти за дисциплиниране на държавите членки, нарушаващи принципите, на които е основан ЕС. Той може да наложи правото на Общността на страните кандидатки, но не разполага с достатъчен капацитет, за да наложи спазването на правилата на членовете си. Остарялата партийна система затруднява онези, които искат да запазят основополагащите ценности на ЕС, но помага на тези, които искат да ги заменят с нещо коренно различно. Партийната система отразява разделенията, които са имали значение през XIX и XX век - като конфликта между капитала и труда. Но разцепването, което е най-важно днес, е между про- и антиевропейските сили. Доминиращата страна в ЕС е Германия, а доминиращият политически съюз в нея - между Християндемократическия съюз (ХДС) и базирания в Бавария Християнсоциален съюз (ХСС), стана неустойчив. С възхода на екстремистката \"Алтернатива за Германия\" (AfD) управляващата коалиция не може да бъде толкова силно проевропейска, колкото би била, ако AfD не застрашаваше десния й фланг. Германските зелени се очертаха като единствената последователно проевропейска партия в страната и подкрепата за тях продължава да расте в социологическите проучвания, докато AfD, изглежда, е достигнала своя връх (с изключение на бившата Източна Германия). Но сега избирателите на ХДС/ХСС са представени от политически съюз, чийто ангажимент към европейските ценности е двусмислен. Стриктното прилагане на Дъблинското споразумение несправедливо обремени страните, където мигрантите първо влизат в ЕС. Така немалка част от преобладаващо проевропейския електорат на Италия падна в ръцете на антиевропейската\"Лига\" и движението \"Пет звезди\". Подобно пренареждане се случва в Обединеното кралство, Франция, Полша, Швеция и вероятно другаде. При трансевропейските съюзи е още по-лошо. Докато националните партии имат поне някакви корени в миналото, те са изцяло диктувани от личните интереси на лидерите им. Европейската народна партия (ЕНП) е най-лошият пример за това. Тя е почти изцяло лишена от принципи, както се вижда от желанието й да позволи продължаването на членството на партията на унгарския премиер Виктор Орбан - \"Фидес\", за да запази мнозинството си и да контролира разпределението на най-добрите работни места в ЕС. Антиевропейските сили могат да изглеждат добре в сравнение - поне имат някакви принципи, дори и да са противни. Трудно е да се види как проевропейските партии могат да излязат победители от изборите през май, освен ако не поставят интересите на Европа пред своите собствени. Все още може да се направи нещо за запазването и прераждането на ЕС. Но това би наложило промяна в сърцето му. Сегашното му ръководство напомня на политбюро, когато Съветският съюз се разпадна - продължава да издава укази, сякаш все още имат значение. Първата стъпка към защитата на Европа от нейните врагове - вътрешни и външни, е да се признае степента на заплахата, която те представляват. Втората е да се събуди спящото проевропейско мнозинство и да се мобилизира, за да защити ценностите, върху които е основан ЕС. Иначе мечтата за обединена Европа може да се превърне в кошмара на XXI век.", "date": "2019.02.16", "title": "Европа се движи като сомнамбул по пътя, довел до разпадане СССР"}
{"url": "https://www.dnevnik.bg/sport/2019/02/17/3391047_neravniiat_teren_ili_na_kakvo_razchita_otbor_ot/", "text": "Купата на Англия е турнирът, за който коментаторите често изпадат в клишета, че е мястото за \"футболна магия\" и невероятни резултати. Мястото, където всичко може да се случи. Все по-наситеният и тежък календар принуждава водещите отбори да правят промени в съставите си, от което пък понякога отбори от по-долните нива се възползват и записват златни страници в историята си. За подобен развой мечтае и уелският \"Нюпорт каунти\". Отборът от Лига две - четвъртото ниво на английския футбол,  приема \"Манчестър сити\" в осминафинал за Купата на Англия . Освен на пределно вдъхновяване в редиците си и на евентуално подценяване от съперника, \"Нюпорт\" ще разчита много и на стадиона си. Но не заради атмосфера, която би стреснала \"гражданите\", а заради... терена. \"Трябва да използваме всички предимства, които можем да извлечем. Неравния терен - трябва да се възползваме от него\", каза нападателят на \"Нюпорт\" Падрейг Амънд. В третия кръг на надпреварата отборът му преодоля елитния \"Лестър\", а след това се справи и с втородивизионния \"Мидълзбро\". Сега предстои среща с английския шампион и петкратен победител в турнира \"Манчестър сити\", който е един от най-богатите клубове в света. Преди десетина дни Амънд дори заяви, че на стадиона на \"Нюпорт\" трябва да бъдат проведени няколко ръгби мача, за да може теренът да се \"подготви\" допълнително за двубоя срещу \"Сити\". Преди година скромният отбор беше близо да поднесе изненада срещу \"Тотнъм\". Тогава Амънд вкара през първата част, но в края на мача Хари Кейн изравни и се стигна до преиграване на \"Уембли\", което лондонският отбор спечели с 2:0. \"Ще бъде трудно за \"Сити\". Няма да са свикнали с терена. Това е различно предизвикателство дори за най-добрите футболисти в света\", добави той.", "date": "2019.02.16", "title": "Неравният терен - скритото оръжие срещу великаните от \"Манчестър сити\""}
{"url": "https://www.dnevnik.bg/detski_dnevnik/2019/02/16/3390971_obrazovatelnoto_ministerstvo_ne_burza_sus_strategiiata/", "text": "Министерството на образованието и науката (МОН) не бърза да приема стратегията за възпитателната работа в училище, чийто проект разработва от лятото. След по думите на министър Красимир Вълчев обсъждания с преподаватели, експерти и неправителствения сектор проектът ще бъде публикуван за обществено обсъждане през март. \"Целта е не да приемем поредната стратегия, а да се проведе обществен дебат\", смята министър Вълчев. По думите му имало обществен консенсус за ценностите, в които да се възпитат децата. В проекта на стратегия се предвижда възпитание на децата в толерантност, уважение, нравствени и патриотични ценности, както и гражданско възпитание. Документът е засегнал и трудовото възпитание, дисциплина и отговорност.", "date": "2019.02.16", "title": "Образователното министерство не бърза със стратегията за възпитание в училище"}
{"url": "https://www.dnevnik.bg/sviat/2019/02/16/3391219_amazon_se_otkaza_ot_centralata_v_nju_iork_sled/", "text": "Амазон\" (Amazon) внезапно се отказа от плановете си за нова голяма централа в Ню Йорк, която би разкрила 25 000 работни места в града. Компанията промени намеренията си, след като политици и активисти възразиха срещу данъчните облекчения от близо 3 милиарда долара, обещани на и без това една от най-богатите и мощни компании в света. Тя планираше да похарчи 2.5 милиарда долара за централата си в Ню Йорк, избирайки района отчасти заради многото специалисти във високите технологии. \"Разочаровани сме да вземем това решение - обичаме Ню Йорк\", коментира гигантът в онлайн търговията от Сиатъл в съобщението за оттеглянето си. Внезапното решение изненада както поддръжниците, така и опонентите на \"Амазон\". Ръководството на компанията обясни, че то е взето в рамките на два дни, макар от месеци местната общност да настояваше, че \"Амазон\" не е добре дошла. Шокиращата стъпка бе сериозен удар за губернатора на Ню Йорк Андрю Куомо и за кмета Бил Де Блазио, които лобираха интензивно за осъществяването на проекта. Те се конкурираха с над 200 други метрополни региони в целия континент, които практически се надпреварваха един с друг, за да предлагат инициативи на \"Амазон\", за да привлекат компанията. \"Амазон\" обяви през ноември, че е избрал района на Лонг Айлънд Сити в Куинс за една от двете си централи, като другата бе предвидена за Арлингтън във Вирджиния. Третата централа в Нешвил, Тенеси ще осигури 5000 работни места. Губернаторът и кметът твърдяха, че проектът ще стимулира икономическия растеж, който многократно ще възвърне вложените в различни финансови стимули 2.8 милиарда долара от щата и града. Как да привлечеш компанията През септември 2017 г. \"Амазон\" омагьоса политиците, когато обяви, че ще строи втора своя централа – градове и щати започнаха да се надпреварват да предоставят по-добри условия, като Ню Джърси предложи 7 млрд. долара в евентуални крадиит, а кметът на предградие в Атланта обеща да направи Джеф Безос доживотен кмет на град, който да бъде наречен \"Амазон\". Отпорът започна, след като фирмата обяви, че ще разпредели новите си офиси между два града: Арлингтън, Вирджиния и Ню Йорк, като вторият предложи стимули в размер на 1.53 млрд. долара с опцията компанията да кандидатства за още 900 млн. Членът на местния сенат Майкъл Джианарис и Джими ван Бремър от градската управа нарекоха \"немислима\" идеята държавата да даде толкова пари на една от най-скъпите компании в света. Срещите на общинския съвет през декември и януари бяха провеждани сред протести, а през февруари Джианарис бе назначен в държавен панел, който да гласува през 2020 г. дали да одобри финансовите стимули за \"Амазон\". Той обвини компанията, че \"не е взела насериозно\" притесненията на хората. Политическият климат в либералния Ню Йорк се промени много за тези две години, посочва Емили Баджър в коментар за \"Ню Йорк таймс\". Градът се обърна срещу големите корпорации и пример за това е най-младата жена в Конгреса, Александрия Окасио–Кортез, която приветства победата над \"корпоративната алчност, експлоатацията на работниците и властта на най-богатия човек в света\".", "date": "2019.02.16", "title": "\"Амазон\" се отказа от централата в Ню Йорк след протести на местните хора"}
{"url": "https://www.dnevnik.bg/sport/2019/02/16/3391312_albert_popov_se_nadiava_na_probiv_v_slaloma_na/", "text": "Алберт Попов се надява на силно представяне в предстоящия слалом от световното първенство по ски алпийски дисциплини.  Българинът завърши 29-и в гигантския слалом  и подобри представянето си от преди две години. В Сен Мориц през 2017 г. тогава 19-годишният Попов беше 30-и в гигантския слалом и 27-и в слалома. \"Първият манш беше много интересен, пистата не беше много твърда и допуснах няколко грешки, но все пак успях сляза с 36-и резултат. Не влязох в първите 30, но след това направих всичко възможно и стигнах до 29-ото, което пак е някакъв напредък\", резюмира представянето си Попов в петъчния старт. Още преди началото на световното първенство българският скиор обяви, че скоро очаква да постига резултати и в гигантския слалом. Попов обясни, че има добри представяния на тренировки, но се нуждае от още малко, за да го прави и в състезания. В неделя предстои слалома, където Попов се надява на много по-добър резултат. Той вече влезе два пъти в топ 10 в стартове от Световната купа. Попов завърши  девети в Кицбюел  и  шести в Шладминг през януари . \"Слаломът наближава, така че стискайте палци. Надяваме се на по-силно представяне и успехи\", каза Попов. Дебютантът на световни първенства Йоан Тодоров изрази своето задоволство от представянето си. Той завърши 35-и, но обясни че е направил повече грешки в първия манш, когато пистата не издържа.", "date": "2019.02.16", "title": "Алберт Попов се надява на пробив в слалома на световното първенство"}
{"url": "https://www.dnevnik.bg/regioni/2019/02/16/3391313_tovaren_vlak_e_derailiral_krai_plovdiv/", "text": "Тази сутрин бе преустановено движението на влаковете между Пловдив и Филипово, съобщава Националната компания \"Железопътен транспорт\", цитирана от агенция \"Фокус\". Това се е наложило след като малко след 4 ч. сутринта са дерайлирали първите три вагона на товарна композиция на частен жп превозвач в гара Пловдив.  При инцидента няма пострадали и няма опасност за населението.  Екипи на Национална компания \"Железопътна инфраструктура\" са на място и са предприети незабавни аварийно–възстановителни дейности за осигуряване на проходимост на жп трасето, уверява компанията.  Назначена е комисия за разследване, която ще установи причините за инцидента. По обяд се разбра, че по разпореждане на главния прокурор Сотир Цацаров следователи от Националната следствена служба поемат разследването на инцидента. Говорителят му Румяна Арнаудова посочи, цитирана от агенция \"Фокус\", че екипът на следователите е с опит в разследване на жп катастрофи, включително и тази в  Хитрино от 2016 г. , при която след дерайлиране на цистерни загинаха 7, а ранени бяха 29 души. Множество къщи бяха разрушени при взрива. Направена е организация за обслужване на пътниците от засегнатите влакове с автобуси, съобщиха от БДЖ. Движението между Пловдив и Тодор Каблешков в момента се осъществява само по път 1, което може да доведе до нарушаване на Графика за движение на влаковете и малки закъснения по направлението Пловдив-София. Вероятната причина повреда в инфраструктурата Счупване на релса е причината за дерайлиране на влаковата композиция в Пловдив, превозваща пропан-бутан, обяви по-късно, цитиран от агенция \"Фокус\", директорът на Регионална дирекция \"Пожарна безопасност и защита на населението\" комисар Георги Мангараков. Той посочи, че цистерните от влаковата композиция са общо 27, като две от тях са празни, защото са буферни. \"Вследствие счупване на релса дерайлират двата локомотива и две цистерни с пропан-бутан. Те не са се обърнали, в изправено състояние са, но са извън релсовия път. Няма изтичане на газ, проверено е няколко пъти от нас. Очаква се разследващите органи да направят оглед\", каза комисар Георги Мангараков.  \"Няма опасност за хората. Не сме правили евакуация, няма нужда от такава. На място имаме две пожарни и два аварийни екипа. Ситуацията е спокойна\", коментира комисар Мангараков. Причината за дерайлирането на влака в Пловдив е лошото състояние на железния път, обявява в своя позиция по случая и компанията \"Булмаркет Рейл Карго\", която е собственик на композицията, цитирана от агенция \"Фокус\". Тя е собственик и на дерайлиралата композиция в Хитрино преди две години. Влакът на \"Булмаркет Рейл Карго\" с 2 локомотива и 25 вагона с пропан-бутан се е движел от \"Илиянци\" към Пловдив. Около 4.15 часа тази сутрин на гара Пловдив (пътническа) при преминаването транзит, дерайлират двата локомотива и първите три вагона. Няма ранени граждани и служители, няма изтичане на газ и повредена арматура на вагоните, се посочва в съобщението. Според ДжиПиЕс системата за контрол на локомотива, влакът се е движел със скорост 33 км в час при максимално разрешена 40 километра. Установена е счупена стрелка на приемно-отправен коловоз, се казва в съобщението на компанията. В началото на ноември Европейската комисия обяви, че е  решила да предяви иск пред Съда на ЕС  срещу България за това, че държавата не е осигурила правилното транспониране и прилагане на законодателството на ЕС за безопасността на железопътния транспорт.", "date": "2019.02.16", "title": "Товарен влак е дерайлирал край Пловдив (допълнена в 12:28 ч.)"}
{"url": "https://www.dnevnik.bg/sviat/2019/02/16/3390972_za_pruv_put_dvama_mjusjulmani_sa_s_nai-goliam_shans_na/", "text": "Когато нигерийците отидат да гласуват в събота, ще могат да избират между двама мюсюлмански кандидати от списък от внушителния брой от 72 кандидати за президент. Но се очаква само двама от съперниците да имат шансове за победа: досегашният Мухамаду Бухари, който се бори за втори мандат от името на управляващия Конгрес на всички прогресивни сили (КВПС), и Атику Абубакар от главната опозиционна Народна демократична партия (НДП). За първи път двама мюсюлмани, и двамата с произход от Северна Нигерия и принадлежащи към етническата група фулани, са фаворити в президентските избори. По традиция надпреварата за президентския пост има религиозно измерение в Нигерия, където привържениците на КВПС живеят в предимно мюсюлманския Север, а електоралната база на НДП е в предимно християнския Юг. Освен общия им религиозен и етнически произход, Бухари и Атику, когото обикновено наричат само по първо име, имат малко прилики помежду си. Седемдесет и шестгодишният Бухари, който е родом от щата Кацина, е благочестив и консервативен мюсюлманин, а Атику, роден в щата Адамава, е либерал, който е хвален за обединяването на нигерийците, независимо от етническите и религиозни разделения. Бухари, който е бивш военен управник (1983-85 г.) е известен като дисциплиниран, аскетичен, честен и неподкупен, нещо рядко срещано в нигерийската политика. Мършавият армейски генерал от запаса беше избран през 2015 г. заради обещанието си да премахне корупцията в политиката и петролната промишленост. Нигерия - най-голямата икономика в Африка и на 12-то място по производство на петрол в света през 2018 г., губи всяка година милиарди долари от петролни приходи заради корупция, кражби и лошо управление. Бухари обеща също \"Боко Харам\", която изби хиляди хора от 2009 г. досега. Въпреки че Боко Харам бе значително отслабена през мандата на Бухари, тероризмът, междуобщностното насилие и корупцията остават съществени проблеми за западноафриканската страна. Нигерийците са загрижени също за здравето на Бухари. Слуховете за крехкото здраве на Бухари се разпространяват откакто той изкара няколко месеца в медицински отпуск в Лондон през 2017 г. и замина за още едни продължителни медицински изследвания във Великобритания през 2018 г. Подробности за естеството на неговата болест и лечение досега не са разкривани. Атику, който има юридическо образование и беше вицепрезидент при президента Олусегун Обасанджо (1999-2007 г.) е умел предприемач. Седемдесет и двегодишният Атику притежава бизнес конгломерат, който включва компании от петролния сектор, медиите, производството на напитки, образованието, селското стопанство и логистиката. Но слухове за корупция оставиха петно върху неговия бизнес успех. В страна, където според Световната банка, Атику обещава да изведе 50 милиона нигерийци от крайната бедност до 2025 г. Един от начините за постигане на това е планът на Атику да приватизира и модернизира държавната петролна компания. Политическите анализатори са единодушни, че изборите ще бъдат изключително оспорвана надпревара. Фактът, че КВПС на Бухари контролира повече от два пъти по-голям брой щати, отколкото НДП, дава на сегашния президент \"леко предимство\" написа в своя блог Джидеофор Адибе, доцент по политически науки в Държавния университет \"Насарава\" в Кефи. \"Това предимство обаче не е гаранция\", смята Адибе. И двамата - Бухари и Атику, които вече се изправяха един срещу друг за позицията на кандидат на КВПС за президентските избори през 2015 г., миналата година подписаха споразумение да произведат мирни избори. Но експерти изразиха опасения, че някой от тях може да мобилизира силите за сигурност или да повлияе на избирателната комисия, или на съдебната система, ако не спечели. Ако гласуването бъде сметнато за нечестно или опорочено и двамата кандидати могат да се опитат да манипулират ключови държавни институции, каза пред ДПА Силвестър Одион-Ахаине, преподавател по политически науки от Държавния университет в Лагос. Близо 84 млн. регистрирани гласоподаватели ще могат да гласуват за президент в повече от 175 хил. избирателни секции на 16 февруари. Екипи от наблюдатели от Европейския съюз, Африканския съюз, САЩ, Франция и Великобритания ще наблюдават изборния процес. Предварителните резултати се очаква да бъдат обявени два дни след изборите. Кандидатът трябва да събере повече от 50 процента от гласовете, както и една четвърт от гласовете в две трети от 36-те нигерийски щата, за да спечели на първи тур. /БТА", "date": "2019.02.16", "title": "За пръв път двама мюсюлмани са с най-голям шанс на изборите за президент в Нигерия"}
{"url": "https://www.dnevnik.bg/sport/2019/02/16/3388849_fotogaleriia_valentino_rosi_na_40/", "text": "Легендата в мотоциклетния спорт   навършва 40 години днес. Италианският състезател започва своя 20-и пореден сезон в кралския клас на Световния шампионат по мотоциклетизъм (MotoGP) и въпреки своите седем титли продължава да мечтае за още успехи. Доктора е пръв по победи (89) и подиуми (196), има най-много стартове в кралския клас (323) и пръв по отношение на най-бързите обиколки (75). Италианецът изостава само по броя на полпозишъни, като има 55 срещу 58 за австралийската легенда Мик Дуън.", "date": "2019.02.16", "title": "Фотогалерия: Валентино Роси на 40"}
{"url": "https://www.dnevnik.bg/sviat/2019/02/16/3391322_v_severna_makedoniia_e_bil_osueten_atentat_na/", "text": "Терористично нападение, планирано от привърженици на групировката \"Ислямска държава\", е било осуетено в Република Северна Македония, съобщи вътрешното министерство на страната, цитирано от \"Франс прес\" и \"Ройтерс\". Министерството е получило информация от партньорски държави за \"потенциални планове и намерения за извършване на терористична проява на територията\" на страната, след което е идентифицирало органзиаторите и потенциалните извършители, се казва още в изявелнието.  Полицията е претърсила помещения в редица населени места и е конфискувала предмети и устройства, които биха могли да се използват за нападение. Посолството на САЩ в Скопие издаде предупреждение към пътуващите в Северна Македония американци за \"повишен риск от терористични нападения, вдъхновени от екстремистка идеология\". По-голямата част от двумилионното население на Македония са православни християни. Мюсюлманите са около 35 процента от населението. По официални данни към края на 2016 г. около 150 македонски граждани са се присъединили към ислямистите в Ирак и Сирия. Повечето от тях са вербувани сред албанското мюсюлманско малцинство, което е около една четвърт от населението на страната, отбелязва АФП.", "date": "2019.02.16", "title": "В Северна Македония е бил осуетен атентат на Ислямска държава"}
{"url": "https://www.dnevnik.bg/kultura/2019/02/16/3389564_otkus_ot_stambolov_biografiia_na_a_h_biman/", "text": "Стефан Стамболов през погледа на един британец. Първото осъвременено издание на най-ранната биографична книга за един от най-известните български държавници – Стефан Стамболов, е по книжарниците. Авторът на \"Стамболов. Биография\" е британският дипломат, журналист и личен приятел на Стамболов А. Х. Биман, а книгата излиза за първи път на английски и на български език година след смъртта на Стамболов – през 1896 г. Важен исторически документ, каквато е биографията на Стефан Стамболов (1854–1895), написана от британския журналист, дипломат и приятел на българския държавник Ардърн Джордж Хюлм Биман, вече може да бъде прочетена в първото си осъвременено издание на български. Оригиналът на \"Стамболов. Биография\" е писан докато българският министър-председател все още е бил жив и е допълнен веднага след смъртта му, за да излезе за първи път на английски език през 1896 г. Още същата година биографията е преведена на български от Вълко Шопов. През 1990 г. у нас се появява фототипно издание на ръкописа със стария ни правопис, а през 2019 г. текстът излиза с осъвременен правопис. \"Стамболов. Биография\" е както лична и политическа биография на министър-председателя ни за периода 1887–1894 г., така и своеобразен политически репортаж на трудностите, пред които Стамболов се е изправял всекидневно в размирните години и преди, и след Освобождението. А. Х. Биман, чийто текст е плод на личния, всекидневен контакт със Стамболов, проследява живота и политическия път на българския държавник – от раждането му през 1854 г. в Търново, през революционните години, адвокатството, първите стъпки в обществения живот и в политиката, встъпването в длъжност като министър-председател на България и смъртта му през 1895 г. в София. От книгата, издадена непосредствено след убийството на Стамболов, разбираме интересни факти около гоненията срещу него, както и за събитията, довели до смъртта му. Освен че е първата биография на български държавник, текстът е и важен исторически документ –интересен портрет на Стамболов, описващ подробно и политическите настроения към България в Европа през периода. Текстът на Биман е историческо свидетелство за сложната геополитическа обстановка на Балканите и в Европа в края на XIX век и за голямото значение, което България и нейният амбициозен премиер са имали в играта на Великите сили. Биман разглежда обстойно и събитията около ключовата роля на Стамболов за Съединението, Сръбско-българската война и свалянето на княз Александър I Батенберг. Сред темите, които вълнуват Биман, са още избирането на княз Фердинанд бързото развитие на младото княжество и грубите опити за вмешателство в неговата политика от страна на Великите сили и най-вече на Русия. Настоящото издание на \"Стамболов. Биография\" съдържа предговор от проф. Михаил Неделчев, който пише: \"Книгата, която читателят държи в ръцете си – \"Стамболов\" от А.Х.Биман – е уникална всред цялата огромна биографическа, мемоарна, политологическа, документално-архивистка, художествена и пр. литература, посветена на личността на националреволюционера, на големия политик, дал името на цяла епоха за българската история от предпоследното десетилетие на XIX век. Тя е издадена непосредствено след зловещото събитие – убийството на дългогодишния министър-председател. Написана е след близко всекидневно общуване със своя герой и се схваща веднага като негово своеобразно завещание.\" Корицата на \"Стамболов. Биография\" е на художника Дамян Дамянов, а преводът от английски – оригиналният на Вълко Шопов от 1896 г. ВСТЪПВАНЕ В ОБЩЕСТВЕНИЯ ЖИВОТ В предидущия кратък преглед на развълнуваните времена, които подготвиха пътя на българската независимост, видната роля, която Стамболов е играл заедно със своите приятели и последователи, е ясно очертана. Въстанието в Стара Загора (1875), това в Търново, в Панагюрище и най сетне – онова в Копривщица, което предизви¬ка кланетата, бяха все дело на младата българска партия, която действаше изключително по своя инициатива и на своя отго¬ворност. Общоприетата идея, че партията била насърчавана морално и подкрепяна парично от Русия, е погрешна. До на¬чалото на Сръбската война българите не получили нито една стотинка от Русия. Комитетите и четите им се поддържали от собствени техни средства и разните въстания били приготвяни и повдигани без знанието на Русия. Истина е, че по-после славянските комитети в Петербург, Москва и Одеса, като видели, че могат да спечелят, помагали на българските родолюбци; но това станало, когато руското правителство било принудено от европейския вик, а особено от вика на английските филантропи в Лондон, да се намеси. Аз накратко ще спомена за войната, чиито събития са описани другаде твърде добре. Както е известно на всяко дете в училището, тя се свърши с явяването на английската флота в Дарданелите и подписването на Санстефанския договор, спо-ред който Източна Румелия съставляваше неразделна част от България. Естествено, Стамболов се избра за депутат от род¬ния си град Търново. Българите, възрадвани от новопридобитата си свобода, приготвят един адрес до руския император, в който му изказвали безграничната си признателност за тяхно¬то избавление. Стамболов бил в числото на избраните депутати, да поднесат този гигантски адрес, на който били подписани повече от 250 000 души от всичките градове и села в България, Македония, през Одрин, чак до Сан Стефано. Преди да пристигне в главната квартира, депутацията по¬лучава новината, че Санстефанският договор бил отхвърлен и че била свикана една конференция в Берлин. Резултатът на конференцията бешe прочутият договор, който остави Маке¬дония и Румелия под турското управление. Както всеки може да си представи, това било един съсипващ и свиреп удар за големите надежди на злощастните българи, мнозина от които обявяват, че никога няма да се подчинят под владичеството на полумесеца. Стамболов бързо излязъл начело на най-недоволните и наченал старата си система да образува комитети, в която работа той имал голяма практика, за да може да му се съперничи. Той обърнал вниманието си главно към Македония. След неколко¬месечно учителстване той се избира от няколко комитета да отиде в Македония като техен представител. Това било през ноември 1878 година. В Македония Стамболов основава един вид малко царство, гдето царувал в свръзка с митрополит Натанаил. Двамата дейци не се уморили да образуват и да изпращат въоръжени чети да кръстосват страната. Но турската жандармерия и редовна войска непрестанно изтребвала четите една подир друга. Повдига се голямо недоволство, повечето отправено лично против Стамболов. Македонците започват да изстиват в неговото сърце по причина на тяхното предателство и нямане истинско чув¬ство на патриотизъм и честност. Тук той никога не се чувствал сигурен, като си легне вечер, че ще осъмне здрав и читав сутринта, защото се убедил, че който и да е македонец, ако му се представи случай, ще го убие, за да получи наградата за главата му. Този живот не можел да продължава така за дълго време и Стамболов, през последните си години, ако и да е работил силно за Македония, винаги запазвал едно силно презрение и антипатия към хората, които му бяха оставили такива неприятни спомени. Той се зарадвал, когато го повикали назад рано през лятото на 1879-а, за да заеме мястото си в камарата, която се събирала в Търново, и една от главните цели на която била да протестира против Берлинския договор. Тази камара се състояла от два вида депутати, едните избрани от народа, а другите назначени от княз Дондуков-Корсаков, руски главен комисар. Той бил зает тогава с приготвянето на българската конституция и не позволил на депутатите от Румелия и от Македония да имат глас в това дело; всъщност тая камара била повече от фиктивна. Тя скоро била разпусната, за да се събере нова, която едногласно избира княз Александър Батенберг като княз на България и назначава изборите за законодателната камара. През тая година–1879-а, България се ражда отново и се снабдява с всичките учреждения на една напълно развита държава, без да има всъщност лица с потребните познания и опитност за постовете, които трябвало да се заемат. Турските мехкемета, или съдилища, били унищожени и вместо тях създадени един нов вид съдилища, с нови закони, основани наистина върху стария Отомански кодекс. Изпъкват съдии и адвокати без никаква предварителна подготовка. Такъв бил случаят и със Стамболов. Като имал готов език и широка популярност, той веднага се захваща да практикува като адвокат. През време на изборите мнозина от приятелите му попадат в ръцете на правосъдието за размирничество и други причини. Той предложил да ги защитава пред съдилищата. Големият успех, който срещнал този му опит, го накарва да се предаде на тая толкова наградителна професия. От Търново неговото име като адвокат скоро се прочува и докато стане регент, той минавал за един от най-способните адвокати в България. Това не му попречило да взема участие в политическия живот на България; за няколко години обаче той се държал сравнително мирно и просто заемал мястото си като народен представител от Търново. В България съществу¬вали вече две политически партии, либерална и консервативна, от които първата минавала за особено българска или патриотическа партия, а последната за русофилска в своите наклонности. Излишно е да казваме, че Стамболов принадлежал към либералната.", "date": "2019.02.16", "title": "Откъс от \"Стамболов. Биография\" на А. Х. Биман"}
{"url": "https://www.dnevnik.bg/detski_dnevnik/2019/02/16/3391049_kak_proticha_jivotut_na_dete_prejivialo_travma/", "text": "Психиатърът Брус Пери е лекувал деца, преживели изключително тежки психически и физически травми: жертви на домашно насилие, отвличане, изнасилване и др. В \"Момчето, което беше отгледано като куче\" авторът с любов и разбиране представя техните истории и пътя към изцелението им, съобщи издателство \"Изток-запад\", под чиято марка излиза книгата.. Д-р Пери обяснява какво става в мозъка, когато си изложен на краен стрес в тази крехка възраст. Той разкрива иновативните си методи, чрез които облекчава болката на децата, помага им да наваксат изоставането в своето развитие и да пораснат здрави възрастни. Тази дълбоко информативна и трогателна книга по драматичен, но убедителен начин демонстрира способността на човешкия мозък да се възстановява при благоприятни условия. Брус Пери e детски психиатър и невролог, професор по психиатрия и поведенчески науки във Висшето медицинско училище \"Файнбърг\" в Чикаго. \"Момчето, което беше отгледано като куче\" е получила международно признание книга и превърнала се в наръчник за лечение на детската травма. Авторът разяснява неврологичните и физиологични промени, които настъпват при тежки травми, и очертава най-успешните терапевтични подходи. Мая Салавиц е репортер и журналист, специализирала се в областта на науката, политиката и терапията на пристрастяванията.", "date": "2019.02.16", "title": "Как протича животът на дете, преживяло травма"}
{"url": "https://www.dnevnik.bg/politika/2019/02/16/3391324_promenite_v_izborniia_kodeks_ne_obslujvali_nikakuv/", "text": "Приетите през тази седмица с обсъждане до късно вечерта промени в Изборния кодекс не обслужват никакъв  \"реален, обективен, предполагаем, евентуален интерес на участието на политическа партия ГЕРБ\". Това обяви в ефира на БНТ председателят на правната комисия в Народното събрание и депутат от ГЕРБ Данаил Кирилов. Според него промените не са правени спешно, а работата по Изборния кодекс започнала преди началото на декември. И около 10 декември ние казахме, че с оглед тогавашните възражения на опозицията, ще дадем достатъчно време за обществен дебат, което и направихме, обясни той. Оценката му е, че \"темата ескалира\" заради поведението на опозицията. \"Имаше и работна група в предпоследната седмица на януари, в която участваха всички заинтересовани институции, но трябва да отбележа, че нямаше обществен интерес. Очевидно е, че темата ескалира под давление на опозицията и това беше предходната седмица, когато те решиха, че трябва да експлоатират темата с Централната избирателна комисия - нова или стара избирателна комисия. Очевидно това съответства на техните тактически планове за дестабилизация и създаване на напрежение, непосредствено преди изборния процес\", коментира Кирилов. Допълни, че опозицията ще се стреми да създаде напрежение и по време на самия изборен процес. Няма основания да се твърди, че общественият интерес е засегнат по един или друг начин. Направихме невъзможното за машинното гласуване, подчерта той. Обясни, че по информация на ЦИК не е имало как да се изпратят машини за гласуване на кораби и в дипломатически представителна. Не бива преференцията да се бърка с мажоритарното гласуване. Трябва да намерим точния баланс между индивидуалните предпочитания и преференциалната система, посочи още Кирилов след като с промени управляващите, подкрепени от ДПС на практика обезмислиха преференциалния вот. ", "date": "2019.02.16", "title": "Промените в Изборния кодекс не обслужвали никакъв интерес на ГЕРБ"}
{"url": "https://www.dnevnik.bg/sport/2019/02/16/3390946_futbolniiat_fen_koito_biaga_do_vsiako_gostuvane_v/", "text": "Примерите за жертвите в името на любимия отбор, които феновете са готови да направят, са много.  Някои запалянковци стигат далеч в изобретателността си , за да подкрепят тима си, а Скот Кънлиф е решил да вложи нестандартното в името на благородна кауза. От началото на сезона фенът на \"Бърнли\" тича до градовете, в които отборът му гостува в мачовете от Висшата лига. Всяко негово бягане започва от стадиона на любимия му тим \"Търф мoр\", като често разстоянието надвишава маратонската дистанция. Кампанията RunAway, в която сумарно ще пробяга 4828 км (3000 мили), има за цел да събере средства за благотворителнст и да промотира дейности за подобряване на психическото и физическото здраве на хора с увреждания. Досега Кънлиф е изминал 3831 км, като е събрал малко над 12 хиляди паунда. Лудата идея Идеята за предизвикателството се ражда след престоя на Кънлиф в Югоизточна Азия, където работи по благотворителни прояви в продължение на 20 години. В резултат на заобикалящата го среда, която включва форми на насилие, англичанинът получава посттравматичен стрес и изпада в депресия. Впоследствие 44-годишният Кънлиф намира спасение в бягането. Той решава да обвърже тичането и подкрепата си към \"Бърнли\" в проект със социална полза. \"Исках да си поставя голямо предизвикателство, като свържа любовта от миналите дни със страстта от бягането и родния ми град Бърнли. Правя го, защото знам от личен опит, че тичането е могъщ инструмент за постигане на положително психическо и физическо благополучие\", казва Кънлиф. Досега той е посетил 14 гостувания на отбора си, като му остават пет бягания или близо 1000 км до края на предизвикателството. Стартът беше даден на 11 август с крос до Саутхемптън, като Кънлиф измина разстоянието от почти 433 км в продължение на девет дни. 44-годишният англичанин разказва, че в някои дни е обмислял да се откаже. Според Кънлиф изпитанието представлява по-голям тест за психиката, отколкото за физическите възможности. \"Бягането беше голяма част от терапията в преодоляването на посттревматичния стрес и депресията. Искам да използвам този опит, за да съм в полза на другите и футболът е перфектният начин да обедини хората в тази кауза\", казва фенът на \"Бърнли\". Половината от събраните пари ще бъдат разпределени към общности в града, които се занимават с благотворителна дейност. Останалата сума ще бъде разделена между тръстовете на другите 19 клуба във Висшата лига.", "date": "2019.02.16", "title": "Футболният фен, който бяга до всяко гостуване в името на благородна кауза"}
{"url": "https://www.dnevnik.bg/tehnologii/2019/02/16/3391061_ucheni_prevurnaha_izkustven_intelekt_v_tvurde_opasen/", "text": "Изследователски екип в Съединените щати твърди, че е създал базирана на изкуствен интелект програма, която свободно съставя текстове, разказват Би Би Си и сп. Wired. Учените обаче отказват да покажат откритието си - те твърдят, че технологията може да се използва за \"злонамерени\" цели. Става въпрос за екипа OpenAI в Сан Франциско - институт, създаден преди няколко години и подкрепян от предприемачи като Илън Мъск и Питър Тийл. Изследователите се притесняват, че програмата, способна с машинно самообучение да възпроизведе естествен език, може да се използва, за да се създават масово фалшиви новини, които освен това да са убедителни. Според OpenAI системата ѝ е способна да създава свързани статии на каквато и да било тема с малко усилия. За да пише на различна тема, не е нужно изкуственият интелект да бъде обучаван навото всеки следващ път. Твърде реалистично Wired отбелязва, че системата е била замислена, за да научи основите на езика. Резултатите са добри - надхвърлят показателите на много конкурентни програми при четене с разбиране. \"Когато обаче създателите на OpenAI настроиха системата, за да създадат текст, започнаха да мислят различно за постижението си.\" \"Може някой, който има лоши намерения, да генерира висококачествени фалшиви новини,\" казва Дейвид Луан, вицепрезидент по програмирането на OpenAI. Той определя откритието с с думите \"твърде реалистично\". Текстовете се създават с данни от приблизително 8 млн. страници, които не са подбрани производно, а на базата на рейтинга им в сайта за споделяне на връзки Reddit. Това означава, че поне трима души са сметнали съдържанието за ценно. \"Това може да се смята за индикатор дали други потребители са сметнали връзката за интересна, образователна или поне забавна.\" Изкуственият интелект зарежда историите дума по дума и текстът често е смислен. Рядко обаче отговаря на истината - всички цитати са измислени. Информацията, публикувана онлайн, е в тъканта на изреченията, но е подредена по начин, който всеки път е неповторим и не отговаря на истината. Наблюдава се повтаряне на текст, нелогични изречения (например пожари, които стават под вода) и неестествена промяна на темите. Би Би Си, която получава достъп но една от демонстрациите, изкуственият интелект пише, че протестът е организиран от човек на име \"Пади Пауър\" - разпознаваем за мнозина във Великобритания като верига магазини за залагане. \"Протестите, организирани от A2B Global\" Би Би Си  и  Wired  правят тест със системата. В пробата на британската обществена медия първото изречение е с автор човек: \"Хиляди журналисти излязоха на улицата в петък, за да протестират срещу инсталирането на системи с \"изкуствен интелект\", разработени, за да пишат новинарски истории вместо хората.\" Следва изречението, написано от програмата: \"Говорител на групата каза, че над 300 журналисти, които работят всеки ден за международни новинарски организации, са участвали в в похода на A2B Global.\" Медията обяснява, че A2B Global, несвързана с никакво шествие, е комхпания в Англия. \"Протестът бе организиран от международната журналистическа асоциация, Журналистически алианс за B2C, базиран в Ню Йорк, за да протестира срещу инсталацията на системи за изкустен интелект, които пишат истории вместо истински журналисти.\" Няма \"Журналистически съюз B2C\", но има Съюз на независими журналисти, базиран в Индонезия, обяснява Би Би Си. По-нататък става дума за името на системата - AOL's Buzz (каквато не съществува). Програмата обяснява, че AOL е технологична компания, базирана в Ню Йорк. \"Компанията притежава популярни новинарски платформи и такива за социални мрежи като \"Фейсбук\", \"Инстаграм\" и \"Ютюб\". AOL's Buzz e създадена през ноември 2016 г.\" Би Би Си анализира: AOL, технологичната компания, действително е базирана в Ню Йорк, но \"останалото от изречението е вярно само в най-смелите мечти на членовете на борда и инвеститорите. Очевидно (AOL) не притежава нито една от онези компании.\" Списание Wired пък обяснява, след достъп до генератора за текстове на OpenAI, че резултати като \"ето рецепта за паланичките ви с кисело мляко\" потвърждават идеята на Луан - програмата изглежда реалистична. По-късно обаче софтуерът започва да създава по-различна представа и да напомня за създателите на дезинформация. За \"Хилъри Клинтън и Джордж Сорос\" например системата казва: Прецедент Решението да не се публикуват технологични находки в областта на изкуствения интелект обаче не е прецедент. И \"Гугъл\" реши наскоро, че подобни публикации вече не са подходящи. В изследване отпреди месец компанията каза, че е наложила ограничения на изтичането на такава информация заради безпокойство, че може да има злоупотреби. И тя, и \"Майкрософт\" вече предупреждават, че използваният от тях изкуствен интелект може да повдигне етични въпроси. \"Хиперболизирано\" Институтът OpenAI, изглежда, не е много популярен в средите - един от експертите, който не работи за голяма компания, го е определил и изявлението, и голяма част от работата на организацията \"преувеличена\". Друг казва, че твърде шумното рекламиране на дейността на OpenAI \"вреди на академичната общност\". Самата OpenAI казва, че иска с технологията си да задвижи демат за употребата и контрола върху изкуствения интелект. Мъск често предупреждава за опасностите от изкуствения интелект и за нуждата от обществен разговор и регулации. Според Бранди Нонеки, директор на Лабораторията за политики към \"Бъркли\", дебатът трябва да се фокусира повече върху платформите, които могат да използват тези технологии. \"Проблемът не е дали зложелателни актьори ще използват изкуствен интелект, за да създадат. Платформите трябва да признаят ролта си в това да намалят обхвата и създействието му,\" казва тя. Темата става все по-спорна заради  глобалната надпревара  в изкуствения интелект. Наскоро САЩ наляха нови сили в играта след като  президентът Доналд Тръмп  поиска държавни пари да бъдат инвестирани в развитието на изкуствения интелект.", "date": "2019.02.16", "title": "Учени превърнаха изкуствен интелект в \"твърде опасен\" писател"}
{"url": "https://www.dnevnik.bg/razvlechenie/2019/02/16/3391320_sled_vulnata_ot_nedovolstvo_oskari_niama_da_se/", "text": "Организаторите на наградите \"Оскар\" обявиха, че се отказват от плана си да раздават наградите за четири от категориите в прекъсването за реклами по време нателевизионното излъчване на 24 февруари, след като това им решение предизвика вълна от недоволство от някои от най-изявените имена на Холивуд, съобщи \"Ройтерс\". Академията на филмовото изкуство и наука заяви, че откликва на искането на членовете си, както и че наградите във всичките 24 категории ще бъдат раздадени без промени в традиционния им формат. По-рано тази седмица академията обяви, че Оскарите за операторско майсторство, монтаж, късометражен филм и грим ще бъдат дадени по време на прекъсването за реклами на живото предаване. Организаторите обявиха, че монтирана версия на благодарствените речи ще бъде излъчена след това в ефир. Планът бе част от усилието телевизионното излъчване на наградите да бъде съкратено, след като гледаемостта през 2018 г. бе най-ниската в историята на церемониите. Отворено писмо , подписано от режисьорите Мартин Скорсезе, актьорите Робърт де Ниро, Мерил Стрийп и Джордж Клуни, както и над 300 други важни личности от киното в Холивуд обвиниха заявиха: \"Изхвърлянето на тези съществени области от изкуството на киното и понижаването на техния статут на церемонията по връчването на 91-ите награди \"Оскар\" не е нищо повече от обида към тези от нас, които са посветили животите си на тази професия\". По-рано срещу академията протестираха Ръсел Кроу, който нарече решението \"фундаментално тъпо\", както и предишните носители на \"Оскар\" за най-добър режисьор  Алфонсо Куарон и Гийермо дел Торо .  След вълната от възмущение, в четвъртък се проведе среща между съюза на кинематографите и някои от основните представители на академията. Според неназован източник на \"Варайъти\" новото решение означава, че излъчването на 24 февруари ще надвиши предварително уговореното време от три часа.", "date": "2019.02.16", "title": "След вълната от недоволство оскари няма да се раздават в прекъсването за реклами"}
{"url": "https://www.dnevnik.bg/tehnologii/2019/02/16/3390202_marsohodut_bliznak_koito_postaviashe_izvunzemni/", "text": "Близо 15 години активна работа, изминати 45 километра по повърхността на Марс, стотици хиляди снимки и огромна база данни за произхода на планетата. Това е само част от живота на марсохода Opportunity,  чиято мисия официално беше прекратена от НАСА.  Апаратът беше засегнат сериозно лятото на 2018 г. от една от най-големите пясъчни бури през последните години на Марс, покрила близо една четвърт от планетата. Марсоходът спря да работи заради отслабване на акумулаторите и невъзможност соларните панели да ги захранят заради намалената от бурята светлина. Последният сигнал от него беше от 10 юни. Марсоходът близнак  Opportunity е марсоход, който си има близнак. Другият такъв апарат е Spirit. Двете машини кацат на Марс през януари 2004 г. Spirit прави това в началото на годината, а три седмици по-късно Opportunity се приземява на другата страна на планетата. Двата апарата са идентични по размери, като са големи колкото голф количка. Имат соларни двигатели и са управлявани от Земята. Въпреки това, Spirit не успя да изкара и половината от живота на Opportunity. Последната комуникация с него е от март 2010 г., а година по-късно НАСА обяви, че неговата мисия вече е приключила. Opportunity оставя зад себе си близо 218 хил. снимки, което е почити двойно повече от Spirit. Освен това изминатите от него километри по повърхността на Марс са малко над 6 пъти повече спрямо тези на близнака му. На Марс е имало вода С работата си двата апарата дадоха много важна информация на учените. Те доказаха, че в миналото на Марс е имало вода, температурите са били по-високи и е имало условия за живот. Тези им открития могат да служат като основа за бъдещото колонизиране на Червената планета. Opportunity е първият марсоход, който идентифицира и характеризира седиментните скали на планета, различна от Земята. Изследванията на Opportunity показаха, че тези скали са формирали в доста краткосрочен период от време. Апаратът дори успя да направи и снимка на част от повърхността на Марс, на която се вижда, че има обекти, наподобяващи добре заоблени камъни. Извънземен рекордьор Opportunity държи няколко извънземни рекорда. Това е апаратът, който е работил най-дълго на Марс. НАСА очакваше животът на марсохода да продължи около 3 месеца, но той изкара на повърхността на Червената планета близо 15 години. През 2014 г. Opportunity подобри рекорда за най-много изминати километри от човешки апарат на друга планета. В крайна сметка марсоходът измина над 45 км. Предизвикателствата пред Opportunity Инженерният екип на НАСА, който отговаря за марсохода призна, че е имал и много трудни моменти. Апаратът е успял да преживее две пясъчни бури, които спрели работата му за няколко седмици. През 2005 г. гумите на Opportunity пък потънали в пясъчна дюна. Апаратът бил като в капан в продължение на месец, като най-накрая все пак успял да се измъкне. Най-важното от мисията на Opportunity и Spirit обаче е доказателството, че мобилните роботи на Марс могат да общуват надеждно със Земята. Именно върху тази основа НАСА започна да изгражда всяко следващо поколение марсоходи.", "date": "2019.02.16", "title": "Марсоходът близнак, който поставяше извънземни рекорди в продължение на 15 години"}
{"url": "https://www.dnevnik.bg/kultura/2019/02/16/3390963_tonislav_hristov_niama_lokalna_tema_podhodut_ia_pravi/", "text": "При голям интерес международният кинофестивал \"Берлинале\", чието 69-то издание се провежда в момента, показа очаквания с нетърпение \"Тайният живот на Вера\" (The Magic Life Of V). Пълнометражният документален филм на Тонислав Христов, който преди по-малко от месец изненада публиката в Сънданс, се превърна в едно от най-търсените заглавия от програмата Generation 14 plus.  В него 25-годишната финландка Вера Лапинкоски успява да се пребори с постоянно преследващите я страхове с помощта на т.н. \"Игри на живото действие\" или Live action role-playing game (LARP). Реалностите, в които младата жена битува са две: първата е магическа и в нея Вера се изявява като измислен персонаж, идентифициращ се единствено с инициала V, а втората е реална и там тя присъства със собственото си име. V е лекарството, с помощта на което Вера се опитва да спаси себе си от тежкия спомен за трудното си детство, белязано от тежкия алкохолизъм на баща й, от когото се страхува и когото е започнала да ненавижда. В същото време тя се грижи за малко по-възрастния от нея, но изостанал в интелектуалното си развитие, неин брат Виле. V е облечена в странните костюми на героиня от ЛАРП играта на тема \"Хари Потър\" (снимана в Полша) и на тази на тема \"Сталкер\" (снимана в България). В тях V е силна и непоколебима, доказва се и се развива. Извън тях, Вера носи джинси и пуловери и разголва напрегнатостта си. Измислената V е в обкръжението на мъже и жени, които търсят колективното преживяване на въображаеми ситуации. Реалната Вера е почти винаги с брат си, за когото се грижи и комуто помага да оцелее в сложния бит на ежедневието. С двете си нива на действие и внушение \"Тайният живот на Вера\" е силно емоционална история, в която добре организираната измислица на ЛАРП игрите се използва като терапия. На финала, след близо петнадесет години болезнена раздяла, Вера намира сили да се срещне с баща си.  Филмът на считания за български и за финландски режисьор Тонислав Христов е стопроцентово кино, споделено преживяване за една възможна победа над страха.  В момента Вера Лапинкоски учи актьорско майсторство в Шотландия. Желанието и куражът й за това идват след уникалния експеримент със самата себе си в близо петгодишния процес на работа по филма. Близките планове на лицето й, удивително заснети от оператора Александър Станишев, въздействат на зрителите, някои от които биха могли да се разпознаят в тях. Музиката на Петър Дундаков талантливо подчертава искрените откровения на участниците.  Специално за \"Дневник\" в Берлин режисьорът Тонислав Христов сподели:  Вера и брат й Виле живеят в централна Финландия, където къщите са доста отдалечени една от друга. Заради тежкото пиене на баща им, майка им ги разделя от него, още когато са деца. Известно е, че по отношение на прекаляването с алкохол Финландия е водеща страна, но не толкова по изпитото количество, колкото по психологическите травми. В Америка се пие повече, но във Финландия хората пият, за да се напият. Целта на филма обаче не е алкохола, проблемът, естествено присъства, но е само загатнат.  Виле е брат на Вера. Роден е като напълно нормално дете, но когато е на три години, прекарва няколко дни с много висока температура, което не е свалена навреме. По някакъв начин това ранява мозъка му. Майката, медицинска сестра, все била заета и не знаела, какво точно се случва вкъщи. Когато се запознах с Вера, тя беше на кръстопът, ходеше на психотерапервт и на ЛАПР игри. Работеше във ветеринарна болница и мечтаеше някой ден да стане актриса.  Нерядко, по улиците на Хелзинки виждах големи групи от хора, облечени в странни костюми, с оръжия от пластмаса или стиропор. Започнах да си задавам въпроси какви са тези хора, какво практикуват и защо се разхождат в този средновековен стил. За някои от участниците ЛАРП игрите са източник на удоволствия, които им липсват в реалния живот. За други, те са наркотик, от какъвто имат нужда, за да продължат напред. Нещо като зареждане на батериите. Много е интересно, защото в ЛАРП игрите има хора, които търсят кои са. Там не си себе си, а героят, за когото се представяш. Можеш да си всеки и получаваш помощ за това чрез следването на определени правила. Казват ти, искаш да си този или онзи, ОК, но трябва да си в една определена среда. И чак тогава можеш да експериментираш със себе си. Първата ЛАРП игра \"Хари Потър\" във филма се случи в един замък в Полша. В нея участваха над 700 души, които предварително са запознати с правилата, прочели са дебели книги и са наясно кой герой по какъв начин е свързан с друг герой. Това са затворени общества, никой не можа да влезе отвън. Плащаш си като на хотел, спиш в замъка и живееш в един алтернативен свят. Има най-различни ЛАРП игри и те са свързани по теми. В зависимост от интересите ти, се свързваш с техните организатори. Повечето от тях са базирани в Дания. Като цяло скандинавците са много напред с ЛАРП игрите, напред са и американците. Първите разчитат повече на създаването и развивавето на измислени герои, вторите - на физическите битки. Правилата и героите са разписани предварително. Особено през първия ден. След него можеш да участваш в играта по начина, по който тя се развива. Съществуват онлайн библиотеки, с помощта на които можеш да се запознаваш с героите, с названията на магиите, които имаш право да използваш.  Втората ЛАРП игра, която снимахме, се случи недалеч от София, в една бивша военна база. Участваха над 200 човека, а самата игра продължи 23 часа. Питах Вера интересува ли я точно този тип ЛАРП и тя ми каза, че се интересува от всякакъв тип игри. Самите игри не бяха толкова важни за мен. Важната беше Вера и аз я следях нея. Тя е участвала в над 35 такива събирания и се е чувствала комфортно във всеки един от тях.  Доколкото знам, няма нито един добър филмов опит за ЛАРП. Чувал съм, че са правени няколко несполучливи документални филма. Трудно е, защото ти, де факто, можеш да влезеш в ЛАРП света, както влизаш в театрална пиеса. Но тя е затворена в едно пространство, докато тук участниците непрекъснато се движат и то на големи разстояния. Явно хората имат нужда да преживяват определени събития заедно. Но всичко е за забавление, няма агресия. В случай, че се усети някакъв дискомфорт, има психотерапевт, който действа на територията на т.н. \"свободна зона\". Появи ли се някакъв проблем в играта, почувстваш ли се в някакво неразположение или стрес, отиваш в тази стая, която вече няма нищо общо с играта.  Във Финландия има две академии за кино. Аз учих три години в едната от тях. Всички студенти имат слотове във финландската обществена телевизия : по 30 минути, по 7 минути. Независимо, че бяхме студенти, на нас ни плащаха, за да правим документални филми, работехме и живеехме от това. Нашият слот се казваше \"Базари\" и показваше различни истории на хора, които не са финландци. Бяхме група от 15 души, повечето от които чужденци. Всички продължиха да се занимават с кино, някои спечелиха важни награди с филмите си. Финландците ни дадоха пространство да бъдем себе си и в същото време ни показваха как да изпозваме идентитета си. Дадоха ни необходимите инструменти и финансиране. Работехме и се издържахме, всеки си плащаше наема сам. Можехме да учим, да работим и да правим кино. Аз работех като технически асистент на доста по-възрастни режисьори. Подготвях им грубия монтаж. Тъй като първо съм завършил Технически университет, помагах с това, което можех, а те ми показваха филмите си и това, което тях ги вълнува в киното. Веднъж една режисьорка, която имаше малък киносалон, ми пусна 10-те филма от серията \"Декалог\" на Кшищов Кешловски. Аз, човекът от Източна Европа, който познаваше само американските филми и то във техния \"фаст фууд\" вариант, седнах и изгледах десет часа кино. И нещо се преобърна в мен.  Така се запалих и реших, че трябва да правя документални филми. Първият ми филм се казва \"Семейно щастие\" и е за моето семейство. Беше с баща ми, майка ми и брат ми. И аз съм вътре. Снимах го в родния си град Враца, когато България се присъединяваше към ЕС. Тогава научих, че най-важното нещо в киното е подготовката.  Всичките ми филми са снимани за ужасно малко дни. За мен е страшно важно как изглежда филмът. Още от първия ми филм, който единствен е сниман на лента, страшно много държа на големите камери, на осветлението. И понеже всичко това струва толкова скъпо, съм се научил да нямам повече от 15 снимачни дни за документален филм. Продуцентът ти казва, ОК можеш да имаш всичко, хеликоптер дори, но трябва да си направиш сметката дали ще снимаш сто снимачни дни с телефон, или десет - с добра техника. Някои хора бъркат нещата, мислейки, че, като влезеш с малка камерка в някаква ситуация, човекът, когото снимаш, е себе си. Нищо такова няма. В момента, в който сложиш камера пред лицето му, той вече не е себе си. Независимо от това дали средата е нагласена или не, за мен е важно, хората в нея да са тотално истински. В документалното кино имаш избор - или да ги снимаш хората сто часа с камера, или да изкараш тия сто часа с тях преди да включиш камерата. За да може Вера да се почувства комфортно, за да ми има доверие, за да може да се отвори, в продължение на година имаше срещи и разговори в кафета и ресторанти.  Никога не съм мислил, че ще ставам режисьор. Но в момента правенето на филми ми доставя зверско удоволствие. Когато снимам, тялото ми сякаш не се движи по земята. Неописуемо е усещането. Не мисля, че съм някакъв, кой знае какъв специален талант, върша си работата, за която ми плащат. Но киното, него просто го обичам.  Аз работя така: Преди първия снимачен ден прекарвам около година време с хората, които ще снимам. Знам всичко за тях, знам как мислят. След което сядам при тях и съм напълно наясно накъде ще тръгне разговорът. Знам как да го водя. Не снимам въпросите, снимам реакциите на хората и това правило ми е много важно.  Начинът на разказване прави разликата. Според мен няма локална тема, има подход, който прави една тема локална. Всичките ми истории са локални. Дали е малко село в центъра на Финландия или на границата в България, няма значение, важен е начинът, по който ги разказваш. Той или е универсален, или е локален. Още, когато показвах \"Пощальона\" в Сънданс, при мен дойде един човек и ми каза - и ние се чувстваме така с Мексико. Щом съвсем различни хора по света по някакъв начин се свързват с героите ти, значи, историите ти са универсални. У нас като че ли съществува някакъв комплекс пред полагането на големи усилия в заснемането на документални филми. За мен обаче е важно да уважаваш себе си и да се стремиш да ставаш по-добър от това, което си бил. Има някакъв страх у нас, че киното може да се промени. А то се е променило отдавна.  Мен никой, никога не ме е вкарвал в някакви норми. Най-важното е да си честен с героите си, да си честен със зрителя. На това ме научи киното на Кешловски. Той ми е мярката като морал и като човек, защото, според мен, е някаква уникално чиста душа в киното.", "date": "2019.02.16", "title": "Тонислав Христов, режисьор: Най-важно е да си честен с героите си"}
{"url": "https://www.dnevnik.bg/sviat/2019/02/16/3391341_chasove_predi_nachaloto_im_izborite_v_nigeriia_biaha/", "text": "Pарламентарни и президентски избори в Нигерия, които бяха насрочени за днес, се отлагат с една седмица за 23 февруари, съобщи агенция \"Ройтерс\". На извънредно заседание тази нов председателят на избирателната комисия Махмуд Якубу обяви, че причините са логистични.  \"За да може да се гарантират свободни, честни и надеждни избори, не е възможно вотът да се организира на предвидената дата\", каза Якубу броени часове преди отварянето на избирателните секции, предаде БТА. Тази година  за първи път в списъка от 72 кандидати за президент има двама мюсюлмански кандидати , като и двамата са с произход от Северна Нигерия и принадлежат към етническата група фулани. Очаква само двама от съперниците да имат шансове за победа: досегашният Мухамаду Бухари, който се бори за втори мандат от името на управляващия Конгрес на всички прогресивни сили (КВПС), и Атику Абубакар от главната опозиционна Народна демократична партия (НДП).", "date": "2019.02.16", "title": "Часове преди началото им изборите в Нигерия бяха отложени"}
{"url": "https://www.dnevnik.bg/sport/2019/02/16/3390878_britanec_subira_sredstva_za_naem_na_ekipirovka_za/", "text": "Състезателят на Великобритания в бобслея Брад Хол се озова в затруднено положение, след като не получи  финансиране  за сезона от правителствената организация UK Sport. 28-годишният състезател стартира кампания за набиране на средства, от която се надява да събере 6000 паунда за наемането на боб. Хол остана без екипировка заради слабото представяне на Великобритания в зимните игри в Пьонгчанг преди година. Това принуди UK Sport да премахне бобслея от олмпийските спортове, които получават финансиране. \"Подкрепата е изключително важна. Ако не я получим, това наистина не ни оставя избор. Все едно Люис Хамилтън да кара Пежо 106 във Формула 1, така че се нуждаем от екипировката\", каза Хол, цитиран от Би Би Си. Програмата  за финансиране на спорта във Великобритания  се основава върху постигнатите резултати на големи форуми като олимпийски игри, световни и европейски първенства. От състезателите се изисква да са спечелили медал или да са били в борбата за отличие, за да убеди UK Sport в отпускането на средства. През този сезон с вътрешно финансиране са единствено дисциплините двойка за жени и четворка за мъже. Те получават средства за подготовка и екипировка заради медалите си от световното първенство по бобслей, което предхождаше игрите в Пьонгчанг. Хол се надява да събере парите бързо, за да участва в дисциплината двойка за мъже на световното. То ще се проведе от 1 до 9 март в канадския град Уислър. През януари Хол завърши шести на състезание в Сен Мориц, което е най-доброто класиране на Великобритания от 13 години насам в дисциплината при двойките за мъже. \"Имаме началото и движещата сила, просто екипировката е последното парче от пъзела, което да ни качи на подиума\", каза Хол, който завърши 12-и и 17-и съответно в дисциплините по двойки и четворки на игрите в Пьонгчанг.", "date": "2019.02.16", "title": "Британец събира средства за наем на екипировка за световното по бобслей"}
{"url": "https://www.dnevnik.bg/sport/2019/02/16/3391363_kralev_i_kmetut_na_burgas_obsudiha_vuzmojnost_za/", "text": "Министърът на младежта и спорта Красен Кралев проведе работна среща с кмета на Бургас  Димитър Николов , на която беше обсъдена идея за изграждане на нов стадион в града. Николов представи предложения на общината за подходящи терени. \"В момента България подготвя кандидатурата си заедно със Сърбия, Гърция и Румъния за евентуално домакинство на Световно и Европейско първенство по футбол. Бургас е един от градовете, които имаме предвид, тъй като има отлична инфраструктура – има летище, добра пътна и транспортна инфраструктура, голяма хотелска база\", каза Кралев. Министърът още веднъж подчерта, че ако четирите страни официално подадат кандидатура ще трябва в България да бъдат  изградени четири нови стадиона . \"Първият терен, който смятаме, че е подходящ е бивше военно поделение, което се намира на входа на Бургас, другият е стадион \"Черноморец\" в квартал \"Акациите\", който може да бъде изцяло престроен\", каза кметът Николов. Министърът на спорта определи сътрудничеството с кмета на Бургас като отлично и изрази увереност тази година да бъде приключен проектът за  многофункционалната спортна зала \"Арена Бургас\" .", "date": "2019.02.16", "title": "Кралев и кметът на Бургас обсъдиха възможност за строеж на нов стадион в града"}
{"url": "https://www.dnevnik.bg/sport/2019/02/16/3391314_futbolno_klucni-sreji_koi_e_otborut_koito_spria/", "text": "В Първа лига се играе доста добър футбол. Форматът, който беше сменен преди три години, се оказа доста сполучлив. Затова ще го продължим\",  каза преди няколко дни президентът на БФС Борислав Михайлов  и сякаш, за да се потвърдят тези негови думи пролетния дял в българското първенство започна с шокиращо равенство между \"Верея\" и \"Лудогорец\". Последният в класирането, който имаше едва пет точки след 20 кръга,  измъкна 0:0 от шампиона  в последните седем години и лидер в Първа лига. Подобни мачове определено се приемат добре от неутралната публика и завързват още повече интригата, което е положително за всяко едно първенство. Още повече, че в Стара Загора голяма част от футболистите в сини фланелки бяха никому неизвестни преди срещата. Голямата новина преди мача беше фактът, че \"Верея\" излезе на терена без нито един българин. На вратата беше бесарабският българин Генадий Ганев, а сред другите на терена имаше трима украинци, един грузинец, двама французи, сърбин, латвиец, хърватин и грък. За голяма част от футболистите на \"Верея\" дори няма много информация. За бранителя Рубин се знае, че е юноша на \"Лион\" и е обиколил нискоразрядни тимове в родината си, като идва от пета дивизия. Други от съотборниците му обаче направиха дебют в професионалния футбол именно срещу шампиона на България. \"Направихме почти нов отбор. Това, което се иска от играчите, те го изпълниха. И миналата година имахме добри футболисти. Сега треньорите си ги избираха сами, нямаше намеса в селекцията. Чакаме жълтите карти на някои нови попълнения, които са чужденци. Като уредим това, тогава и те ще вземат участие\", каза след срещата административният директор на \"Верея\" Николай Демирев. Именно той беше единственият, който има право да говори от \"Верея\", защото новият треньор Александър Севидов все още по документи не заема ръководна длъжност. Има ли смисъл от подобни отбори Извън сензационния развой на двубоя, дошъл до голяма степен и заради големия брой пропуски на \"Лудогорец\" трябва да се отчете и фактът, че \"Верея\" повдига много въпроси. До мащабната селекция в Стара Загора се стигна не заради грандиозни планове на ръководството, а защото около Нова година \"Верея\" буквално остана без играчи. В последната година единствените новини около клуба бяха за забавени заплати, дори и бойкот на играчите, които отказваха да тренират. Новият сезон не промени ситуацията в Стара Загора и след като през лятото на 2017 г. \"Верея\" беше стигнал дори до плейоф за Лига Европа, сега имаше ролята на боксова круша. След само пет точки, дошли от пет равенства в рамките на 20 кръга и информация за нови проблеми, \"Верея\" беше напуснат от почти всички български играчи в състава, които подсилиха другите тимове от елита. Въпреки че на този етап \"Верея\" не придава никакви футболни достойнства на елитната група, то регламентът на  Първа лига  позволява на отбора да оцелее. Подобно нещо се случи и с \"Витоша\" (Бистрица) преди година. \"За нас най-важни са мачовете от плейофите. Сега целта е да натрупаме самочувствие и да обиграем отбора за плейофите\", уточни точно това след мача Демирев.", "date": "2019.02.16", "title": "Футболно клъцни-срежи: кой е отборът, който спря \"Лудогорец\""}
{"url": "https://www.dnevnik.bg/bulgaria/2019/02/16/3391345_ofis_sgrada_na_8_etaja_shte_se_poiavi_do_narodniia/", "text": "Кооперация - бивш архитектурен паметник, намиращ се в непосредствена близост до Народен театър \"Иван Вазов\", ще бъде съборена, за да се появи на нейно място  офис сграда на осем етажа.  Това се вижда от одобрен от главния архитект Здравко Здравков Работен устройствен план (РУП), съобщава \"Капитал\". Сградата се намира на ул. \"Кузман Шапкарев\" 3. Собственик на терена от малко над 1 декар в идеалния център е фирма \"Тулекс\" на Пламен Илиев, бивш общински съветник от времето на Стефан Софиянски, който през последните години е активен в строителството. Фирмата е купила имота през 2008 г. срещу 1 млн. лв., след което е отменен статутът й на архитектурно-строителен паметник.  Заинтересованите ще имат 14 дни да се запознаят с плана, публикуван на страницата на Район \"Средец\" и да отпратят възражения. Той предвижда събаряне на триетажната сграда и построяването на нова на осем етажа. ", "date": "2019.02.16", "title": "Офис сграда на 8 етажа ще се появи до Народния театър в София"}
{"url": "https://www.dnevnik.bg/kultura/2019/02/16/3390968_krivorazbraniiat_patriotizum_i_ezikut_na_omrazata/", "text": "Студенти и преподаватели се разполагат в Новата конферентна зала в Софийския университет. Поводът е прожекцията на документалния филм на Адела Пеева \"Да живее България\" и дискусията, която ще последва. Обстановката е спокойна, а на всяка седалка са поставени листовки за шествието за правата на жените,  което ще се състои на 8 март . Изведнъж в помещението влиза група от 30-на членове на Българския национален съюз (БНС). Повечето са облечени в черно, а на вратовете си носят шалчета в бяло, зелено и червено. Няколко от тях заемат места до вратата. Атмосферата става напрегната. Хората шушукат, разменят си недоумяващи погледи - едва ли някой е очаквал приъствието на националисти в университета. Това лесно може да се обясни - сред тях са героите на филма, който е посветен на границата между патриотизма и национализма. В него са показани част от организаторите на \"Луковмарш\", които са в редиците на гостите, повдигнали градуса на академичната среда. Друга основна тема в \"Да живее България\" е национализмът в училищата и апатичността на възрастните към този проблем. Присъства и Пламен Димитров - един от лидерите на БНС. Междувременно млада преподавателка предупреждава охраната на университета да бъде готова в случай на физическа агресия от страна на националистите. Филмът е представен от Владислав Петков, член на Студентското общество за равенство, създадено след хомофобска заплаха в границите на университета. Събитието е част от проекта  \"Патриотизъм, национализъм и език на омразата\" .  Час по-късно на екрана се развява знамето на Европейския съюз и минават надписите на филма. Модератор на дискусията ще бъде журналистът Ирина Недева, а нейни участници - професорът по културна антропология Ивайло Дичев, историкът проф. Искра Баева и самата Адела Пеева. Корените на национализма  Ирина Недева се пита дали филмът е актуален спрямо политическата ситуация - присъствието на Патриотичния фронт в управлението. А Ивайло Дичев е гледал \"Да живее България\" за втори път. При първата си среща с филма той е бил стреснат и уплашен, а сега по-скоро е изпъкнала възстановъчната част - маскарадът, темата за прабългарите. \"Хората в България нямат настояще и търсят къде да се проектират. Защо не направят нещо друго - да измислят песен, да засадят дръвче?\", пита се той. Групата от националисти реагира бурно, а Недева се опитва да разясни, че публиката ще се включи по-късно в дискусията. Тази ситуация ще се повторя често. Журналистката ще моли да се спазва нормален тон и хората да се излушват. Нещо трудно постижимо поради идващия от групата от БНС шум. Основният въпрос за Искра Баева е за каква България става дума и по какъв начин национализмът се употребява от различни партии и организации. Тя отбелязва и че \"Да живее България\" е заснет в копродукция с Българската национална телевизия, която досега не го е излъчила. Ивайло Дичев се колебае дали зрителите схващат посланието или възприемат едно към едно мненията, изказани във филма. \"Национализмът при нас се превърна в кланов принцип, разпадаме се на етноси, групи, градове. Това е страшното\", казва той, а друго, не по-малко страшно, е вината на възрастните за развиването на тези наклонности в младите. За Искра Баева опасното е, че големите промени се извършват от малки групи, които успяват да увлекат другите. И тъй като една от типичините патриотични фрази е: \"България на три морета\", тя задава въпроса: \"Когато си върнем земите, какво ще направим с жителите?\". Ивайло Дичев акцентира върху егоизма: \"Не може човек да бъде българин, ако единственото, за което мисли, е да вземе територии.\" Националистите изкрещяват: \"Това са лъжи\", а русокоса жена на около 60 години с висок тон заявява: \"Това са бащините ни земи, не са някакви територии.\" Дичев и Баева на няколко пъти са наречени \"така наречени професори\" от страна на недоволните.  \"Патриотизмът е нещо, което предполага солидарност и щедрост. През 19 век в Америка патриот и филантроп са синоними. Проблемът е, че не възпитаваме децата в щедрост\", отбелязва Дичев. Позицията на националистите  След многобройните опити да се включат в разговора чрез викове микрофонът е в ръката на Цветелин Пенков - един от организаторите на \"Луковмарш\". По-ранна реплика на Баева за реабилитирането на фашисти като Луков е предизвикала крясъци от страна националистите, че генералът не е фашист. Цветелин Пенков отбелязва с недоволство, че националистите от БНС нямат достъп до подобни дискусии и до медиите. \"Защо толкова години никой не се обърна към нас? Защо не дойде в нашия офис? Никой няма да бъде пребит, убит, обесен\", недоумява той.  \"Враг ли сте на ромите, евреите и бежанците?\", пита Недкова, тъй като в залата са прозвучали реплики на открит расизъм и антисемитизъм. \"Ние се определяме спрямо любовта си към нашия народ и всичко, което правим, е да защитаваме неговите интереси\", опитва се да убеди публиката Пламен Димитров, също един от лидерите на БНС. А дали двама мъже, които се целуват на улицата, са врагове на страната? \"Против България са гей парадите и това, което показвате пред обществото\", категоричен е един от националистите. Езикът на омразата  Повечето коментари на присъстващите на дискусията са по отношение на омразата, показана във филма. Според едно момиче негативните чувства в българското общество се насочват не към управляващите, а към малцинствата. \"Не може да има толерантен национализъм\", клати глава историкът Петър Петров. За Ангел Златков омразата е водещата сила на всяка крайна идеология, а филмът показва, че учителите подклаждат тези настроения сред учениците си. За Адела Пеева е престъпление да насаждаш подобни чувства сред младите хора. \"Имам такъв упрек към моите герои. Че те малко повечко насаждат омраза. Иначе са добри момчета\", обръща се към националистите тя. Пламен Димитров отговаря на въпрос кога \"добрите момчета\" биха употребили насилие. \"Когато физически са застрашени нашите близки или ние. А не дай си Боже, когато отечеството ни е нападнато от външен враг\", казва той.  Разговорът приключва с мнението на етноложка, че трудно се води дебат, когато се чуват толкова освирквания. Във филма тя открива реакция към разпадащите се социална система, държава и общество. И това я плаши. След края на дискусията отново настъпва момент на напрежение. Студенти се уговарят да напуснат университета заедно - страх ги е да не бъдат пребити от националистите.; Учениците  Два дни по-късно над сто ученици от 9-ти и 10-ти клас се събират в залата на 97-мо СУ \"Братя Миладинови\" в \"Люлин\". Те се боричкат, шегуват се един с друг, но когато пред тях застава директорката на училището, шумът изчезва и настава тишина. \"За нас е важно да покажем филма, защото имаме ученици роми, но нямаме тези проблеми. Искаме да покажем на децата живота навън. Вие трябва да сте подготвени, ако се сблъскате с този проблем\", обръща се към учениците тя. По време прожекцията в залата периодично отеква смехът на учениците, предизвикан от определени реплики. А лицето на едно момиче се разкривява от отвращение, когато на екрана ученик-неонацист показва снимка на ръка на евреин, подаваща се от пещ в концлагера Аушвиц.  Филмът е свършил. \"Братство всекиго, без да гледаме на вяра и народност. Кой е кацал тези думи?\", пита учителката по история. И тъй като учениците мълчат, издава отговора - Васил Левски. Престъпността и дискриминацията  Първият въпрос е: \"Каква е разликата между циганската и българската престъпност?\" Според Адела Пеева няма добра или лоша престъпност, а има закон, който би трябвало да се спазва. Ученичка не разбира защо във филма са показани крайните националисти, а не и по-умерените патриоти. Това е умишлено решение на режисьорката. \"Права сте, не съм показала истинския патриотизъм, но вече не знам кой е\", признава тя. \"Трябва ли филмът да повлияе по някакъв начин на обществото?\", интересува се една ученичка. Отговорът на Пеева е директен: \"Да, в момента този филм влияе върху вас.\" Робърт, ученикът, който отговаря за микрофона, също взима думата. На него не му допада заявената от героите дискриминация към другите етноси. \"Аз съм ром и почитам българските обичаи. И съм горд, че съм българин. С какво това, че съм ром, ме отличава от един българин. Чух едно изречение: \"Да махнем циганията от нашата държава.\" И какво ще промени това?\", пита той. \"През 30-те години никой не е усещал какво предстои. Пътят, по който се е стигнало до това нещо, е езикът на омразата. В момента виждаме подобно нещо. Мнения като това, че циганите са виновни за всичко\", отбелязва млад учител. Каквито и да сме, ние сме хора Микрофонът се озовава в ръката на момиче, което говори с треперещ глас - сякаш всеки момент ще заплаче. \"Никой не си избира родителите – баща ми е ром, майка ми е българка. Каквито и да сме, ние сме хора. И трябва да си обичаме родината\", успява да си върне самообладанието тя, а нейните съученици аплодират изказването й.  \"Заради теб направих филма. Да знаеш, че не си сама. Не можем да избираме и родината си\", окуражава я Пеева. Учениците се питат как се формира национализмът. Какво е това вторачване върху събития отпреди толкова години. \"Това е криворазбраният патриотизъм. Спекулацията с турското робство не е патент на днешния ден\", коментира Адела Пеева. Тя разказва за преименуването на българските турци по времето на социализма. А днес според нея голяма роля играят футболните фенове, които биват употребявани за политически цели и отсъствието на истинска политика за приобщаване на ромите.  \"Каква искате да е съдбата на този филм\", пита накрая учителката по история. \"Да не остане актуален, както други мои филми. Това би означавало, че нищо не се е променило\", завършва Пеева. Учениците ръкопляскат и се разотиват. А \"Да живее България\" ще продължи да обикаля по градове и училища и да е повод за дискусии. ", "date": "2019.02.16", "title": "Криворазбраният патриотизъм и езикът на омразата"}
{"url": "https://www.dnevnik.bg/regioni/2019/02/16/3391405_lokomotivut_na_derailiraliia_v_plovdiv_vlak_bil_tozi/", "text": "Дерайлиралият водещ локомотив на товарната влакова композиция в Пловдив е същият, който е бил и при инцидента в Хитрино през 2016 г., когато загинаха няколко души, други бяха ранени, а няколко къщи - разрушени. Това каза пред журналисти главният прокурор на Пловдив Румен Попов, цитиран от агенция \"Фокус\". На въпрос дали и машинистите са били същите, които са управлявали композицията тогава, Попов отговори, че няма такива сведения. Той е на мястото на инцидента, при който малко след 4 часа тази сутрин товарен влак дерайлира в района на жп гарата в Пловдив, но пострадали няма. Композицията от 27 цистерни е на фирма \"Булмаркет рейл карго\" (която е собственост на товара и при инцидента в Хитрино - бел. ред.) и е превозвала 2 100 тона пропан-бутан от Сърбия за гара \"Разпределителна\" в Пловдив.  Представители на пожарната, а и на компанията собственик вече обявиха, че причината за инцидента е повреда по железопътното трасе. За това четете  тук . Трима са били машинистите в дерайлиралата товарна влакова композиция. Взетите кръвни проби не са показали съдържание на алкохол или наркотици. \"Тримата са в добро състояние, без травматични увреждания. Към момента се провеждат техни разпити\", каза Румен Попов. Окръжният прокурор посочи, че по случая е образувано досъдебно производство, по което се извършват активни действия и разпити на свидетели. Локомотивите и цистерните от дерайлиралата товарна влакова композиция в Пловдив ще бъдат вдигнати след приключване на огледите. Това каза пред журналисти главен комисар Николай Николов, директор на Главна дирекция \"Пожарна безопасност и защита на населението\", цитиран от агенция \"Фокус\". Посочи, че се очаква на място да дойдат кранове от София, които да вдигнат локомотивите и цистерните. \"След приключване на огледите ще ни трябват поне 3 часа, за да приключим действията и движението по линиите да бъде възстановено. Няма опасност от изтичане на газ, операцията е рутинна. Ще се работи с кранове, хидравлични инструменти, трябва да се вдигне голяма маса, тоест преди всичко механични дейности\", обясни Николов. Той посочи, че реакцията на МВР при настъпване на инцидента е била мигновена. \"Не е имало изтичане на газ, извършва се непрекъснат контрол върху средата. Няма никаква опасност за служителите и за населението\", подчерта Николов. Окръжният прокурор на Пловдив посочи, че всички институции работят по случая. По-рано по разпореждане на главния прокурор за мястото на инцидента е тръгнал екип от следователи от Националната следствена служба, специализирали в разследване на подобни случаи и инциденти.", "date": "2019.02.16", "title": "Локомотивът на дерайлиралия в Пловдив влак бил този от инцидента при Хитрино"}
{"url": "https://www.dnevnik.bg/razvlechenie/2019/02/16/3391443_whata_obiavi_nagradite_za_uspehite_i_provalite_v/", "text": "Вила в Петрохан, културен център в село Чавдар, ремонтът на улица \"Граф Игнатиев\", стореното от Европейската асамблея на студентите по архитектура на Витоша, флашмобът в Централната софийска баня, архитектурният консерватизъм и унищожаването на българския архитектурен детайл в градове са само част от отличените в годишните награди на платформата за архитектурна критика и публицистика WhATA за 2018 г.. Номинациите и наградите се определят от журито на платформата, което всяка година от 2010 г. насам ги обявява във витуралното пространство, като публиката може да отличи своя фаворит с помощта на онлайн гласуване. В гласуването за тези награди са се включили 2389 души, от които 441 са се отбелязали като архитектир или студенти по архитектура, а останалите 1948 - като хора, упражняващи други професии. Според авторите наградите тази година показва, че \"докато светът се фрагментира и национализира все повече, България, поне архитектурно, изглежда все по-глобална – и в доброто, и в лошото\". Ето и победителите в някои от основните категории: Събитие на годината За събитие на годината журито и публиката единодушно избраха да наградят българските студенти по архитектура, които през 2018 г. успяха да превърнат съкращението ЕАСА (Европейска асамблея на студентите по архитектура) в марка, след като в продължение на няколко месеца българската група възстанови и пригоди за едноседмичен нормален живот пустеещата хижа \"Боерица\" на Витоша, събра там стотици хора от цял свят за срещата на координаторите на организацията и показа, че изоставените постройки в планината имат потенциал за нов живот. Флашмобът на група \"Термално - Нормално\", която в края на 2018 г. нахлу в сградата на Музея за история в София, купи си билети и после се съблече по халати и започна да се снима в знак на протест срещу неясната съдба на Централната софийска баня. Архитектурна тенденция на годината Като такава WhATA определя новия архитектурен консерватизъм, свързан с възхвала на \"красотата\" на романтичното минало, с носталгия по \"велики\" исторически периоди, с култ към прединдустриалното занаятчийско майсторство. \"В резултат модернизмът е под обстрел, а национализмът надделява над здравия разум\", допълват от платформата, чийто автори смятат още, че консерватизмът е всеобщата тенденция на 2018 г. и нейните последици ще са не само материални, но и културни и манталитетни. Публиката избра да награди тенденцията за унищожаване на архитектурния детайл в българския град. \"Тази тенденция тлее от много години, през които обяснявахме, че обществените пространства се ремонтират зле, че дълготрайни естествени материали се сменят с еднодневки, че камък не се боядисва и видим бетон не се топлоизолира.\" Според авторите явлението ще промени сериозно и за дълго архитектуратната среда около нас и резултатът ще е един - \"унифицирани мазилкови сгради и пространства без характер и с лош детайл\". Архитектурен конкурс на годината В тази категория наградата през 2018 г. не се връчва, но не поради липса на номинации, а тъй като \"номинациите в нея са добре опаковани намерения, които обаче са се издънили в един или друг етап и в резултат вместо да помагат, деформират и без това хилавите добри конкурсни практики у нас\". Сграда на годината Журито връчва отличието на Villa DO - едноетажна къща с дървена конструкция в село Петрохан, построена само за една година за 60 хил. евро сред склоновете на северна Стара планина. Причината проектът на архитект Радо Илиев да печели: \"Защото е пример за достъпен добър дизайн. Какво друго, ако не достъпен добър дизайн, да наградим в годината, в която се навършват 100 години от основаването на Bauhaus?\" В конкуренция с нея и другите седем претенденти в категорията публиката е избрала като свой фаворит и то с 358 от общо 1609 гласа Фолклорният център в село Чавдар. Той включва както реставрирана възрожденска къща, така и нова пристройка с две изложбени зали, \"която не крие, че е проектирана през XXI век\". Целият комплекс има специално разработена визуална идентичност - шрифт, лого, графичен дизайн по новите фасади.  Бъг на годината В тази категория жури и публика отново са единодушни, че наградата трябва да отиде при \"(скандалите около) ремонта на улица \"Граф Игнатиев\" в София\". Освен защото е бъг на много нива, а и се превърна в социален експеримент, в който властта \"променя решенията си в зависимост от мненията и ироничните колажи в социалните мрежи\", ремонтът е избран и заради това, че показа нещо ново, изострено до крайност - \"властта\" на социалните мрежи над властта, пишат от WhATA. Нормалност на годината Тук отново жури и публика са единодушни, че двата примера за добри училищни ремонти заслужават наградата в категорията. Единият е проектът на студио \"Лусио\" в \"Центърът за природни науки и предприемачество\" в 1 ОУ \"Н. Й. Вапцаров\". Другият са новите кабинети по японски език в 138 СУ в София, проектирани от българо-японското студио YAMAZAKI+IVANOVA architects. Всички категории и претендите в тях  може да видите на сайта на WhATA, които напомнят, че номинации за следващите награди за 2019 ще бъдат обявени през декември, малко след Коледа.", "date": "2019.02.16", "title": "Ремонтът на \"Граф Игнатиев\" е градски бъг на годината в наградите на WhATA"}
{"url": "https://www.dnevnik.bg/bulgaria/2019/02/16/3391415_advokati_osporvat_v_suda_razporedbata_za_obuchenie_po/", "text": "Адвокатска кантора е оспорила пред Върховния административен съд разпоредбата, която изисква от различни браншове да предадат на ДАНС график за обучение на служителите си как да разновата преводи, които представляват пране на пари. Това се вижда от съобщение във \"Фейсбук\"  профила на Адвокатско дружество \"Бюкюджан&Кабаиванов\" . Заради разпоредбата в петък  се изви опашка пред ДАНС , а сайтът на ведомството известно време бе блокиран. Неизпълнението на разпоредбата води до солидни глоби. Задължението е записано в приетия през март миналата година Закон за мерките срещу изпиране на пари. Според него 35 категории лица и институции трябва да имат годишен \"план за въвеждащо и продължаващо обучение на служителите си за запознаването им с изискванията на закона и актовете по прилагането му\". Целта е служителите да могат да разпознаят сигналите, че зад дадено плащане може да се крие пране на пари. Според правилника за прилагане на закона подаването на плановете става всяка година. Според адвокатското дружество няколко разпоредби от Правилника за прилагане на Закона за мерките срещу изпирането на пари противоречат на целите и духа на редица закони - на самия закон, за който се отнася, на въведенат черз него Директива (ЕС) 2015/849, на Закона за адвокатурата и на Конституцията на Република България. Изискването за тези планове не може обективно да бъде изпълнено без предварително държавата да е обезпечила въпросните обучения и информация, без да е указала реда, начина, средствата и ресурсите, с които ще обезпечи обучението на служителите, поясни в отговор на въпрос адвокат Андон Бюкюджан. Конкретно по отношение на адвокатите разпоредбата не дава яснота за съотношение, ред и начин, по който изискваното обучение се съотнася със задълженията на адвокатите по Закона за адвокатурата – адвокатската клетва, опазване на адвокатска тайна, неприкосновеност на документи и книжа, допълва адвокатът. ", "date": "2019.02.16", "title": "Адвокати оспорват в съда разпоредбата за обучение по закона за пране на пари"}
{"url": "https://www.dnevnik.bg/regioni/2019/02/16/3391469_cisternite_ot_derailiralata_kompoziciia_v_raiona_na/", "text": "Цистерните от дерайлиралата композиция в района на гара Пловдив вече са изтеглени на достатъчно разстояние от района на гарата. Двата локомотива от композицията също са изправени и стабилизирани и предстои съвсем скоро да бъдат изтеглени на безопасно разстояние от гара Пловдив. Това докладваха на министър-председателя Бойко Борисов областният управител на Пловдив Здравко Димитров и директорът на ОД на МВР-Пловдив старши комисар Атанас Илков. Премиерът Борисов кацна директно в Пловдив на връщане след участието си в Мюнхенската конференция по сигурността, за да се запознае лично и на място със ситуацията около инцидента, съобщи правителствената пресслужба. По-късно компанията, която е собственик на превозвания товар - \"Булмаркет Рейл Карго\", разпространи до медиите снимки на проблемното място на релсите, довело според фирмата до инцидента. \"На местопроизшествието следователите и вещите лица са намерили счупения език на стрелката, както и множество липсващи скрепителни елементи\", се посочва в съобщението до медиите. Инцидентът стана тази сутрин в района на централната гара на Пловдив. За него четете  тук . По-късно се разбра, че същата фирма, чиито товар дерайлира през 2016 г. край Хитрино е собственик на товара, а прокурори обявиха, че дори локомотивът е същия като от предишния инцидент. Повече за него четете  тук . В този случай жертви и пострадали няма.", "date": "2019.02.16", "title": "Цистерните от дерайлиралата композиция в района на гара Пловдив вече са изтеглени"}
{"url": "https://www.dnevnik.bg/sport/2019/02/16/3391453_penev_nujdaem_se_ot_podobrenie_vuv_vsiako_otnoshenie/", "text": "Любослав Пенев започна със загуба престоя си начело на ЦСКА, но видя и положителни неща в  мача с \"Черно море\" (0:2) . Треньорът обясни, че е доволен от някои елементи в представянето на червените. \"В някои моменти бях недоволен, но в други се получи това, което трябва. Продължаваме да се готвим. Това е пътят, ще анализираме. Каквото и да правим, мачът е свършил вече. Нуждаем се от подобрение във всяко едно отношение. Трябва да сме подготвени да се защитаваме, да атакуваме\", заяви Пенев. Голмайсторът на тима Мауридес остана извън групата, а Пенев описа това като ротации. \"Опитвам, правя ротации, и то редовно. Двама не бяха в групата - Смоленски и Мауридес. Всички футболисти пасват, но в някои мачове ще има промени. Колкото и да звучи банално, се готвим мач за мач. От една седмица съм треньор, запознавам се с всичко. Не мога да кажа колко време трябва, за да променя ЦСКА\", добави треньорът на червените. \"Остават ни директни двубои, и не само. В никакъв случай не трябва да се отпускаме. Предупредил съм от първия момент - за ЦСКА няма маловажни мачове. Ще играем на 100 % от възможностите си\", завърши специалистът.", "date": "2019.02.16", "title": "Пенев: Нуждаем се от подобрение във всяко отношение (видео)"}
{"url": "https://www.dnevnik.bg/sviat/2019/02/16/3391482_sruti_se_chast_ot_sgrada_na_unevirsiteta_v_sankt/", "text": "Стените на университетска сграда в Санкт Петербург частично се срутиха днес и няколко души са блокирани под отломките, предаде Ройтерс, цитирана от БТА. \"Интерфакс\" уточнява, че няколко етажа на сградата са пропаднали при ремонтни дейности. \"Риа Новости\" цитира Министерството на на извънредните ситуации, според което никой не е пострадал, а от сградата са евакуирани 81 души. \"По предварителна информация под руините вече няма никой\", съобщава пресслужбата на ведомството. На мястото на инцидента работят 54 души и техника. Образувано е производство за углавно престъпление при нарушаване на правилата за безопасност при строителни работи. ", "date": "2019.02.16", "title": "Срути се част от сграда на уневирситета в Санкт Петербург"}
{"url": "https://www.dnevnik.bg/sviat/2019/02/16/3391490_v_surbiia_grad_dimitrovgrad_shte_nosi_i_imeto_caribrod/", "text": "Сръбският град Димитровград вече ще се нарича и Цариброд. И двете ще се ползват с еднаква сила в официалната употреба, съобщи Би Ти Ви. На официално събитие днес в присъствието на българския посланик в Сърбия Радко Влайков на сградата на общината бе поставена нова табела. На нея на сръбски език пише \"Општина Димитровград\", а на български - \"Община Цариброд\". След кръгла маса, на която бяха обсъдени проблемите на българското малцинство в Сърбия, бе обявено, че българите вече ще могат да се вписват в гражданските регистри с имена спрямо нормите в българския език. \"Много по-рано са можели да се случат редица хубави неща, които се случват днес с тази табела. А и не само това - с възможността да се използват традиционните български окончания на фамилните женски имена на нашето малцинство. По-добре късно, отколкото никога\", коментира Влайков.", "date": "2019.02.16", "title": "В Сърбия град Димитровград ще се нарича и Цариброд"}
{"url": "https://www.dnevnik.bg/photos/2019/02/16/3391497_snimka_na_denia_deniat_na_blestiashtata_zvezda_v/", "text": "Денят на блестящата звезда, националният празник на Северна Корея, бе отбелязан от хиляди севернокорейци в Пхенян. Те се събраха, за да отдадат почит към бившия си лидер Ким Чен-ир на неговия рожден ден, предаде Франс прес. На снимката: На 15 февруари делегати участват в национална среща за отбелязване на 77 години от рождението на бившия севернокорейски лидер Ким Чен-ир в закрития стадион на Пхенян.", "date": "2019.02.16", "title": "Снимка на деня: Денят на блестящата звезда в Северна Корея"}
{"url": "https://www.dnevnik.bg/sviat/2019/02/16/3391507_rukovoditeliat_na_predizbornata_kampaniia_na_trump/", "text": "Американският специален прокурор Робърт Мюлър, който води разследването за предполагаема намеса на Русия в президентските избори в САЩ през 2016 г., поиска най-малко 19 и половина години затвор за бившия ръководител на предизборния щаб на Доналд Тръмп Пол Манафорт, предадоха световните агенции, цитирани от БТА. През август жури в щата Вирджиния повдигна на 69-годишния Манафорт обвинения за осем финансови престъпления, включително банкови и данъчни измами. Американският специален прокурор поиска между 19 и половина години и 24 и половина години затвор за бившия шеф на предизборния щаб на президента. \"В крайна сметка, Манафорт е действал повече от едно десетилетие все едно е над закона и е лишил федералното правителство и различни финансови институции от милиони долари\", пише офисът на Мюлър в 26-странична препоръка за присъдата. Политическият консултант и лобист, който оглавяваше предизборния щаб на Тръмп в продължение на два месеца, бе първият човек, на когото специалният прокурор повдигна обвинения. По-рано тази седмица федерален съдия обяви, че Манафорт умишлено е лъгал ФБР и съдебното жури. Присъдата срещу бившия шеф на предизборната кампания на Тръмп ще бъде произнесена на 13 март. ", "date": "2019.02.16", "title": "Ръководителят на предизборната кампания на Тръмп може да лежи в затвора до живот"}
{"url": "https://www.dnevnik.bg/sport/2019/02/16/3391503_levski_moje_da_privleche_oshte_novi_igrachi_kaza_pavel/", "text": "Изпълнителният директор на \"Левски\"  Павел Колев  увери, че тимът е готов за пролетния дял на първенството в Първа лига. В неделя сините посрещат \"Локомотив\" (Пловдив), след като преди това съперниците на тима  \"Лудогорец\"  и  ЦСКА  допуснаха грешки. \"Апетитите на \"Левски\" в първенството винаги са били големи. Отборът няма друга цел освен да стане шампион. Моментното състояние и позицията му в класирането на практиката не се обсъждат нито в съблекалнята, нито в левскарската общност по простата причина, че клубът има други приоритети\", каза Колев. През зимата тимът назначи нов треньор в лицето на Георги Дерменджиев. Бяха привлечени и трима нови играчи – Валери Божинов, Мартин Райнов и Живко Миланов. Освен това бизнесменът  Васил Божков се ангажира с издръжката на \"Левски\" и оздравяването на клуба . \"Следващата седмица би могло да има нови попълнения, но не е сигурно\", подчерта на Колев, който заедно с Божинов бе официален гост на детски турнир. Колев допълни, че \"синята\" общност трябва да бъде оптимист за предстоящото на 6 март Общо събрание на тима, на което големите промени трябва да станат факт и документално. \"Нека да изчакаме общото събрание. Предполагам, че поводи за оптимизъм ще има сред хората, които обичат Левски и съм убеден, че клубът ще тръгне по нов път и ще се намира в много по-добро състояние в края на този сезон\", каза той.", "date": "2019.02.16", "title": "\"Левски\" може да привлече още нови играчи, каза Павел Колев"}
{"url": "https://www.dnevnik.bg/v_pamet/2019/02/16/3391435_aktyorut_bruno_ganc_pochina_na_77_godini/", "text": "Швейцарският актьор Бруно Ханц почина в дома си в Цюрих след борба с рака, обяви агентът му, цитиран от \"Ройтерс\". Ганц бе активен в немскоезичните театър, кино и телевизия в продължение на над 50 години. Сред популярните му роли са на ангела в \"Криле на желанието\" на Вим Вендерс и на Хитлер в номинирания за \"Оскар\" - \"Крахът на Третия райх\" от 2004 г.. На закриващата церемония на \"Берлинале\" тази вечер той бе почетен с думите: \"Спомняме си за някой, който не може да бъде тук тази вечер: Бруно Ганц, в небето над Берлин\", каза водещата Анке Енгелке, след което публиката стана на крака. \"Един от най-важните актьори на нашето време си отиде, но брилянтната му работа остава. Скърбим със семейството и приятелите на Бруно Ганц\", написа в \"Туитър\" германският министър на външните работи Хайко Маас. Роден в семейството на швейцарски механик и майка от Северна Италия, Ганц израства в Цюрих и решава да стане актьор, след като негов приятел - осветителен техник му позволява да влезе в местен театър. Изборът не е лесен, тъй като семейството му не одобрява. Като тийнейджър Ганц отпада от училище, за да посещава уроци по актьорско майсторство в Цюрих, където работи в книжарница и се упражнява като парамедик. В началото на 60-те напуска Швейцария, за да работи в театър в Германия, а от 70-те насетне работи в базирания в Берлин театър \"Шаубюне\". Признат е за изпълненията си на сцената, но и в киното, където работи с известни германски режисьори като Вим Вендерс, Вернер Херцог и Фолкер Шльондорф. През 1987 г. Ганц играе ангел на име Дамиел във филма на Вендерс \"Криле на желанието\", който става смъртен, за да може да изпита земните удоволствия. Една от най-разпознаваемите му роли е на Хитлер в \"Крахът на Третия райх\" от 2004 г., който представя последните дни на нацисткия диктатор в един берлински бункер и е един първите опити на Германия да драматизира Фюрера във филм. Ганц изиграва Хитлер като раздразнителен и заблуден луд, но и като бащина фигура, страдаща от болестта на Паркинсон, която се бори за благосъстоянието на своите секретари. Избухливите му сцени след това са използвани в редица интернет пародии. През 2015 г. се снима и в швейцарския филм за националната героиня на страната \"Хайди\", където той играе нейния дядо.", "date": "2019.02.16", "title": "Актьорът Бруно Ганц почина на 77 години"}
{"url": "https://www.dnevnik.bg/bulgaria/2019/02/16/3391478_diplomati_i_intelektualci_podpisaha_manifest_sreshtu/", "text": "Представители на правителството, еврейската общност в България, академичните среди и посланиците на Израел и на САЩ в София подписаха манифест и меморандум \"Заедно срещу езика на омразата\". Това стана на среща тази вечер в сградата на Министерския съвет, домакинствана от Румяна Бъчварова, началник на кабинета на премиера и Георг Георгиев, зам.-министър на външните работи, който е и националният координатор по антисемитизъм. Видео от откриването на срещата бе разпространено от правителствената пресслужба. Политическата битка на днешното време е битката за истината, заяви Румяна Бъчварова, която подчерта, е се изказва в качеството си на началник на кабинета на премиера, а не на евентуалния си бъдещ пост(посланик на България в Израел - бел. ред.). По думите на Бъчварова датата на срещата днес, в почивен ден, е избрана неслучайно, тя показва, че темата за толерантността и отказът от омраза не е тема за един ден от годината, когато се почитат жертвите на Холокоста, че тези общочовешки ценности трябва да се отстояват всеки ден, а не само на юбилейните дати. Бъчварова отбеляза, че за съжаление езикът на омразата намира все повече говорители и теми, пречи да се види истината, произвежда фалшиви новини, които дезориентират и убиват доверието един в друг. С езика на омразата няма как да вървим напред, заяви още Бъчварова. По време на срещата е било обсъдено съвместното сътрудничество между държавните институции и еврейската общност за утвърждаване на среда, свободна от езика на омразата и нетолерантността, съобщи БТА. Нямаме нужда нито от факлоносци, които с патриотарските си послания да събуждат национално чувство и самочувствие, нямаме нужда и от псевдопатриоти, които си правят вечеринки в нашия град, обяви в словото си Георгиев. Но в крайна сметка тези хора ги има и на тях трябва да излъчим послание, че няма да им останем длъжни. Това, е което искаме днес да постигнем. Това е плодът на този манифест, който подписахме. Със знание и правилно интерпретиране на фактите ще отговори на омразата, а не с омраза, обяви той. Тази вечер бе проведен станалия  традиционен вече Луковмарш  в памет на генерал Христо Луков, участниците в който по традиция носят факли. Зам.-министърът обяви още, че светът страда от крайности, на които трябва да се противопоставим, защото те са израз на омразата – нетолерантност към различието, което не разбираш. Свободата на изразяване не е неприкосновена. Има тип свободи, които имат нужда да бъдат рестриктирани и ограничавани, обяви той. Този тип свободи, ако си мислят да факелошестват в градове като нашия, трябва да знаят, че са се объркали и ние ще намерим начин да се противопоставим категорично, обяви Георгиев Посланикът на Съединените щати Ерик Рубин подчерта, че днес сме изправени пред предизвикателства след края на Студената война. \"Има врагове на мирното прогресно съществуване\", а по думите на Ирит Лилиан - посланик на Държавата Израел, омразата е много силно чувство, а нашето бъдеще може да се запази само ако изповядваме общи ценности, съобщи БТА. Целта на инициативата е да се повиши чувствителността на обществото към проявите на расизъм, антисемитизъм, ксенофобия, дискриминация и агресия към различните. През септември 2018 г. манифестът \"Заедно срещу езика на омразата\" беше подписан от кмета на София Йорданка Фандъкова, националния координатор за борба с антисемитизма Георг Георгиев и д-р Александър Оскар - председател на Организация на евреите в България \"Шалом\", припомня БТА. ", "date": "2019.02.16", "title": "Дипломати и интелектуалци подписаха манифест срещу омразата в Министерския съвет"}
{"url": "https://www.dnevnik.bg/photos/2019/02/16/3391537_fotogaleriia_radikalen_praid_sreshtu_lukovmarsh/", "text": "Около 300 млади хора започнаха шествие в ранния следобед днес от градинката при централната минерална баня, с което да изразят недоволството си от провеждащия се по-късно Луковмарш. По думите на пердвождащия я шествието, представил се като Владимир пред репортер на \"Дневник\", проявата е организирана от 20 различни сдружения и организации, някои от които непопулярни, сред които правозащитни и ЛГБТ. Виктор, който води шествието с мегафон в ръка, се представя от \"Асамблея Земята и хората\" - основен съорганизатор заедно с \"Храна, не война -София\".", "date": "2019.02.16", "title": "Фотогалерия: \"Радикален прайд\" срещу Луковмарш"}
