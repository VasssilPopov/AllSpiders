{"url": "https://www.dnevnik.bg/sport/2019/05/18/3907752_snimka_na_denia_cvetan_sokolov_i_detroniraneto_na_caria/", "text": "Българският волейболен национал Цветан Соколов и неговият \"Лубе\" (Чивитанова) спечелиха Шампионската лига. Италианският отбор се наложи с 3:1 (16:25, 25:15, 25:12, 25:19) срещу хегемона от последните четири сезона \"Зенит\".", "date": "2019.05.18", "title": "Снимка на деня: Цветан Соколов и детронирането на царя"}
{"url": "https://www.dnevnik.bg/sviat/2019/05/18/3907612_liderut_na_kraino_desnite_napusna_pravitelstvoto/", "text": "Дни преди изборите за Европейски парламент Австрия е на прага на предсрочни избори, след като скандал с обсъждане на корупционни схеми предизвика оставката на вицеканцлера Ханс-Кристиян Щрахе. Лидерът на крайнодясната Партия на свободата обяви след среща с канцлера Кристиян Курц, че напуска поста. Още няма официално изявление на Курц, но медиите във Виена коментират, че най-вероятно той ще предпочете предсрочни парламентарни избори, отколкото да продължи да управлява с компрометираните националисти. \"Това е огромен скандал. Това е и краят на Хайнц-Кристиян Щрахе\", заяви политическият анализатор Томах Хофер. Евродепутатът и лидер на либералите в Европарламента Ги Верхофстад написа в \"Туитър: \"Скандалът \"Ибисагейт\" в Австрия изтъква колко е важно да има свободни медии, както и предостави доказателства, че крайната десница в Европа заговорничи с руснаците за подкопаване на нашите либерални демокрации\". На пресконференцията днес Щрахе призова канцлера да съхрани правителството - \"за да не стане жертва на тази кофа с помия\" и обяви, че партията му предлага на негово място да застане Норберт Хофер. Той е министър на строителството и инфраструктурата и кандидат за президент на страната, който спечели първия тур и накара разнородни партии да се обединят срещу него на втория, за да не го допуснат до най-високия пост в държавата. Политическото земетресение бе предизвикано от съвместна публикация на германските \"Шпигел\" и \"Зюддойче цайтунг\". Те разпространиха късно в петък видеозапис от лятото на 2017 г. (половин година преди Партията на свободата да влече в правителството),в който в продължение на часове Щрахе и сегашният председател на парламентарната група Йохан Гуденус обсъждат схеми за това как \"рускиня\", обещаваща инвестиции за стотици милиони евро, да помогне на партията за изборите - финансово и медийно, в замяна на щедри държавни строителни поръчки след победата. \"Говори се, че това е операция на спецслужби\", каза още Щрахе на пресконференцията. Според него от известно време била в ход кампания за дискредитирането му. Той настоя, че само веднъж се е виждала с жената от видеото, че не са последвали никакви дарения след срещата и че непрекъснато е настоявал по време на разговора да се спазва закона в Австрия. Това е \"целенасочено политическо убийство\", допълни Щрахе. \"Но ако погленете хладнокръвно, думите ми наистина са катастрофални и изключително унизителни.\" Щрахе каза също, че срещу него са използвани \"методи като тези на Зилберщайн\", имайки предвид афера от парламентарните избори през есента на 2017 г. В заключителната фаза на кампанията се появиха нападки срещу Курц и неговата дясноцентристка партия под формата на публикации във \"Фейсбук\", уж идващи от името на Партията на свободата. Разследване на две австрийски издания показа, че това е операция за очерняне на политически противник, водена от Тал Зилберщайн, политически консултант на Социал-демократическата партия. Но вицеканцлерът призна също, че на разговора във вилата в Ибиса през 2017 г. е бил пиян и се е правил на мъжкар като глупов тийнейджър, за което се извинява на всички, които са се почуствали разочаровани и наранени. \"Беше глупаво, беше безотговорно и беше грешка\", допълни той и помоли жена си да му прости.", "date": "2019.05.18", "title": "Лидерът на крайнодесните напусна правителството, Австрия е на ръба на предсрочни избори"}
{"url": "https://www.dnevnik.bg/sport/2019/05/18/3907553_grigor_dimitrov_preodolia_purviia_krug_na/", "text": "Григор Димитров преодоля първия кръг на квалификациите в тенис турнира в Женева, който е от категория ATP 250. Българският тенисист победи 276-ия в света Марк-Андреа Хюслер с 6:4, 6:3. 22-годишният съперник на Димитров, който е представител на домакините, издържа на корта само 64 минути. Във втория си мач Димитров ще срещне Томас Фабиано. Италианецът, който е седми поставен в квалификациите в момента заема 100-о място в световната ранглиста. Той се справи с родения през 2000 г. сърбин Марко Миладинович (№557 в света) с 6:2, 6:4. Димитров взе първия сет с пробив в последния възможен момент. Той имаше шанс да пробие съперника си в първите му два сервис гейма, но не се възползва. Все пак в 10-ия гейм бившият №3 в света взе подаването на Хюслер, за да поведе след 33 минути игра. Димитров реши да участва на турнира в Женева и да се пусне в квалификациите. Обяснението е, че стартът от квалификациите е по желание на треньорския щаб на българския тенисист, като целта е той да натрупа повече мачове. Димитров не е участвал в квалификациите на даден турнир от мастърса в Париж през 2012 г. Българинът се смъкна до 48-ото място в световната ранглиста. Тежкият му сезон продължи с  ранно отпадане още в първия кръг в Рим .", "date": "2019.05.18", "title": "Григор Димитров преодоля първия кръг на квалификациите в Женева за 64 минути"}
{"url": "https://www.dnevnik.bg/analizi/2019/05/18/3907618_advokati_turgovskiiat_registur_samo_subira_taksi_za_da/", "text": "Отворено писмо От група адвокати от Фейсбук общност на българските адвокати (ФОБА) Уважаема г-жо Манолова, Обръщаме се към вас, тъй като нашият висш ръководен орган не предприема никакви адекватни мерки, не успява да следи събитията, а обикновено бяга след тях, както в случая със закона срещу мръсните пари, с което не защитава правата на гилдията ни, а от там индиректно и на гражданите, които ние по закон представляваме. Не се обръщаме и към министъра на правосъдието, който е принципал на институцията, защото новият министър е бивш председател на правна комисия към Народното събрание (НС), на когото с колегите написахме писмо, в което директно му заявихме, че правото, което произвежда в НС не кореспондира с общоприетите правни принципи и норми и от там следва, че той самият не разбира или не желае да разбере нашите искания. Г-жо омбудсман,  , от които у гилдията ни и у клиентите ни остава усещането, че в Търговския регистър се работи основно за събиране на такси и количество изработени преписки, защото на това е основано допълнителното материално стимулиране на длъжностните лица по регистрацията. Докато регистрацията на фирми и промените по техните партиди бяха в окръжните съдилища, делото се разпределяше на един съдия и ако той намери пропуски в представените документи, разпорежда какво още е необходимо да се добави и след изпълнението на указанията му вписва по партидата на дружеството заявените промени. С въвеждането на Търговския регистър това стана невъзможно, защото след като едно ДЛР е написало указания, друго ДЛР разглежда и се произнася по поисканите от предходното ДЛР документи и постановява отказ, без да се интересува, че указанията на колегата му са изпълнени. Регистърното производство се е превърнало в машина за произвеждане на откази от вписване на заявените фирмени промени. Безконтролно и безнаказано се издават противоречиви откази и указания , невъзможни за изпълнение. Изисква се от заявителят задължително да представи учредителен акт със заличени лични данни, а в същото време на самия сайт на ТР пише, че заявявайки личните си данни публично, се счита, че заявителите са ги предоставили доброволно. Налага ни се да доказваме публично известни факти - че Маршаловите острови имат агент в Пирея, където е поставен печат \"Апостил\". Уважаема г-жо омбусдсман, от несъстоятелните и своеволни действия на ДЛР страдаме ние и нашите клиенти - граждани на РБългария. За нас е невъзможно да работим и изпълняваме добросъвестно задълженията си на адвокати. В случай на отказ трябва да обжалваме действията на длъжностните лица по регистрацията, но  . Той трябва да плати повторно държавна такса и подаде същите документи или да подаде жалба и чака разглеждането на отказа от окръжния съд по седалището на дружеството, което може да се проточи няколко месеца, а търговският оборот налага да се направи по-бързо заявената за вписване промяна . Дори и при отменен отказ от съда НЕ СЕ ПРИСЪЖДАТ разноски. ВАС също приема в последните си решения, че разноските, направени в тези производста, не могат да се търсят и по Закона за отговорността на държавата за вреди, т.е те по никакъв начин не могат да бъдат възмездени за загубеното време или финансови средства. Ние, представляващите гражданите не сме в състояние с тази законова уредба и прилагането й от ДЛР да защитим правата и интересите . Г-жо омбудсман, апелираме към Вас да предложите законодателни промени на вниманието на депутатите, които да налагат еднаква практика и Настояваме да бъдат приети и законодателни промени, които да дават възможност да се налагат наказания на ДЛР, които възпрепятстват регистърното производство умишлено, с користната цел за повече събиране на такси за Агенцията по вписванията. Наложително е да бъде въведена дисциплинарна и административно-наказателна отговорност за ДЛР, която да ги възпира от действия, които представляват явна злоупотреба с правата на гражданите и представляващите ги от адвокатската гилдия. Ние сме длъжни да защитим правата на клиентите си и достойството на правото, а Вие - правата на гражданите.", "date": "2019.05.18", "title": "Адвокати: Търговският регистър само събира такси, за да си раздава бонуси"}
{"url": "https://www.dnevnik.bg/analizi/2019/05/18/3907231_mitovete_za_otnemane_na_deca_i_realnosttta/", "text": "Стратегията за детето е начинът, по който държавата е задължена да планира какво ще направи за децата и семействата в по-дългосрочен период. Тя служи за това, независимо кое правителство е на власт, държавните институции да следват някакъв дългосрочен план и гражданите да могат да търсят отчетност от страна на държавата за изпълнение на поетите ангажименти. Извеждането на деца се прави само в краен случай, когато има риск за здравето и живота на детето. Когато се извежда дете, това се прави от социалните служби и то се настанява при близки и роднини. Ако няма такива, тогава се настанява при приемни родители или в други услуги. Децата отиват в приемно семейство, когато няма друг вариант за тях. Първо се настаняват при близки и роднини, и чак тогава – при приемни семейства. В противен случай те трябва да бъдат изпратени в дом. Работата на приемните семейства е да осигурят семейна среда за деца, чийто живот е в риск в собственото им семейство – например родителите им употребяват наркотици или имат сериозни психични разстройства и не са в състояние да се грижат за детето си. Да, има такива случаи, но на временно извеждане, а не на отнемане. Именно в стратегията е записано, че това трябва да се прекрати и трябва да се помага на тези семейства, ако проблемът е само в липсата на средства. И в момента в много от социалните услуги се помага на родители в трудна ситуация – да си намерят работа, да управляват финансите си, да придобият умения как да бъдат по-добри родители. Деца се отнемат само след съдебно решение за много крайни случаи на насилие, неглижиране и нарушаване на интереса на детето (склоняване към проституция, просия, трафик и пр.). Социалните работници и полицията извежда деца само ако животът и здравето на детето са застрашени. Не! Децата се извеждат от семейства, в които има системен тормоз от родител или друг възрастен, или ако са лишени от базисни нужди и са неглижирани. Шамарът обаче не е средство за възпитание. Социалните работници, чиято роля е да помагат на семействата, са малко на брой, недостатъчно квалифицирани, нископлатени и работят с непосилен брой случаи наведнъж. Затова много от случаите на деца, които са в опасност, остават без реакция, има и няколко случая, в които се вземат недобри решения. Стратегията планира да промени това, като подкрепи социалните работници да могат да вършат работата си, така че да помагат на децата и семействата. Патронажната грижа цели да осигури грижа и подкрепа за най-малките деца и младите родители. Тя се реализира от медицински сестри и специалисти, които помагат на семейството след раждането, като ги обучават как да повиват, кърмят, грижат за хигиената, имунизациите и пр. Децата и днес са част от системата за правосъдие. Те са част от съдебни процедури, когато са жертви или свидетели на насилие или при раздяла на родителите. Сега действащата съдебна система не е пригодена за деца. Битите, изнасилени или тормозени деца не се третират по щадящ начин. Има случаи на малолетни деца, жертви на тежко сексуално насилие, които са разпитвани по 7-8 пъти, включително в присъствието на насилника, и това ги кара да преживяват травмата отново и отново. Стратегията казва, че това трябва да се промени и децата да бъдат третирани по-щадящо, а полицаите, съдиите, прокурорите и пробационните служители да бъдат обучени за работа с деца. Телефон 116111 е национална телефонна линия, която се поддържа от Държавната агенция за закрила на детето, която възлага управлението й след конкурс и в момента тя се управлява от Асоциация \"Анимус\", съвместно с ДАЗД. Такива линии със същия номер съществуват във всички страни членки на ЕС. Това е място, на което деца и възрастни могат да подават сигнали, ако са жертви или свидетели на насилие, тормоз, сексуално посегателство или психически тормоз и да получат консултация и помощ от обучени психолози. За 2018 година са се обадили 822 възрастни и 477 деца. Националната стратегия за детето 2019-2030 е подготвена от Държавната агенция за закрила на детето (ДАЗД) и министерствата на образованието, здравеопазването, социалното, правосъдното, МВР, външно и пр. и в консултация с редица граждански организации. ДАЗД не е използвала финансиране от Норвегия за дейността си, нито дори изпълнява проекти, финансирани по Норвежкия финансов механизъм, така че връзка с Норвегия и стратегията няма. В Закона за закрила на детето е записано, че стратегия за детето трябва да има и чрез подготовката й се изпълняват разпоредбите в закона. България няма как да стане като Норвегия, защото и като култура, манталитет, нрави и като административна структура и управление е много различна. Все пак за нас като родители е важно да знаем какво искаме да направим в България по отношение на децата и семействата, а не в друга държава! Норвежкият финансов механизъм съществува от 2004 г. и подкрепя 16 страни част от ЕС, не само България. Финансирането се насочва към дейности в областта на енергетика, околна среда, култура, развитие на бизнеса, местно развитие, правосъдие и пр. Норвежкият финансов механизъм е аналог на европейското финансиране. Норвегия не е част от ЕС и за това има собствен механизъм и ангажимент да подкрепя ЕС. Аналогична е програмата на Швейцария в България. Всяко правителство в ЕС подписва договор за финансиране (включително и България) с Норвегия, Исландия и Лихтенщайн. Предвидено е финансиране за НПО, но то е значително по-малко, отколкото финансирането за министерствата и държавните агенции (90% за държавата и 10% за НПО). Неправителствените организации са част от всяко едно общество, като основната им цел е да работят с най-нуждаещите се граждани и да подкрепят развитието на различни политики, за да живеем в демократично общество. НПО могат да получават финансирани от всички съществуващи финансови механизми, за да изпълняват мисията си. Техните отчети са публични и са в Търговския регистър.", "date": "2019.05.18", "title": "Митовете за отнемане на деца и реалносттта"}
{"url": "https://www.dnevnik.bg/politika/2019/05/18/3907643_borisov_gotov_se_obzaloji_che_v_shumen_shte_se_praviat/", "text": "Мога да се обзаложа, че шаситата на БМВ ще се правят в Шумен\", каза в Стара Загора премиерът Бойко Борисов. Разговорите му в индустриалната зона на града бяха предавани на живо през фейсбук страницата му. Заедно с кмета Живко Тодоров (ГЕРБ) Борисов посети територията на бившия Азотно-торов завод и обеща, че следващата седмица Министерският съвет ще отпусне около 500 хил. лв. за откупуване на частните улици на територията на завода. Там бизнес дейност развиват 80 компании. Проблемът е, че дълги години липсва инфраструктура, защото собственикът им е фалирал. \"Тук работят 900 души и не могат да правят реален бизнес. В Пловдив вече няма терени. В Шумен всички терени са изкупени за заводи. А тук държите 1500 декара и заради това, че са частни улиците, инвеститори не могат да дойдат\", каза Борисов. \"Огромни високо технологични заводи се правят в Кърджали, плюс социални центрове за работниците. В Русе пък се строят най-високо технологичните продукти, които отиват 100% за Германия – например най-скъпите камери на \"Мерцедес\" се произвеждат в Русе, включително и лазерни лъчи на фаровете\", каза още Борисов. Той добави, че пет подобни завода има и в Шумен, а привличането им е станало възможно с изграждането на инфраструктурата в индустриалната зона. Според премира всички заводи вече идват в България и тук се правят високо технологични компоненти и най-скъпите системи. \"Нашите работници са високо квалифицирани, дисциплинирани. Заводите в Русе работят с 20% по-голям капацитет отколкото в Чехия. Немците действително казват, че българите са уникални като работници\", похвали народа Борисов. Според него в същото време все повече успели, знаещи и можещи хора започват да се връщат в България, \"защото заплатата на директора на един завод, да не го казвам кой е, е от 15 000 евро нагоре\". \"А средният висококвалифициран персонал получава по 5-6 хил. евро, 1300 лв. плюс ваучери за храна взимат останалите работници там\", каза Борисов и добави, че тези, които работят качествено, ще взимат и по-високи заплати. Няма подходящ за заместник-министър на енергетиката \"Търся подходящ човек за зам.-министър на енергетиката, но кадрите в този сектор са доста малко\", каза премерът, попитан кога ще назначи такъв. Заместник-министърът на енергетиката Красимир Първанов  подаде оставката си преди почти 2 месеца , тъй като и той беше направил \"изгодна\" сделка за апартамент. Борисов каза още, че няма да има приватизация на държавния ТЕЦ от комплекса \"Марица-изток\". \"Поели сме ангажимент към Мариците, защото парите, които се плащат за емисиите, са огромни\", каза Борисов. Той смята, че в следващите години трябва да се мисли за енергията от въглища. \"И трябва с хората да се говори, да се мисли колко години можем да плащаме пари, за да я добиваме тази енергия. Това е тема, която искам спокойно да се направи. Не трябва да се говори за нея с политически окраски, защото парите ги плащаме всички\", подчерта премиерът. Той се разпростря и по любимата си тема за магистрала \"Хемус\" и увери старозагорските журналисти, че се работи по тунела под Шипка, който трябва да свърже магистралите \"Тракия\" и \"Хемус\". Борисов отхвърли обвиненията, че раздаването на средства от правителството е предизборно, тъй като това, което се правело, е за хора от всички партии. Дама поиска от премиера автограф и му пожела да остане такъв, какъвто е. \"Искам да се променя, ама не мога\", увери я Борисов.", "date": "2019.05.18", "title": "Борисов готов се обзаложи, че в Шумен ще се правят шасита за БМВ"}
{"url": "https://www.dnevnik.bg/sviat/2019/05/18/3907621_hofer_-_pochitatel_na_trump_i_posledna_nadejda_na/", "text": "Преди три години Норберт Хофер бе на крачка от това да стане президент на Австрия и се наложи сглобяването на разнородна коалиция, за да бъде спрян на втория тур. Сега той е министър на строителството и бе предложен днес за вицеканцлер посред скандала \"Ибисагейт\", разтърсил политическата сцена във Виена и предизвикал оттеглянето на вицеканцлера и лидер на крайно дясната Партия на свободата. Хофер е последната надежда на евроскептичната партия да се задържи във властта. Повечето медии в Австрия коментират в съботния следобед, че е много вероятно канцлерът Кристиан Курц да отхвърли номинацията му, което би било край на управляващата коалиция и насрочване на извънредни парламентарни избори само година и половина след сглобяването на това правителство. Бившият авиоинженер на 48 години, чието хоби е да управлява малки самолети, казва в интервю за \"Ройтерс\" от 2016 г., че е видял предизборната победа на президента на САЩ Доналд Тръмп като доказателство, че е на прав път с популистката си кампания \"Австрия на първо място\". Важна част от нея бяха призивите да бъде спряна имиграцията. Подобно на Тръмп Хофер се възприема като националист, който разбира притесненията на обикновените хора, пренебрегвани от политическата класа. Досегашният заместник на Щрахе бе сред най-популярните политици в Австрия - по-харесван от самия Щрахе, възприеман като разделяща фигура. \"Дълго не бе в първите редици\" Хофер изгуби президентския балотаж само с 31 хил. гласа срещу бившия лидер на Зелените Александер Ван дер Белен, но получи нов шанс, когато Конституционният съд анулира резултата заради нередности при преброяването.  Последвалата загуба  бе по-голяма. Същевременно Хофер \"дълго не бе в първите редици\" на Партията на свободата, пише австрийският в. \"Ди пресе\". Вероятно е бил убеден да се кандидатира за президент, а загубата на повторните избори може и да му е помогнала, подсилвайки позициите му в партията, продължава изданието. Фотогеничен, добре облечен и сладкодумен, Хофер се фокусира върху бежанската криза, като опита да мобилизира хората около забрана за \"икономическите мигранти\", както ги нарича Партията на свободата. Поддържа идеята за създаване на \"безопасни зони\" извън Европа, където могат да се обработват искания за убежище. Хофер, гласувал срещу присъединяването на Австрия към ЕС на референдум пред 1994 г., се дистанцира от собствените си призиви, отправяни преди за \"Оекзит\" - напускане на съюза (от името на страната на немски, Österreich), след като се разбра, че австрийците не искат да последват Великобритания и да напуснат.", "date": "2019.05.18", "title": "Хофер - почитател на Тръмп и последна надежда на националистите в Австрия"}
{"url": "https://www.dnevnik.bg/sport/2019/05/18/3907531_ferari_shte_promeni_drastichno_bolida_si_sled/", "text": "Ферари\" се готви за големи промени по болида си във Формула 1 след слабото начало на сезон 2019 г., съобщават италианските медии. Скудерията има три трети места в първите пет старта за годината и изостава драстично от \"Мерцедес\". Съперниците на \"Ферари\" записаха  пет двойни победи , като при пилотите Люис Хамилтън и Валтери Ботас са със 112 и 105 точки, докато тези на \"Ферари\" Себастиан Фетел и Шарл Льоклер са едва четвърти и пети с актив от 66 и 64 точки. При конструкторите \"Мерцедес\" има 217 точки, а \"Ферари\" само 121. Шефът и технически директор на отбора Матиа Биното обяви, че по болида ще има промени за следващите стартове. Те се дължат на сбъркана концепция на SF90. Болидът на \"Ферари\" е бърз на правите, но губи много време в бавните и среднобавни завои на всички писти. Дори на трасетата, където Скудерията трябваше да има предимство, тимът не победи. \"Не говорим за трагедия или за провален сезон. Имаме много данни, които анализираме внимателно. Ще излезем с промени, но ние сме млад екип\", обяви директорът на \"Ферари\". Биното получи подкрепа от мениджмънта на \"Ферари\" в лицето на изпълнителния директор Луис Камилери. \"Моята работа е да спирам всякакви слухове, които не са верни. Няма паника в отбора, мога да ви уверя в това. Убеден съм, че Матиа ще намери правилното решение, за да може отборът да бъде по-силен\", каза Камилери. Следващият старт във Формула 1 е на 26 май, когато е Гран при на Монако.", "date": "2019.05.18", "title": "\"Ферари\" ще промени драстично болида си след сгрешена концепция"}
{"url": "https://www.dnevnik.bg/sviat/2019/05/18/3907647_skandalut_ibisageit_izkara_na_protest_hiliadi_avstriici/", "text": "Хиляди австрийци се събраха в центъра на Виена, за да поискат оставката на правителството и нови избори след скандала, станал известен като \"Ибисагейт\". Според полицията в австрийската столица поне 500 души са били на площада към 16 ч. българско време. Час по-късно видеоклипове показваха, че  на митинга се чуват и призиви за \"съпротива\"  срещу правителството. Тайно заснетото видео, на което досегашният вицеканцлер Хайнц-Кристиан Щрахе  е заснет да обещава обществени поръчки  и други сделки на жена, претендираща да е племенница на руски олигарх, вече  струва поста на лидера  на крайнодясната Партия на свободата. Тя доведе и до други оставки в ръководството, а австрийски медии споменават бившия кандидат-президент от същата партия Норберт Хофер като възможен следващ вицеканцлер, ако не се стигне до предсрочни избори. Митингът бе насрочен за 13 ч. местно (14 ч. българско) време на \"Балхаусплац\" - площада, където е сградата на канцлера. Събирането на австрийци пред сградата обаче започна от обяд, пишат местни медии. Някои държат плакати с надписи като \"Това правителство е корумпирано\". Множеството се разрастваше в очакване на изказването на канцлера Себастиан Курц. Обръщението му, което трябваше да последва пресконференцията на Хайнц-Кристиан Щрахе, обаче се отложи - първонамално от 13 на 14 г., а след това австрийски журналисти писаха, че екипът му ги е помолил за още търпение. Според в. \"Куриер\" поне 3500 души са потвърдили, че ще участват в митинга. Макар той да е обявен като спонтанен, изборът на мястото далеч не е случаен. На място са изпратени десетки полицаи. Първоначално вестниците \"Ди пресе\" и \"Дер щандард\" писаха, че Австрия на крачка от предсрочни избори по-малко от година и половина след формирането на управляващата коалиция. По-късно се появиха и информации, че ще се стигне единствено до размествания в кабинета. Източници, близки до канцлера, съобщават за местни издания, че всички възможности са на масата. Представители на Партията на свободата от няколко провинции в Австрия междувременно заявиха, че нови избори биха били \"безотговорно\" решение.", "date": "2019.05.18", "title": "Скандалът \"Ибисагейт\" изкара на протест хиляди австрийци"}
{"url": "https://www.dnevnik.bg/sviat/2019/05/18/3907649_shtrabag_poiska_reviziia_na_vsichki_durjavni_poruchki/", "text": "Австрийската строителна група \"Щрабаг\" (STRABAG) поиска проверка на всички конкурси за държавни поръчки в Австрия, на които е участвала, но не е била избрана,  съобщи  националната телевизия. Причината е избухналият тази нощ скандал \"Ибисагейт\" с видео запис от 2017 г., на който подалият днес оставка вицеканцлер Хайнц-Кристиян Щрахе обещава на \"богата рускиня\" в замяна на нейната подкрепа за парламентарните избори да ѝ прехвърли всички държавни поръчки за строителство, които досега са били давани на \"Щрабаг\". Собственикът и бивш главен изпълнителен директор Ханс Петер Хазелщайнер призовава \"да бъдат анализирани всички поръчки от миналата година, които сме изгубили\". Щрахе влезе в правителството във Виена през декември 2017 г., а министър на строителството и инфраструктурата е Норберт Хофер от предвожданата от него Партията на свободата. По времето, когато е воден тайно записаният разговор във вила в Ибиса, Хофер е бил единият от двамата отговарящи за финансирането на партията. Сега Щрахе го предложи за свой наследник на поста вицеканцлер на Австрия. Според най-новото издание на \"Наръчника на Кремъл 2\" на американския Центъра за стратегически и международни изследвания, изготвен с активното участие на софийския Център за изследване на демокрацията, в \"Щрабаг\" и в момента има значително руско участие. В една от най-големите строителни групи в Европа дял от 25% притежава кипърска офшорна компания, на която краен бенефициент е санкционираният от САЩ руски милиардер Олег Дерипаска, твърди докладът от март 2019 г.", "date": "2019.05.18", "title": "\"Щрабаг\" поиска ревизия на всички държавни поръчки, които е изгубила"}
{"url": "https://www.dnevnik.bg/sport/2019/05/18/3907530_baiern_likuva_sus_sedmata_si_poredna_titla/", "text": "Байерн\" (Мюнхен) е шампион на Германия за седма поредна година, след като спечели последния си мач за сезона. Баварците се наложиха с 5:1 срещу \"Айнтрахт\" и не изпуснаха първото място. Още в четвъртата минута \"Байерн\" излезе в позиция за спечелване на титлата. Тогава Томас Мюлер пусна към Кингсли Коман, който от точката за изпълнение на дузпата стреля в долния ляв ъгъл и даде преднина на отбора си. Домакините продължиха да са във водещата роля, като вкараха и втори гол чрез Серж Гнабри в 28-ата минута. След използване на системата за видеоповторенията обаче попадението не беше зачетено заради засада. След почивката се разписаха Алаба, Санчес, както и разделящите се с \"Байерн\" Франк Рибери и Ариен Робен. След гола си Рибери получи жълт картон за това, че съблече фланелката си. Французинът обаче прегърна съдията.  Спечелването на седма поредна титла е най-дългата доминация в историята на Бундеслигата, откакто първенството е в настоящия си формат (1963 г.). Отличието е 29-о за баварците. За пръв път в последните десет сезона интрига за титлата в Германия имаше до последния кръг. В последния кръг \"Байерн\" влезе с две точки преднина пред най-близкия си преследвач \"Борусия\" (Дортмунд). Жълто-черните победиха с 2:0 \"Борусия\" (Мьонхенгладбах) като гост. Баварците имат шанс и за нова дубъл, след като са на финал в Купата на Германия. След седмица тимът се изправя срещу \"РБ Лайпциг\" в спор за отличието.", "date": "2019.05.18", "title": "\"Байерн\" ликува със седмата си поредна титла"}
{"url": "https://www.dnevnik.bg/sviat/2019/05/18/3907698_pravitelstvoto_na_avstriia_padna_zaradi_ruskoto_video/", "text": "Правителството на Австрия падна по-малко от 24 часа след публикации в две авторитетни германски издания на видео запис, на който вицеканцлерът Хайнц-Кристиян Щрахе обсъжда през 2017 г. с \"руснаци\" как тайно да финансират неговата крайно дясна Партия на свободата срещу щедри държавни поръчки, когато дойде на власт. Това се случва седмица преди изборите за Европейски парламент, на които се очаква националистически партии да постигнат значителни успехи и да създадат четвъртата по големина група от евродепутати. Новината за разпадането на управляващата коалиция и поемането към предсрочни избори бе съобщена първо от националната информационна агенция АПА, която се позова на източник от Партията на свободата. Според източници на в.\"Курир\" от същата партия решението е взето и канцлерът търси начин, по който да го поднесе на сънародниците си. В разговорите на двете партии се разбрало, че едно от исканията била оставката на вътрешния министър Херберт Кикл и смяната му с представител на другата партия в правителството, но националистите не искали да жертват толкова важен пост само в името на запазване на коалицията. Силен е натискът и от чужбина - германският министър на правосъдието Катарина Барли и лидерът на Свободните демократи Кристиян Линднер призоваха пред \"Ханделсблат\" канцлера Курц да прекрати коалицията с националистите. Скандалът и оставката на Щрахе показват \"с какви хора може да се окажеш във властта, когато избереш крайно десни популисти\", а за останалите партии това е предупреждение да не работят с такива партии, заяви представителката на социалдемократите в Германия. \"Тази афера разкрива как наистина мислят крайно десните популисти - за тях политиката е бизнес модел и зад кулисите те правят точно обратното на онова, с което примамват избирателите\", заяви Линднер. Щрахе подаде оставка от правителството и ръководния пост в партията в ранния следобед с настояване, че срещу него е извършен \"политически атентат\" и че не е нарушавал никакви закони. Той настоя, че партията иска да продължи да изпълнява програмата на кабинета, но не е ясно дали това е позицията на наследника му  Норберт Хофер  - министър на строителството и инфраструктурата и номиниран за вицеканцлер. Канцлерът Кристиян Курц от дясноцентристката Народна партия запази мълчание до вечерта, което изкара на площада пред сградата на правителството  хиляди недоволни австрийци.  Анализатори коментираха, че той би трябвало да е знаел за разкритията поне преди 48 часа и да е подготвил незабавната си реакция. Въпреки това часът за неговото изявление бе променян няколко пъти от 14 до 19:45 местно време. Час по-късно позиция се очаква и от президента Александер ван дер Белен. Говорител на правосъдното министерство съобщи за в.\"Курир\", че Главният прокурор е инструктиран да направи проверка и да изиска пълния запис. Според Кристиян Пиначек засега има само откъси от видеото, което не позволява оценка на контекста, в който се води разговорът и \"дали това са просто приказки или специфични инструкции за наказуемо от закона поведение\". Щрахе каза днес, че са изпили доста алкохол и е имало езикови затруднения да се разбират по времена разговора. Кристиян Нойвирт, говорител на Сметната палата, написа в \"Туитър\", че ще поискат обяснения от Партията на свободата относно думите на лидера ѝ за това как тайно се е финансирала.", "date": "2019.05.18", "title": "Правителството на Австрия падна заради \"руското\" видео от Ибиса"}
{"url": "https://www.dnevnik.bg/sviat/2019/05/18/3907440_avstraliicite_se_nadiavat_nai-posle_da_imat_premier_s/", "text": "Като страна, в която от 2007 г. нито един министър-председател не е завършил пълен мандат, Австралия се надява днес най-после да избере лидер, който да изкара докрай обичайния тригодишен срок на власт. Системата на парламентарно управление от уестминстърски тип означава, че лидерът на партията с най-много места в долната камара става министър-председател. През последните 12 години обаче австралийците гласуваха за един, а получаваха друг до края на мандата заради редица вътрешни преврати в ръководството на двете водещи партии в страната - либералите и лейбъристите. Джон Хауърд от либералите беше последният министър-председател, изкарал докрай своя мандат през 2007 г. Оттогава Австралия е имала шестима премиери. Сегашният Скот Морисън - 50-годишен християнин евангелист, се издигна на власт през август след вътрешнопартиен бунт на консервативната франция срещу Малкълм Търнбул, който измести Тони Абът по подобен начин през 2015 г. точно преди последните избори. Настоящият лидер на опозиционните лейбъристи - 51-годишният Бил Шортън, който се бори да бъде следващият министър-председател, изигра определяща роля за властта, когато партията смени трима лидери между 2010 и 2013 г. Лидерската въртележка предизвиква объркване за много избиратели, казват анализатори, но и двете партии засега въвеждат строги правила, правещи по-трудно отстраняването на действащ лидер. \"Мисля, че бъдещият министър-председател ще довърши своя мандат\", каза преподавателят по политология в Австралийския национален университет в Канбера Джон Уорхърст. \"На австралийците им е омръзнало от лидерските смени и знаейки това, поради което е по-трудно парламентарната група да сменя лидерите\", заяви той за ДПА. \"Лейбъристите направиха смяна през 2013 г., а либералите - миналата година. Те не са премахнали тази възможност, но... просто има повече ограничения.\" В Камарата на представителите, където партията, която може да събере мнозинство, съставя правителството, трябва да бъдат попълнени 151 места на изборите. Гласува се и за половината от 76-те места в Сената - на всеки шест години има избори за половината от местата в него. Двамата мъже, които се съревновават за министър-председателския пост - Морисън и Шортън, са напълно различни в политиката и поддържаните позиции. Преди влизането си в политиката Шортън беше синдикалист, а Морисън се занимаваше с туристически маркетинг. А макар че това са парламентарни избори, двамата лидери водят кампании като че става дума за избори за президент с пряко гласуване. Морисън иска австралийците да гласуват за \"стабилност и твърда ръка\", а Шортън иска да гласуват за \"промяна, защото не всички австралийци получават справедливо отношение\", каза Уорхърст. Морисън е повече свързан с по-старите избиратели, а Шортън се опитва да привлече младите, каза той. В кампанията Морисън се застъпва за по-ниски данъци и се съсредоточава върху икономическото управление, имайки опит като ковчежник до миналата година, и обещание за бюджетен излишък догодина. Това би бил първият такъв от преди световната финансова криза през 2008 г. Междувременно Шортън казва, че евентуално лейбъристко правителство ще похарчи повече пари за детски грижи, здравеопазване и образование, и обещава да увеличи заплатите и да повиши данъците за богатите. И двамата лидери обявяват големи разходи за инфраструктурно развитие - от летища до магистрали, жп линии и енергийни проекти. Те поддържат сходни твърди политики по въпросите на границите и националната сигурност, макар че лейбъристите имат по-благосклонно отношение към имигрантите, като обещават ускорено преселване на бежанците, живеещи при тежки условия на тихоокеанските острови Манус и Науру от 2013 г. Лейбъристите обещават действия за климатичните промени - основен въпрос за избирателите, без да изключват напълно въглищата, а либералите, които имат много кандидати, скептични към климатичните промени, се обявяват против драстични мерки заради евентуални икономически загуби. Лейбъристите също така се обявяват за референдум за превръщане на страната в република и още един за признаването на коренните австралийци. Третата по големина партия в Австралия - Зелените, се съсредоточава върху действията за климата, околната среда, възобновяемата енергия и бежанците. Тя обаче вероятно ще спечели само едно или две места в долната камара. Възходът на независимите кандидати и няколко малки крайнодесни партии може да причини главоболия на двамата лидери, независимо кой ще спечели. Крайнодясната партия \"Една нация\", оглавявана от настроената против имигрантите и мюсюлманите Полин Хенсън, има влияние в селските райони на Куинсланд, а партия \"Обединена Австралия\", вече е похарчила милиони долари за агитация. Двете партии са сключили сделки за предпочитание с управляващата коалиция и по този начин може да играят определяща роля за властта. Има и няколко прогресивни независими кандидати, които се представят добре в проучванията на общественото мнение. При предизборната кампания, която вече навлиза в последната си седмица, имаше няколко случая на сериозни разногласия в обществото, а министър-председателят стана обект на неуспешен опит за замеряне с яйца по време на събитие. Поне осем кандидати бяха изхвърлени от надпреварата заради свои расистки, сексистки или хомофобски коментари в социалните медии в миналото. Около 16 млн. души са включени в избирателните списъци в Австралия, където гласуването е задължително, а в противен случай се налагат глоби. От месеци либералната коалиция изостава зад лейбъристите в проучванията на общественото мнение, макар че разликата се скъсява през последните седмици. Това не попречи на анонимен комарджия да заложи миналата седмица чрез онлайн букмейкър рекордната сума от един милион долара (700 000 американски долара) за изборна победа на опозиционните лейбъристи. /БТА", "date": "2019.05.18", "title": "Австралийците се надяват най-после да имат премиер с пълен мандат"}
{"url": "https://www.dnevnik.bg/politika/2019/05/18/3907578_snimka_na_denia_centralniiat_luch_na_dsp_na_kafe_pri/", "text": "Централният лъч на ДПС беше на кафе при почетния председател на ДПС д-р Ахмед Доган.\" Тази снимка, с този текст под нея, беше публикувана във официалната фейсбукс страница на ДПС. Появяването на Ахмед Доган на места, на които може да бъде сниман, е рядкост в последните години. След изборите през март 2017 г. той фигурира само на една снимка от среща с посланика на САЩ Ерик Рубин през септември миналата година. ДПС не съобщава къде е направена снимката. Предполага се, че \"централният лъч на ДПС\" е посетил Доган някъде по Черноморието, най-вероятно в \"сарая\" му до Созопол, тъй като ден по-рано \"лъчът\" агитира за европейските избори във варненското село Медовец.", "date": "2019.05.18", "title": "Снимка на деня: Централният лъч на ДПС на кафе при почетния председател"}
{"url": "https://www.dnevnik.bg/analizi/2019/05/18/3907183_kak_se_kroi_shapka_na_sudiia/", "text": "Новият правосъден министър Данаил Кирилов, известен доскоро като юридическото острие на ГЕРБ в парламента, се е захванал здраво с \"опаковането\" на председателя на Върховния касационен съд (ВКС) и главния прокурор. Очевидно е, че се бърза да се намери вариант, при който ако се стигне до създаване на действащ механизъм за разследване и отстраняване на главния прокурор (за който настояват Комитетът на министрите към Съвета на Европа и Венецианската комисия), това да повлече и шефа на ВКС Лозан Панов. Премиерът Бойко Борисов вече ясно заяви, че няма доверие на съдия №1. Преди няколко дни Кирилов прие поканата на президента Румен Радев и го посети, за да сподели с него ценни мисли за бъдещия главен прокурор. На излизане юридическата шпага на ГЕРБ обяви, че е Той предлага и да се въведе законова възможност за временното отстраняване на председателите на върховните съдилища и главния прокурор от длъжност при проверка за извършени от тях нарушения, които не са престъпление. Брилянтно измислено - така проверяваният за какво ли не Панов ще може безпрепятствено да бъде махнат, като за начало - временно. За да се осъществят тези изумителни идеи на Кирилов, на следващия ден беше свикана междуведомствената работна група по въпроса - в последния момент, та критиците на управляващите в нея да не успеят да отидат. От мейла, изпратен до участниците, се вижда, че част от тях са от МВР и ДАНС. Каква работа имат полицаи и хора от спецслужбите да определят съдбата на ръководителите на съдебната власт - няма обяснение. На заседание на съвета от 14 март 2018 г. бе сформирана междуведомствената работна група за изготвяне на предложения за законодателни промени, засягащи разследвания срещу председателите на Върховния касационен съд, Върховния административен съд и главния прокурор. Простичко казано, работната група следва да обсъди и предложи законови промени, които да уредят по какъв начин се разследват председателите на върховните съдилища и главният прокурор. За възложената на групата работа можем да кажем, че е концептуално грешна, тъй като Големият проблем е, че няма механизъм, по който да бъде разследван главният прокурор, тъй като той е способен да възпрепятства всяко разследване срещу себе си. И това не е абстрактно твърдение, а горчив опит, потвърден от осъдително дело срещу Република България – делото Колеви. За текущата работа на групата можем да отбележим само едно проведено заседание на 11 юни 2018 г. И това също е проблем, но липсата на желание за реформа в прокуратурата е ясен факт. Проблемно е друго - че в кратък срок се търси Повод за това ни дава настояването работната група да бъде свикана на заседание с писмо от 15 май 2019 г., изпратено в 17:10 часа за заседание на 16 май 2019 г. в 14 часа. Без мотиви, без дневен ред. Освен тревожност за капацитета на администрацията и стила на управление в Министерството на правосъдието, това показва и друго – Но и това не е най-лошото – на 16 май 2019 г. в 10:52 е получено писмо, с което насрочената по спешност среща е отменена. Учудващо или не, работата на министерството, оглавявано от Данаил Кирилов, много прилича на работата на Комисията по правни въпроси към Народното събрание, докато я оглавява настоящият министър. Та, това е паметна бележка за нещо, което не се е случило. Министърът на правосъдието Кирилов и неговите заместници, искаха, но нямаха желание. Безсмислено е да говорим за умения и политическа воля.\" в Закона за съдебната власт, които правосъдният министър Данаил Кирилов обяви, че подготвя. От пресцентъра на ведомството обясниха, че преди проектите да са излезли от работна фаза, не могат да предоставят каквато и да било информация за документите. Те били \"в работен порядък\" и все още са \"на фаза идеи\". Обяснението бе, че няма как да предоставят документи, които могат да се променят всеки момент и не са окончателни. Като бъдат оформени варианти, те щели да бъдат публикувани и за обществено обсъждане, увериха от пресцентъра на правосъдното министерство. \"Дневник\" се обърна и с директен въпрос към министър Кирилов дали може да предостави вариантите за промени в ЗСВ. Имам нужда от още малко време. Причината е у мен. Следващата седмица, живот и здраве, ще бъдат обсъждани в работна група\", каза Кирилов, очевидно забравяйки, че няколко дни по-рано е обявил, че е готов с промените. На въпрос дали все още остават три работни варианта, които се обсъждат, Кирилов каза: \"Принципно да, но те следват Конституцията. Нека го обявя в цялост и на всички. Като стигнем до този момент, ще имате възможност да ги видите\", заяви още министърът. От което се разбра, че \"кройката на шапката\" ще му бъде подадена своевременно.", "date": "2019.05.18", "title": "Как се крои шапка на съдия"}
{"url": "https://www.dnevnik.bg/sport/2019/05/18/3907442_s_demonstracii_i_bezplatni_uroci_po_konna_shte_premine/", "text": "Днес Южният парк отново ще се превърне в сцена на състезание по  конна езда . Турнирът купа \"София\" ще се проведе за втора поредна година, като началото е в 11 ч. на голямата поляна. Турнирът цели да доближи спорта до хората в позната градска среда. Купа \"София\" е създадена по модела на състезания, които традиционно се провеждат в центъра на Виена, Берлин, Лондон, Париж. Събитието е безплатно, като всички посетители ще имат възможност да се качат на пони или кон, водени от квалифицирани инструктори. Денят започва с демонстрация на уестърн езда, като досега такава програма не е представяна на турнир в България. Впоследствие ще се проведе състезание по прескачане на препятствия за деца, трениращи в конна база \"Ниеса\". След това демонстрацията по обездка ще покаже най-изящните движения, които владеят конете и синхронът между кон и ездач. Програмата ще изпълнят Райко Гануков - балкански и многократен републикански шампион, и неговата ученичка Мирела Райкова, която е вицебалкански и държавен шампион. Във връчването на наградите ще се включат трима състезатели на конна база \"Ниеса\", които са взели участие в  световните игри за хора с интелектуални затруднения \"Спешъл олимпикс\"  в Абу Даби тази година.", "date": "2019.05.18", "title": "Купа \"София\" събира почитателите на конния спорт в Южния парк"}
{"url": "https://www.dnevnik.bg/politika/2019/05/18/3907267_hich_niama_da_glasuvam_velingrad_predi_evroizborite/", "text": "Техните нулички растат, а на нас какво? Нищо. Корупция. Краде се на поразия. Някой осъден да има?\". \"Закон има за тебе и за мене. За тях няма. Съдии, прокурори, властимащи - така са навързани\". \"Той магистрали прави, но джобовете на хората са празни\". С тези думи трима възрастни мъже от Велинград обрисуват ситуацията в България десет дни преди европейските избори. Те седят на пейка в раззеленилия се парк \"Клептуза\" - някога символ на града, а сега по думите на голяма част от хората, с които \"Дневник\" разговаря - изоставен и неподдържан, с очукани водни колела в езерото и изоставени постройки за ресторанти. Да гласувам ли Мнозина казват, че най-голямата полза от членството на България в Европейския съюз (ЕС) е възможността да се пътува свободно, заради което трябва да се гласува. Други отчитат европейското финансиране за различни проекти, особено земеделските субсидии. Според трети обаче европарите отивали при близки до политиците и обикновените хора нямали пряка полза. \"Хич няма да гласувам. Не ги гледам, не ме интересува. Такива мизерни заплати - това ли е ЕС?\", пита жена между 25 и 30 години, която работи като продавач в магазинче в центъра на Велинград. Има куче, татуировка и не гледа новини. Двама пенсионери, които се разхождаха в центъра на града, коментираха, че гласуването е за младите, а те не искат да дават мнение - преди избори само се лъжело, а те не умеели да го правят. Ще вдигне (ли) цените еврото  \"Говори се за корупция, морупция. Хората ги интересуват доходите\", смята мъж на средна възраст. Той не се представя, но пояснява, че работи по програма към общината и твърди, че с този кмет (Костадин Коев от ГЕРБ), макар и не много чисто, е по-добре. Макар Велинград да бил обявен за СПА столица на страната, заплатите на персонала в хотелите били ниски, смятат граждани. Камериерките например вземали под или около минималната работна заплата от 560 лева, а понякога парите май се бавели. Има мнения, че хотелите дърпали минералната вода и вниманието на туристите, които не се любували на природата. \"Кой ме пита мен, с тези ниски доходи, искам ли еврото? Българският лев е стабилен\", казва друга продавачка. Тя се притеснява, че с въвеждането на еврото цените ще се повишат. Роми пък настояват, че искат като полза от ЕС вода в махалата, защото нямали. Какви ще бъдат ефектите от въвеждане на еврото питаха граждани четвъртия в евролистата на БСП и доскорошен шеф на кабинета на държавния глава Иво Христов, който направи предизборна среща в града (четете по-долу). Според него евро е възможна цел, но не трябва да сме припрени, защото при бързо въвеждане може да има покачване на цените. Той смята още, че банкерите искат еврото, за да може част от големия резерв в БНБ да се върне в банките. Има (ли) предизборна кампания По централна улица \"Юндола\" във Велинград няма голямо движение, но тук-там по тротоарите минават пешеходци. На централно място е щабът на ДПС, на чиито врати има предизборни плакати с почетния председател Ахмед Доган и с кандидатите за евродепутати. Други предизборни плакати в града няма, с изключение на тези на аптеката на Веселин Марешки. В съседния град Батак пък всеки стълб е облепен. \"Неслучайно Доган е най-добрият политик\", казва Валентин, който също работи към община Велинград. След това уточнява, че в ДПС са \"бъди готов, винаги готов\" за избори. Според друг мъж ДПС има голямо влияние не само в региона, но и в страната. \"Тоя държал 30% от хотел, другият - друго. Говори се - не знам\", добавя Валентин. А вие виждали ли сте Пеевски Хора от Велинград казват, че не са виждали Делян Пеевски - депутат от Пазарджишкия регион, водач на листата с кандидати на ДПС за общински съветници във Велинград през 2015 г. и сега втори в евролистата. \"Вие в София виждали ли сте го?\", пита един мъж и казва, че е чел, че е в Дубай. \"Той от джипа - в хотела, в апартамента. Къде да го видим\", казва друг. Очаква се регионът да бъде посетен от т. нар. Централен лъч на ДПС на 23 май. Иначе кандидати за евродепутати според хората не били идвали. Идвал преди време зам.-председателят на ГЕРБ Цветан Цветанов. Един час с Иво Христов  На среща с хората от Велинград дойде Иво Христов - журналист, доскорошен съветник на президента Румен Радев, а сега на четвърто избираемо място в евролистата на БСП. Пред близо 70 души в художествената галерия той обясни, че има два залога на изборите на 26 май: единият бил \"добър или лош\", ЕС да остане място, което осигурява мира; а по-важният - да се съхрани демокрацията в България, което можело да стане само чрез гласуване за БСП; в противен случай демокрацията щяла да приключи, хора щели да бъдат заснемани до урните, както в недалечното минало, но реално избори нямало да има. След като обясни, че медиите у нас не са свободни, има култ към личността на Бойко Борисов, който излиза вечер по телевизията с нов скеч, а Европа вече му е дала картбланш, тъй като мълчи по имотните скандали, Иво Христов заяви, че е време хората в България да направят последен опит да оправят демокрацията, за която обяви, че не е получена с протести, както в други страни. После каза: \"Тези, които могат да спасят България, са хората тук. Всеки един глас е важен\". Реалната цел на БСП по думите му била състоянието на всеки един човек да е добро. Придружаващият го депутат от БСП Надя Клисурска обяви, че ако избирателите гласуват вот на недоверие към правителството на изборите на 26 май, като се върне в Народното събрание, БСП може да е изразител на тяхната воля. Тя призова да се гласува с машини, за да се намалят възможностите за манипулации и обясни, че е лесно, като теглене на пари от банкомат. Попитана с кого ще се коалират социалистите след евентуални предсрочни избори, тя каза, че хората са стратегическият партньор. Според Иво Христов дори и да не е лесно формирането на правителство, ще е по-добре, тъй като на власт ще е не ГЕРБ, а служебно правителство, назначено от президента Румен Радев. Той няколко пъти спомена името му. Накрая Иво Христов цитира бившия френски президент Шарл де Гол, че трябва да се гласува не за някого, а срещу някого. Попитан, той разказа за протестите на т. нар. жълти жилетки и прогнози нов политически пейзаж във Франция. От името на БСП на срещата във Велинград бе обещано да се работи за единен механизъм за формиране на доходите в ЕС, според който минималната работна заплата да е 60% от средната, а минималната пенсия - 35% от средната заплата. С трите въпроса - за еврото, жълтите жилетки и властта, едночасовата среща завърши.", "date": "2019.05.18", "title": "\"Хич няма да гласувам\": Велинград преди евроизборите"}
{"url": "https://www.dnevnik.bg/bulgaria/2019/05/18/3906766_otkus_ot_kulturni_sceni_na_politicheskoto_na_ivailo/", "text": "\"Предложените текстове са сбити в тази степен не заради желанието ми да бъда афористичен; опитвам да се състезавам с подкастите на ютюб, които се превръщат в основен вектор на просветата днес. Четенето на чужди мисли почва да ни се вижда загуба на време, ако не подкрепят нашите собствени, а пък аз, разбира се, не знам с какви точно мисли в главата ще вземе книгата ми читателят. Затова и предлагам различни посоки, в които той сам да тръгва и ги доразвива\", започва авторът. \"България\" В тази страна, втренчена в собствената си уникалност, няма социално изследване, посветено на други народи, и няма филм, в който героят да не се завръща в родината или пък да заминава от нея, а международните новини обикновено са към забавната част на предаванията. Ето защо не мога тук да отмина антропологическия казус на \"българския случай\". Има различни форми на политическа организация – номадски банди от ловци събирачи и сегментирани общества, където племената се съюзяват срещу общ враг, после се сбиват за поделяне на ресурси. Има империи, обединяващи различни народи, има национални държави, които се стремят към съвпадение на културни и политически граници. България попада в категорията на държавите клиенти – такива, които имат известна автономия, но заедно с това са зависими от външен център в политическо, военно, културно и икономическо отношение. Понятието няма еднозначна дефиниция за разлика от по-специфични типове зависимост, като васалитет, протекторат, неоколониален или марионетен режим. Да започнем с това, че новата българска държава е създадена от външна сила – руският цар преследва геополитическата цел да изгради лоялно славянско предмостие на Балканите. И до ден днешен, въпреки историческите преобръщания, една голяма част от българите са верни на Русия независимо дали тя е царска, болшевишка, или федерална – значи, инвестицията е била успешна. Освобождението идва малко рано; Възраждането не е имало достатъчно време да създаде критична маса от хора вътре в страната, които искат независима държава; прославените априлски бунтове, превърнати ретроспективно в \"Априлско въстание\", предизвикват насилия над хиляди невинни хора, но бунтовниците, излезли с оръжие в ръка срещу султана, са от порядъка на стотици. Създаването на васално зависимото от Високата порта Княжество България се случва след пазарлък между Великите сили, на който дори няма български представители. Наред с политическата зависимост, върху новообразуваното княжество се стоварва дълг за издръжката на руските окупационни войски от 28 милиона златни лева, които то с мъка погасява до 1912 г. След един кратък период на авантюристична независимост, през който страната се включва в Балканските и Първата световна война, следва национална катастрофа и България е принудена в продължение на 12 години да плаща репарации, определени на 2,25 милиарда златни франка, вноските по които в началото възлизат на 55% от целия държавен бюджет. Репарациите са анулирани едва през 1932 г. След като се отървава от диктата на банките, страната се ориентира към съюз с нацистка Германия, който се формализира с присъединяването към Тристранния пакт през 1941 г. Три години по-късно следва окупация от антифашистката коалиция, пак репарации, а през 1947 г., с изтеглянето на западните съюзници, страната е всмукана от тоталитарния съветски лагер. Положението на сателитите в него доктрината \"Брежнев\" определя като \"ограничен суверенитет\". Пример за него са инспирирани от Москва процеси като този срещу Трайчо Костов у нас или инвазията в Унгария или в Чехословакия. През 90-те години България отново е сама срещу големия свят и това е един крайно тежък период, който задълго охлажда мечтите за независимост. В началото на новото хилядолетие завършва геополитическата преориентация и тя става член – т.е. държава клиент – на НАТО и ЕС. Тук тя наистина има много повече права отколкото във Варшавския договор и СИВ, но е твърде слаба, за да влияе сериозно на тези организации. Междувременно валутата е закачена за марката, после – за еврото; законодателството преписва в 90% европейското, а икономиката се развива основно в подизпълнителска посока – работи се за чужди марки. Що се отнася до местните политици, те влизат в ролята на първенците от османско време и на номенклатурчиците от комунистическо, които ходят да преговарят от името на местните общности, по-рано – в Цариград и Москва, сега пък – в Брюксел. Политиката постепенно губи смисъла си, защото няма истински алтернативи, а само пазарлък по детайлите. Във всичко това няма нищо унизително – такава е съдбата на много държави в съвременния свят, защото не всеки може да е могъщ център. Обръщам внимание на това, че клиентелното положение на една страна ражда непрекъснато напрежение между претенция и реалност, от което следва една фантазмена форма на политическото. Едва възникнала на картата по волята на Великите сили, България е вече обидена от това, че са я раздробили на части, отнемайки ѝ Санстефанския идеал: т.е. подарили са ѝ нещо, но е можело и повече. Подобни парадокси стават типични за политическата култура. С такава обида страната влиза и в Европейския съюз, където няма особен ентусиазъм за нейното приемане: нещо ни изиграха, уж сме европейци, а пак най-бедни. Или вземете образа, който тук градят за себе си. Народ, чиито безспорни качества са кротостта, миролюбието, трудът (заради петте века неучастие във войни и неносене на оръжие), разгаря компенсаторно бунтовна митология във Вазовски стил и осейва територията с бронзови хайдути, а днес – с крепости и исторически възстановки. Състезанието с гордите гърци и бунтовните сърби той няма как да спечели ретроспективно, междувременно обаче се губи онова, с което безспорно ги превъзхожда. Модернизацията по принцип предполага засилена способност да имитираш най-добрите образци; парадоксът на периферните страни е, че те правят това и в сферата на собствената си идентичност. България се бори да има своята национална, социалистическа, а накрая – антикомунистическа революция; своя Юго, своите \"Бийтълс\", та напоследък дори беше построен \"българският Лувър\" (по този начин наричаха галерия \"Квадрат 500\"). Последният аргумент във всички дебати е, че \"така се прави по света\". В това България е особен случай – различна дори от съседна Румъния, защото непрекъснато мени моделите на подражание. Боян Пенев пише: Като съдим за разнородния състав на българската интелигенция и за отсъствието на общи задачи и цели в нейната среда, не трябва да забравяме и друг един важен факт: повечето от тия, що я съставят, са получили образование в различни страни и училища. И разбира се, до известна степен от тия чуждестранни школи се обуславят големите различия в домогванията на лицата, в техните методи за работа, дори в отношенията им към народ и общество. Съвсем друго би било, ако нашите младежи бяха възпитаници на една домашна школа, както бива това в страни, които са създали по-висока национална, самобитна култура (Пенев 1924: 202). Клиент на много патрони – ето един особен казус в политическата антропология. След имитацията на френската държава, а после – на немско-нацистката, България тръгна да прилага буквално и най-старателно от всички други сателити съветската система, и то до съвсем абсурдни решения, като изкореняването на лозя във времето на Горбачов, който водеше битка с алкохолизма. За да стигнем до евроинтеграцията: поради липсата на единен евромодел страната заимства от едни системата на здравеопазване, от други – на земеделието, от трети – социалната сигурност. Десет години след влизането в ЕС лайтмотив на новите популисти е опълчването срещу диктата на Брюксел, отстояването на собствени интереси, тропането по масата, пазенето на националното достойнство – не е трудно обаче зад тези горди пози да се види влиянието на стария патрон, Русия, както и подражаването на Вишеградската група, а и на надигащата се крайна десница в Европа. Сериозните теми, по които страната преговаря със Съюза (данъчна хармонизация, приемане в Шенген и Еврозоната), не пораждат особени страсти в обществото, засенчени от символични победи, като например \"Брюксел призна кирилицата за европейска азбука\". Важна причина за тази специфика на българската политическа култура е това, че няма безспорни политици, зад които нацията да застане. И тъй като вътрешната легитимност е в дефицит, дейците търсят опора във външни сили, откъдето идва и непрестанното люшкане на държавата. Един от малкото суверенни актове, Съединението, е последван от проруски преврат и абдикацията на харесвания от хората княз Батенберг. Антифашистката съпротива е директно инспирирана от СССР, но същото можем да кажем и за прозападното дисидентско движение от края на 80-те (доколкото го има), прераснало в демонтаж на комунистическата система. Външни влияния, разбира се, играят роля и в най-мощните национални държави, въпросът е в степента. Когато Макрон подкрепя Меркел, а милиардерът Сорос обяснява, че Брекзит е лош за икономиката на Обединеното кралство, това слабо влияе на политическия избор в съответните страни. В държави клиенти, зависими от инвестиции, военни съюзи и дипломатическа подкрепа, вътрешните гласове тежат по-малко отколкото тези, които идват от чужбина – на чужди политици, експерти, та дори просто на \"успели българи\". Културата е егалитарна, големите социални разлики трудно се понасят, освен ако не пренесем заможния съгражданин в някакво друго пространство, където не можем да се сравняваме с него (\"Той ли? Дадоха му от БКП едни куфарчета с пари...\"). Идентификацията с всяка власт е трудна работа, защото сме свикнали да мислим, че всички сме хора и е несправедливо единият да е много по-добре от другия. Но старите култури са изработили механизми за такава идентификация със собствените елити, докато в България властта, сменяна радикално веднъж на всеки две поколения през последния век и нещо, си остава чужда, нелегитимна, обикновеният човек не общува с нея, та дори не се и бунтува срещу нея – оставил е пазарлъка на предстоятелите си. Отчуждението от политическия процес предизвиква в държавата клиент особено естетическо дистанциране: властовите проблеми сякаш нямат отношение към реалния живот, който така или иначе е плод на някакъв фатализъм. Битките на политическата сцена въздействат повече емоционално – отнасят се към онова, което Чарлс Тейлър нарича \"политики на признаване\". Нека да го подчертаем: признаването е важно не само за дискриминираните малцинства, а и за държавите клиенти, поставени в периферията на световната капиталистическа система. Да бъдеш българин, означава автоматично да живееш по-зле от немеца, американеца, макар да си сравним с тях във всяко отношение. Как се компенсира тази травма? Компенсира се с равенството в символичното: гражданинът на периферната страна настоява да бъде третиран наравно в културата, историята, политическата ритуалистика. Неравен в социоикономическо отношение, но равен в гордостта. В американските университети политиките на признаване водят до това студентите да се изправят пред професора и да кажат: не искаме повече да ни преподавате мислите на бели европейски мъже, искаме лекция за приноса в световната култура на зулуските писатели. На тази мултикултурна политическа коректност днес десните у нас често се подиграват; тя обаче има своя аналог в нашата собствена култура. В системата на националните държави, формализирана през 19. век, дипломатическият ритуал поставя на една нога малки и големи, нови и стари, патрони и клиенти. Да очакваш Вазов да е съизмерим с Волтер, или Раковски – с Гарибалди, означава, че искаш поне в едно отношение да те признаят за равен. Тук не говоря за това, че е естествено местните дейци да са по-важни и скъпи на конкретния народ, а за ритуално съпоставяне на националните гордости в световния театър: едните имат посолство и другите имат посолство, едните получават поздравления за националния си празник – и другите получават, преди футболния мач се изпълнява химнът и на едните, и на другите. България вероятно никога няма да произведе мерцедес, айфон или \"Мираж\", затова пък може в някакъв щастлив момент да вкара гол на немци, американци или французи и да ликува от гордост. И това е по-важно, отколкото изглежда на пръв поглед. Предвид всичко това ще разберем защо при държавите клиенти политическото има тенденция да се измества от прагматиката към културата: тъкмо там най-лесно може да се получи признание. Обидата у нас е централна политологическа категория: България трудно се решава да постави пред могъщата Руска федерация въпроса за високата цена на газа или за нарушаването на въздушното пространство от техни изтребители. Затова пък скочи като един, когато оттам ги обидиха, заявявайки, че Червената армия, а не самите българи, била спасили българските евреи (сакрализирана тема на националната идентичност). Или да погледнем към Брюксел: страната продължава да получава една четвърт от селскостопанските субсидии, които се отпускат на съседната ѝ Гърция, но далеч по-драматична беше реакцията на обидата от това, че внасяните стоки от големите марки храни тук имали състав, отклоняващ се с някакви стотни от продаваните на Запад. От което следва, че \"ние сме второ качество европейци\". Поле за грандиозна политическа битка. Подобни измествания от прагматика към символика може би са целенасочени манипулации на общественото мнение, въпросът е да разберем защо работят. Можеш да накараш другата страна да те уважи с извинение, така че да се почувстваш равен по достойнство; можеш да развяваш знамето си на парада преди Олимпийските игри заедно с всички. И междувременно да си останеш все така периферен икономически, военно и политически. Този политически сомнамбулизъм е белязан от страсти, които понякога напомнят маниакално-депресивните разстройства. Според политолога Антони Тодоров: Политическата култура в съвременна България е белязана и от един комплекс за малоценност. Той се проявява като едно тревожно лутане между мании за национално величие (\"българите сме най-интелигентни\", \"имаме най-добри млади математици\", \"били сме най-могъщата държава на Балканите\", \"наследници сме на най-древната европейска култура\" и т.н.) и непрекъснато самосъжаление, че сме най-зле от всички. Дори когато оценяваме собствените си проблеми, губим всякакво чувство за мярка: нашата корупция е непременно най-голямата, \"България е страна от третия свят\" и т.н. (Тодоров 2011: 24 – 25). Мятането от една крайност в друга безвъзвратно ни отдалечава от реалността. Песента на Валя Балканска лети в Космоса и ни прославя, Левски е най-чистият и светият, нашите планини са най-зелени, а ние пък ще изиграем най-дългото хоро, за да влезем в книгата на Гинес. После без преход превключваме на обратния канал: всичките ни политици са корумпирани, българските филми не стават за гледане, където се обърнеш, идиоти и мръсотия, абе, българска работа, никога няма да се оправим. Този парадокс е породен от втренчването на държавата клиент в самата себе си. Наместо да се стреми към големи цели, които обединяват, тя се е вторачила в своето съществуване, в което е все по-малко сигурна.", "date": "2019.05.18", "title": "Откъс от \"Културни сцени на политическото\" на Ивайло Дичев"}
{"url": "https://www.dnevnik.bg/bulgaria/2019/05/18/3907230_glasovoditel_pak_shte_pomaga_na_izbiratelite_da/", "text": "Избирателите вече могат да проверят до каква степен техните позиции и мнения по различни въпроси и политики на Европейския съюз съвпадат с визията на партии, кандидати за предстоящите на 26 май евроизбори. За поредна година и избори \"Гласоводител\" предлага хората да отговорят на различни въпроси за това какви трябва да са политиките на съюза и след това да проверят коя формация и кандидат най-много се доближава да техните виждания. За сегашното гласуване са избрани 19 въпроса - твърдения, от различни области - финансова дисциплина, вредни емисии, генномодифицирани организми, данъчна политика, финансиране на по-бедните региони и др. Твърденията са формулирани заедно с екипи от още 13 страни от ЕС, 16 са еднакви за всички 14 включени в инструмента тази година страни-членки на ЕС и последните три засягат конкретно България. Към момента 10 от регистрираните за изборите 28 партии, коалици и индивидуални кандидати са отговорили на поканата на екипа на \"Гласоводител\" да попълнят анкетата и да отогворят на въпросите, за да става по-лесно сравнението на вижданията и отстояваните политики. Позициите на всички включени в инструмента политически сили са получени въз основа и на анализ на техните програми, платформи, публични изказвания и предишни гласувания. Невключените 18 партии, коалиции и индивидуални кандидати ще бъдат включени ако изпратят на своите 19 позиции. \"Както винаги, важно е да се подчертае, че резултатът от попълването на \"Гласоводител\" не е препоръка за гласуване, а е повод за гласоподавателите да научат повече за позициите на партиите по различни важни въпроси. Целта е българските избиратели да могат да направят по-добре информиран избор. Ако инструментът помогне на някои избиратели да открият и припознаят някоя политическа сила като предпочитана от тях, толкова по-добре\", отбелязват от \"Гласоводител\". Анкетата може да бъде попълвана  тук.", "date": "2019.05.18", "title": "\"Гласоводител\" - проверете от коя партия сте"}
{"url": "https://www.dnevnik.bg/evropa/2019/05/18/3907235_salvini_subira_krainodesni_partii_na_miting_za_evropa/", "text": "Италианският вицепремиер Матео Салвини ще защити лидерската си позиция сред европейски крайнодесни и националистки партии днес с масов митинг заедно с Марин Льо Пен и \"Алтернатива за Германия\", предаде \"Файненшъл Таймс\". Освен лидера на френския Националния сбор и самия Салвини, още десет евроскептични или еврофобски формации ще участват в срещата. Още четири от тези партии ще бъдат представени от лидерите си: холандската Партия на свободата на Герт Вилдерс, българската \"Воля\" на Веселин Марешки, чешката \"Свобода и пряка демокрация\" на Томио Окамура и словашката \"Ние сме семейство\" на Борис Колар, съобщи \"Франс прес\". Германската \"Алтернатива за Германия\", която може да има до 11 евродепутати след вота на 26 май, ще бъде представена от евродепутата Йорг Мойтен, Австрийската Партия на свободата - от евродепутата Харалд Вилимски, фламандската \"Вламс беланг\" от евродепутата Геролф Анеманс. Датската народна партия ще бъде представена от евродепутата Андрес Вистизен, естонската партия \"Екре\" - от своя заместник-председател Як Мадисон, а партия \"Финландците\" - от заместник-председателя си Лаура Хунтасаари. Събитието в Милано за \"Европа на здравия разум\" има за цел да демонстрира сила и единство сред евроскептичните сили преди изборите за Европейски парламент на 23-26 май, на които се очаква те да отбележат сериозни успехи и да станат силна група в институцията. Салвини се очертава като голям победител на изборите. В Италия неговата крайнодясна \"Лига\" е напът да спечели 31% от вота или 25 места, което е скок от 6% и едва пет места на евроизборите през 2014 г. Подобно на други евроскептични лидери, Салвини вече не говори за излизане от еврозоната или от ЕС. Той създаде паневропейска група, Европейски алианс на хората и нациите, включващ крайнодесни партии от Франция, Германия, Австрия, Финландия, Дания, Естония и Италия. Евродепутат от Датската народна партия, която е част от съюза на Салвини, очаква групата да има между 75 и 100 представители в Европейския парламент. Партията на Брекзит на Найджъл Фараж, която се очаква да спечели до 30% от британские гласове, също е искала да се присъедини, допълни той. Въпреки продължителните усилия обаче Салвини не успя да прилече две от най-влиятелните националистки партии в Европа – унгарската \"Фидес\", чието  членство в Европейската народна партия  е замразено, и полската \"Право и сраведивост\". Тези две партии, които са управляващи в страните си, искат да убедят ЕНП, вероятният победител на евроизборите, да работи с националистки и ултраконсервативни сили, а не с лявоцентристите. Виктор Орбан отправи похвали към Салвини, но каза, че няма да обедини сили с Льо Пен, защото тя не е на власт. \"Когато политически лидери са извън властта, те могат да казват и да правят каквото си искат. Могат да излязат извън контрол. Не искам да се забърквам с нищо такова\", посочи Орбан. Зджислав Краснодебски, полски евродепутат от \"Право и справедливост\", коментира, че проруската позиция на Льо Пен значи, че \"различията в нашите програми са твърде големи\". Партията \"Шведски демократи\" също остана извън новата група заради проруските й възгледи. Това означава, че европейските десни националисти вероятно ще бъдат разделени в две групи след изборите. Някои експерти омаловажават потенциала на крайнодесните сили, посочвайки техните различни политики и липсата на организация.", "date": "2019.05.18", "title": "Салвини събира крайнодесни партии на митинг за \"Европа на здравия разум\""}
{"url": "https://www.dnevnik.bg/biznes/2019/05/18/3906741_dnes_e_deniat_na_danuchnata_svoboda_za_bulgariia/", "text": "Днес - 18 май, е символичният Ден на данъчна свобода за България. Символичната дата, известна по света като Tax Freedom Day показва, че на тази дата гражданите спират да работят за държавата и започват да работят за себе си, напомня Институтът за пазарна икономика (ИПИ), който всяка година изчислява кога тя настъпва. През тази година в държавния бюджет е планирано да постъпят рекордните 43.9 млрд. лв. приходи. Средно за един календарен ден българите изработват по 319 млн. лв., което означава, че ще са ни необходими 138 дни, за да бъде попълнена общата сума, изчисляват анализаторите на ИПИ. Датата е символична и показва кога държавният бюджет ще се попълни, ако всичко изработено бъде незабавно изземвано. Въпросните 138 дни отразяват общите приходи в консолидираната фискална рамка за 2019 г. От тях най-много - 34 дни, са нужни за попълване на планираните приходи от ДДС, за акцизите са нужни 17 дни, за социални осигуровки - 24 дни, за здравни - 9. За попълването на приходите от подоходните данъци се попълват за 12 дни, а тези от корпоративни данъци – за малко над 8 дни. Други почти 7 дни отнема плащането на държавните и общински такси. Прецизно погледнато, местните данъкоплатци са спрели да работят за държавата още на 9 май, защото в дните до 18-ти май ги \"отменят\" европейските данъкоплатци чрез 2.7 млрд. помощи от ЕС, заложени в бюджета. Освен изчислените 138 дни ИПИ напомня, че още два дни данъкоплатците ще \"изработват\" планирания дефицит от 600 млн. лв. в бюджета. Ако обаче в края на 2019 г. има излишък, както и в предишните три години, няма да има дни за отработване. През последните години се наблюдава устойчива тенденция дните, нужни на българските данъкоплатци да попълнят тяхната част от бюджета, да бъдат все повече и денят на данъчна свобода да идва все по-късно през годината, коментират авторите на изчисленията. Това означава, че реално данъчната тежест в страната нараства - главно заради повишаването на пенсионните вноски, а през 2019 г. - и на максималния осигурителен праг. Преразпределението през приходната част на бюджета се планира да достигне 37.7%, което е най-високата стойност за последните 10 години. Сметката разпределя данъчното бреме върху абсолютно всички български граждани (включително деца, пенсионери и т.н.), но именно работещите понасят в най-голяма степен тежестта на хазната. За работещите българи данъчната тежест е близо 50%, тоест за тях Денят на данъчна свобода идва чак в края на юни.", "date": "2019.05.18", "title": "Днес е денят на данъчната свобода за България"}
{"url": "https://www.dnevnik.bg/evropa/evropeiski_parlament/2019/05/18/3907201_evroparlamentut_e_nai-golemiiat_reklamodatel_vuv/", "text": "Европейският парламент е най-големият политически рекламодател във \"Фейсбук\" за България. Това показва статистиката на социалната мрежа, която бе оповестена публично тази седмица. Компанията събира данни от март насам, като отчита рекламни постове, пуснати през специалната платформа на \"Фейсбук\". Според данните за изминалите два месеца в страната са публикувани общо 3114 реклами, струващи 61 664 долара. Англоезичната страница  European Parliament,  която плаща за реклами на много езици, е похарчила общо около 29 хил. долара за съдържание на български. Отделно, страницата  Европейски парламент в България , която се поддържа от местното представителство на институцията, е добавила около 3300 долара, като това я нарежда на 4-то място по разходи. Преди нея са  European Greens  с около 7400 долара и платформата за дебати  Kialo  с около 4200 долара. Българските партии Демократична България  е страницата на българска партия, вложила най-много пари за реклама във \"Фейсбук\" преди евроизборите - 2585 долара, сочат данните на \"Фейсбук\". Още в началото на подготовката за вота формацията обяви, че ще заложи на дигитална предизборна кампания, тъй като голяма част от избирателите й са активни онлайн. На второ място по дадени пари за реклама във \"Фейсбук\" е  Път на младите  с 1125 долара. Страницата е платформа на едноименната коалиция, която се прицели в евродепутатските банки с млади и образовани в чужбина кандидати на възраст под 35 г., и беше подкрепена от НДСВ и \"Новото време\". (Повече за тях  четете тук .) Следваща в класацията е страницата на сайта \" Приоритети \", която рекламира кандидатурата на лидера на БЗНС, бивш военен министър във втория кабинет \"Борисов\" и настоящ независим кандидат за евродепутат Николай Ненчев. Разходите за реклама в размер на 999 долара са отбелязани като поети от БЗНС. На следваща позиция е страницата на сайта  informo.bg , който е спонсорирал с 560 долара интервюта с кандидати за евродепутати от ГЕРБ и собствената си фейсбук страница. В описанието му в социалната мрежа пише, че страницата се управлява от \"Информо медия\" ЕООД. Справка в Търговския регистър сочи, че управител на дружеството е 24-годишният Тодор Джонев. Преглед на съдържанието на сайта показва значителен брой текстове за ГЕРБ и кандидатите на партията за евродепутати.  Кандидатите Най-много пари за реклама на конкретен кандидат преди вота, в който ще се гласува с преференции, \"Фейсбук\" отчита за страницата на втория в листата на \"Демократична България\"  Стефан Тафров  (с 1112 долара). 504 долара са похарчени за реклама на страницата на седмия в листата на ВМРО  Кристиян Шкварек . В първата двадесетица са още страниците на първия в \"Демократична България\"  Радан Кънев  и  Лиляна Павлова , която е 7-ма в листата на ГЕРБ, с разходи между 300 и 500 долара. В същите суми се разполагат и кампаниите на  ПП ГЕРБ – София  и  Движение ВОЛЯ . В полза на \"Воля\" обаче реклами са купували още две страници -  ВОЛЯ - Българските Родолюбци  и  Веселин Марешки , като общите разходи на трите са около 860 долара. Кой плаща и какво става, ако не се знае Според новите правила на \"Фейсбук\" за политическата реклама, които компанията въведе в отговор на критиките, че дава възможност за политически манипулации, рекламодателят е длъжен да отбележи сам преди публикуване, когато рекламата е свързана с политика или национално значима тема. В този случай той е длъжен да уточни и кой е платил. Ако това не е отбелязано, \"Фейсбук\" спира рекламата от разпространение и отбелязва в архива, че е липсвала информация. Тоест, ако една страница е пускала реклами и със, и без дисклеймър, това ще бъде отбелязано на две отделни места в крайната класация, като се вижда колко пари са дадени и по двете пера. Общите разходи могат да се видят в индивидуалната страница в базата данни.", "date": "2019.05.18", "title": "Рекламата, която виждате във \"Фейсбук\", е платена от партия..."}
{"url": "https://www.dnevnik.bg/sport/2019/05/18/3907522_manchestur_siti_se_ustremiava_kum_istoriiata_s_shans/", "text": "Сезон за историята – така в \"Манчестър сити\" ще запомнят настоящата година, ако спечелят ФА къп (Купата на футболната асоциация). Днес в 19 часа \"гражданите\" се изправят срещу \"Уотфорд\" във финала на най-стария футболен турнир в света. След като вече триумфираха с  титлата във Висшата лига  и  Купата на Лигата , тимът на Пеп Гуардиола има шанс да стане първият в историята, спечелил и трите домашни трофея. До този момент подобно нещо в английския футбол не е правено от мъжки отбор. Единственият английски тим, който досега го е постигал е женският състав на \"Арсенал\" през 2007 г. ФА къп е единственият трофей в Англия, който Гуардиола не е спечелил след идването си, така че двубоят има допълнителен стимул за мениджъра на \"гражданите\". \"Това е финал, а в такъв мач всичко може да се случи. Обичайно по-добрият отбор печели, но сме виждали и изненади. Във Висшата лига е различно, имаш шанс за поправка, а във финал не е така\", каза Гуардиола преди срещата. \"Не съм съгласен, че сме на път към историята. Не отдавате нужното значение на това, че женски отбор преди това е печелил трите купи\", добави каталунецът, който беше питан и кой требъл във футбола е по-ценен. В кариерата си той изведе \"Барселона\" до спечелване на Ла Лига, Купата на краля и Шампионската лига през сезон 2008-09. В английския футбол \"Манчестър юнайтед\" и \"Ливърпул\" също имат континентални требъли. \"Червените дяволи\" титлата, ФА къп и Шампионската лига през 1999 г., а \"Ливърпул\" ФА къп, Купата на Лигата и Купата на УЕФА (сега Лига Европа) две години по-късно. \"Такива неща не могат да се сравняват. Всяко отличие е ценно за един отбор. Разбира се ние искахме да спечелим Шампионската лига, но бяхме победени. Няма да се връщам назад, защото ни предстои мач с добър отбор като \"Уотфорд\". \"Сити\" има само една загуба в последните си 22 мача, като се намира и в серия от седем поредни победи. Тимът допусна едва един гол в последните си пет срещи. Време за изненади Купата на Футболната асоциация освен като най-стария турнир в света е известна и като надпреварата, която често води до най-големите изненади. Пословични за \"убийците на гиганти\" – тимове от долните дивизии, които отстраняват водещите тимове, като подобни случаи има почти всяка година. Изненади в историята не липсват и във финалите. Последният изненадващ победител дойде именно във финал, в който участваше \"Сити\". През сезон 2012-13 \"Уигън\" победи \"гражданите\" с гол на резервата Бен Уотсън в добавеното време. Сега \"Уотфорд\" се надява да поднесе нова изненада. \"Стършелите\" завършиха на 11-о място в шампионата, а стимулът за тях във финала е участие в Европа. Ако тимът вземе трофея ще си гарантира участие в Лига Европа през следващия сезон. \"Ние сме уверени в нашите възможности, но разбира се трябва да отчетем, че се изправям срещу един от най-добрите отбори в света. Трябва да покажем най-доброто от своята игра, ако искаме да победим \"Сити\", каза мениджърът на \"Уотфорд\" Хави Грасия.", "date": "2019.05.18", "title": "\"Манчестър сити\" се устремява към историята с шанс за требъл в Англия"}
{"url": "https://www.dnevnik.bg/razvlechenie/2019/05/18/3907441_video_dnes_e_premierata_na_purviia_samostoiatelen/", "text": "Неправилен рап\" е името на първия самостоятелен албум на Ицо Хазарта, чиито концерт-премиера е днес от 20.00 часа в Sofia Live Club. Билетите за него отдавна са разпродадени, но в следващите 6 месеца предстои дълга поредица от участия за неговото промотиране. Албумът не минава без участие от страна на \"Ъпсурт\" - бийтовете в него са дело на Бат Венци. В \"Неправилен рап\" Ицо Хазарта е работил и с други изпълнители като Белослава и варненския рапър Явката ДЛГ.  Видеоклипът на песента \"Браво\" от албума излезе през февруари и веднага се превърна хит, а към днешна дата клипът в \"Ютюб\" има над 8 милиона гледания. Заглавието на следващия сингъл от албума е \"Гладен\", а неговата премиера ще е на концерта по време на връчването на наградите на БГ Радио на 22 май в Пловдив. \"Нямам претенции, че е нещо велико. Но е нещо мое\", каза миналия уикенд в студиото на \"Би Ти Ви\" Хазарта. Той допълни, че няма никакви страхове, защото си е свършил работата в звукозаписното студио. \"Страховете трябва да са за слушателите\", се закани той. ", "date": "2019.05.18", "title": "Дебютът на Ицо Хазарта (видео)"}
{"url": "https://www.dnevnik.bg/bulgaria/2019/05/18/3905986_izdignah_si_pametnik_otkus_ot_zad_zavesata_na_soca/", "text": "В \"Описание\" на \"Зад завесата на соца\" е написал: \"По волята на съдбата баща ми Станко Тодоров беше два мандата министър-председател на България, председател на парламента и почти несменяем член на висшето ръководство на комунистическата партия. Покрай него имах възможност да наблюдавам хората, които изиграха важна роля в най-новата история на страната: Кимон Георгиев, Вълко Червенков, Тодор и Людмила Живкови, Борис Велчев, Александър Лилов, Петър Младенов и Андрей Луканов.\" Калин Тодоров предостави на \"Дневник\" откъс от книгата: В ранната утрин на топъл майски ден през 1987 г. с жена ми решихме да отидем до Правец. Искахме да видим отблизо паметника, който Тодор Живков приживе си беше издигнал. Виждали го бяхме само на снимки във вестниците и по телевизията – бронзов бюст, разположен в центъра на градчето, сътворен от големия скулптор професор Величко Минеков. Паметникът беше тържествено открит три дни преди 70-ата годишнина на Живков – без него, естествено, но в присъствието на други членове на Политбюро, местни първенци и много граждани. В словото си Пенчо Кубадински доволно заяви: \"Този ден е един от най-радостните и най-щастливите за българския народ.\" А през тези радостни и щастливи дни кризата вече сериозно нагазваше българския народ. Хранителните и другите насъщни стоки за бита бяха започнали да изчезват от рафтовете на магазините. За сметка на това пък цените растяха. Но не и в Обетованата земя, наречена Правец. За нея старателно се грижеше най-достойният й син. От забутано селце тя бързо се беше превърнала в китно градче с много промишлени цехове, кокетни блокчета, зеленина и специално снабдяване.  Именно това снабдяване беше една от причините в края на тази работна седмица да пътуваме за Правец, решени да съчетаем поклонението пред паметника с малко пазар. По пътя обаче една безцеремонна оса се вмъкна в \"Лада\"-та и ужили съпругата ми по средния пръст на дясната ръка. Той страшно се поду и се вдърви в неприличен жест. Когато стигнахме до центъра на градчето и слязохме пред паметника, жена ми посочи към него с пръста, където я ужили осата, и възторжено се развика: \"Ето го Тодор Живков\". На майтап, ама и не съвсем, й се скарах: \"Затваряй си устата, че ей сега ще дойдат да ни арестуват.\" Но докато се разхождахме по чистите, спокойни и слънчеви улички, съпругата ми продължаваше да показва табелите със същия пръст. А улиците бяха кръстени, изобщо не се шегувам: \"Тодор Живков\", \"Мара Малеева\", \"Людмила Живкова\", \"Владимир Живков\", \"Янко\" (партизанското име на Първия). По онова време в София се разказваше виц: Тодор Живков наградил Владимир Живков с орден \"Людмила Живкова\". Когато Първия реши да се увековечи приживе, идеята му за паметника срещна известна съпротива дори във висшето ръководство на партията, което иначе го слушаше доста безропотно. Затова му беше необходима предварителна подготовка. Първо Живков беше удостоен за втори път със званието \"Герой на България\", а след това излезе партийно решение, че два пъти героите имат право на свои мраморни или бронзови копия. После излезе и план-график за тяхното увековечаване, където на първо място фигурираше съветският ръководител Леонид Брежнев. Следваха легендарните дейци от съпротивата Боян Българанов и Цола Драгойчева, а Тодор Живков беше поставен на пето място. (Бюст на Брежнев се появи в градинката срещу мавзолея на Батенберг, но във времената на \"перестройката и гласността\" тихомълком изчезна. Съдбата му по-късно последва и паметникът на Ленин пред Булбанк.) Накрая, на едно писателско събиране, Георги Джагаров уж някак случайно забеляза, че фигурата на Живков е \"сякаш създадена да бъде форма на устрем, на воля, на постоянно движение\". Това изявление нееднократно беше тиражирано по вестниците, радиото и телевизията и окончателно трасира пътя към издигането на паметника.  Известно време след поставянето на бюста Първия се усети, че този път май сериозно е прекалил. Предстоеше посещение на Горбачов, планът беше да му бъде показан и Правец, а паметникът никак нямаше да хареса на госта. Затова Живков инициира заседание на Политбюро, на което бе прието демагогското решение \"За атрибутите на властта\". С него се декларираше отказ от манифестации и от портрети на вождовете на публични места, а Народният дворец на културата, кръстен на Людмила Живкова, беше преименуван. Някои държавни сгради като тази на \"Булгартабак\" при \"Попа\" бяха отстъпени на народа. (Народът не свари да се порадва на сградата, защото я грабна Делян Пеевски, но и това вече е друга история.) Решението предвиждаше и демонтаж на паметника. Месец след като бяхме ходили в Правец и имахме късмета да го видим за последно, в една неделя срещу понеделник, на 12-ти юли, когато хората не са на работа, бюстът беше скрит зад ограда на УБО и кротко демонтиран, без от него да остане и следа.  Оказа се, че все пак следа е останала, поне в съзнанието на много хора. Десетина години след тази история България вече береше първите плодове на историческия Преход. Промишлеността беше разграбена и разрушена, а селското стопанство колабира. Хиляди хора останаха без работа и така се роди острата носталгия по времената на соца. В година първа на новия век общинарите от Правец поискаха отново на площада им да има паметник на Тодор Живков. (Наскоро и жителите на родното му село Лозница също поискаха паметник на Пенчо Кубадински.) И така 2,6-метров бронзов монумент на Тодор Живков, при това в цял ръст, отново беше поставен в центъра на неговото градче. На тържественото откриване присъстваха важни гости от София –президентът Георги Първанов и главният секретар на Министерството на вътрешните работи Бойко Борисов (докато пишех тази книга, все още министър-председател на България). ", "date": "2019.05.18", "title": "Издигнах си паметник (откъс от \"Зад завесата на соца\")"}
{"url": "https://www.dnevnik.bg/sviat/2019/05/18/3907439_arabite_li_shte_platiat_smetkata_v_konflikta_na_sasht/", "text": "В целия Близък изток се чува биенето на барабаните на войната, предизвикано от правителството на Тръмп и породилите спорове атаки срещу  саудитските танкери и петролопровод . Но Рохиле Гарайбех, изтъкнат йордански политик и коментатор в местния печат, наблюдава всичко това със смесица от пренебрежително отношение и отегчено раздразнение. \"Цирк\", каза той в телефонно интервю, окачествявайки последния развой на събитията като нищо повече от спектакъл с участието на множество чуждестранни актьори на сцената. \"Нищо повече от номера, целящи да засилят натиска върху Иран\", допълни той. Докато правителството на Тръмп си урежда сметките с Иран, което навява тревожни асоциации с подготовката за войната в Ирак през 2003 г., хората в целия арабски свят се опитват да отгатнат доколко разтревожени трябва да бъдат. В интервюта писатели, предприемачи и изгнаници изразиха опасения от евентуална ужасяваща война между САЩ и Иран, която според мнозина се готви още от времето на заложническата криза в американското посолство в Техеран през 1979 г. Но те вече са свикнали с американски президент, който често предпочита агресивната риторика пред дипломацията като средство за водене на преговори, след което в крайна сметка отстъпва. \"Ако трябваше да вярваме на всичко, което Тръмп е казал през последните три години, щеше да има война с Китай, Северна Корея и Мексико\", каза Джоузеф Фахим, египетски филмов критик. \"Този човек става за смях, просто не е сериозен. Не знаем дали да вярваме на тези заплахи или това е просто някой от многото му номера\", добави Фахим. В Ливан Рами Хури, учен от Американския университет в Бейрут, даде интервю на терасата на своето жилище, разкриваща гледка към Средиземно море. \"Гледам за американски ракети на хоризонта\", каза той шеговито. В катарската столица Доха предприемачът Фархад Саид тъкмо е приключил своя сухур, последното си ядене, преди да започне дневния пост за Рамазана на разсъмване. \"Това може да доведе до нещо незначително\", каза той със сарказъм. Но под повърхността на шегите и скептицизма лежи мъчително притеснение, че изострящото се противоборство може да се окаже изключението от правилото, моментът, в който тактиката на Тръмп непреднамерено да тласне САЩ - и Близкия изток - към нежелана война. \"Дали може да се изостри и да се превърне в нещо пълномащабно? Възможно е\", каза Фахим. В някои части на Арабския полуостров това напрежение вече се усеща. В четвъртък сутринта силни експлозии разтърсиха йеменската столица Сана, докато военни самолети на водената от Саудитска Арабия коалиция нанасяха поредица удари по цели на съюзилите се с Иран бунтовници хуси, контролиращи по-голямата част от Северен Йемен. Тези удари бяха нанесени два дни след като хусите основния съперник на Иран в региона и, заедно с Обединените арабски емирства и Израел, главен поддръжник на втвърдяващата се политика на правителството на Тръмп срещу Иран. Йеменското министерство на здравеопазването съобщи, че при въздушните удари в четвъртък са загинали шест души, сред които четири деца. Представители на хусите разпространиха снимки на кървящи, покрити с пепел деца на болнични легла. В редакционна статия от вчера на \"Араб нюз\", най-големия саудитски англоезичен вестник, се казваше, че следващите удари трябва да бъдат по Техеран. \"Мнението ни е, че те трябва да бъдат ударени силно\", отбелязва вестникът, чиито статии често пъти отразяват официалната саудитска позиция. \"Макар и войната винаги да е последна опция, е нужен международен отговор, за да бъде обуздана иранската намеса\", допълва изданието. Подходът на Тръмп към Иран, изработван основно от неговия съветник по националната сигурност, ястребът Джон Болтън, е \"единственото нещо, което той направи 100 процента правилно\", каза Мохамед Аляхия, главен редактор на \"Ал Арабия\", дубайски новинарски телевизионен канал, собственост на Саудитска Арабия. \"Иранците каза Аляхия. Но когато президентът върна задушаващите санкции срещу петролния сектор, \"те разбраха, че не могат да чакат. Затова виждаме тази трескава активност в Персийския залив\", допълни той. \"Това, което наистина е отвращаващо, е да гледаме как се оправдават хората на Запад, които защитават Иран\", посочи той и отбеляза подкрепата на Иран за сирийския президент Башар Асад. \"Някои от нещата, които се чуват от критиците на Тръмп, биха предизвикали отвращение у някой сириец, който е загубил семейството си\", добави Аляхия. Брус Ридъл, бивш сътрудник на ЦРУ, който сега работи в Института \"Брукингс\", заяви, че видимият апетит на Саудитска Арабия за конфронтация с Иран доста се отличава от политиката на бившето ѝ ръководство. Предишният управник, крал Абдула, беше категорично против открит конфликт, и то до такава степен, че разми иранската отговорност за терористичното нападение в кулите \"Хобар\" през 1996 г., при който загинаха 19 военнослужещи от военновъздушните сили на САЩ. (САЩ в крайна сметка заключиха, че Иран е отговорен.) Но при престолонаследника принц Мохамед бин Салман - фактическия управник на Саудитска Арабия, докато на трона все още е баща му - \"те обичат конфронтацията\", каза Ридъл. Като зловещо предзнаменование, заяви той, миналата година в интернет се появи анимационен видеоклип, в който престолонаследникът - често наричан с инициалите си МБС - предвожда саудитска инвазия в Иран. \"Ако това видео е някакво прозрение за мисленето на МБС, то всички трябва да сме много разтревожени\", добави Ридъл. Безкомпромисните изявления на Белия дом и внезапното изобилие на инциденти като мистериозното нападение срещу двата саудитски петролни танкера в неделя разпалиха страхове в някои среди, че Тръмп и съветниците му се опитват да измислят повод за война, преди нахлуването в Ирак през 2003 г. В четвъртък президентът Тръмп е казал на изпълняващия длъжността министър на отбраната на САЩ, че не иска да тръгва на война с Иран, заявиха няколко представители на американските власти. Въпреки всичко много араби смятат, че е нужно да се противодейства на иранския експанзионизъм. През последните 15 години чрез съюзи с местни въоръжени групировки или контрабанда на пари и оръжие Техеран постепенно разшири позициите си в целия регион. Дъгата на неговото влияние минава през Ирак, Сирия, Ливан, Газа и Йемен. \"Иран създаде атмосферата за това подстрекаване към война\", каза Монализа Фрейха, редактор в ливанския вестник \"Нахар\". Но тя добави, че не вярва особено подходът на Тръмп да се окаже успешно противодействие на иранската агресия. \"Не виждам на хоризонта да се задава планирана война\", каза Фрейха. \"Но във всеки един момент са възможни грешки в планирането\", посочи тя. Либиецът Халед Шариф познава острия край на американската политика. През 2003 г. , като бунтовник срещу Кадафи, той е арестуван в Пакистан и в продължение на две години е държан в тъмница на ЦРУ в Афганистан, където по думите му бил подлаган на сериозни изтезания, които му причинили трайни проблеми с психичното здраве. Много либийци приветстваха американската военна подкрепа за революцията, която през 2011 г. свали от власт дългогодишния диктатор полковник Муамар Кадафи, каза Шариф. Но оттогава е трудно да се каже както твърди в случая с Иран, и кога се придържа открито към автократи, както в Саудитска Арабия и Египет. \"Проблемът с Иран е от десетилетия\", каза той. \"Сега става дума за пари: Тръмп стои близко до страните от Персийския залив, защото иска да изкара пари от тях\", заяви Шариф. Сегашното напрежение е малко вероятно да доведе до война, добави той, \"но няма да доведе и до мир. Трябва да намерим политическо решение\". Гарайбе, йорданският политик и коментатор в йорданския печат, каза, че както много пъти преди това повечето араби са сведени до ролята на притурка или зрители на сложно представление, на която водещите са по-големи външни сили. И както толкова много пъти преди това, добави той, \"накрая те ще платят сметката\". /БТА", "date": "2019.05.18", "title": "Арабите ли ще платят сметката в конфликта на САЩ и Иран"}
{"url": "https://www.dnevnik.bg/sport/2019/05/18/3907525_antetokumbo_izvede_miluoki_do_vtora_pobeda_vuv_finala/", "text": "Янис Антетокумбо и \"Милуоки бъкс\" постигнаха втора поредна победа над \"Торонто раптърс\" във финалите в Източната конференция на НБА. \"Елените\" спечелиха със 125:103, като нито за момент не изоставаха в резултата в своята зала \"Физърв форум\". \"Милуоки\" се възползва перфектно от домакинското си предимство и поведе с 2:0 в серията преди тя да се прехвърли на територията на Канада. Антетокумбо беше над всички, като изигра поредния си впечатляващ мач. Той реализира \"дабъл-дабъл\" с 30 точки и 17 борби, освен това добави и пет асистенции, една открадната топка и два чадъра. Антетокумбо реализира 10 от 20-те си стрелби от игра и беше точен при девет от 12 опита от наказателната линия. За девети път в своята кариера крилото отбеляза 30 или повече точки в мач от плейофите. \"Ключово беше, че сме много силни психически. Ние израснахме в последната година и това ни помага в плейофите. Беше важно да пазим нашия дом и да спечелим тук\", каза след срещата Антетокумбо. Антетокумбо, който е едва на 24 години, се нареди и до легендата Карийм Абдул-Джабар, който досега беше единственият играч в историята на \"Милуоки\" реализирал най-малко 25 точки, 15 борби и пет асистенции в мач от плейофите. Абдул-Джабар играе за \"Милуоки\" между 1969 и 1975 г., като става шампион с тима през 1971. След това преминава в \"Лос Анджелис лейкърс\" и печели шампионските пръстени още пет пъти. Силно за \"елените\" се включи Ерсан Илясова, който вкара 17 точки от пейката. Никола Миротич добави 15, а други две резерви Малкъм Брогдън и Джордж Хил съответно 14 и 13. За \"Торонто\" най-резултатен беше Кауай Ленърд с 31 точки, като добави и осем борби. Усилията на звездата на тима обаче не бяха подпомогнати достатъчно от неговите съотборници. Кайл Лаури вкара 15, а Ник Пауъл 14, но никой от останалите играчи на \"Торонто\" не премина границата от осем. Следващите два мача от финалната серия на Изток са в Торонто в понеделник и сряда. На Запад шампионът \"Голдън стейт уориърс\" също води с 2:0 срещу \"Портланд трейлблейзърс\".", "date": "2019.05.18", "title": "Антетокумбо изведе \"Милуоки\" до втора победа във финала на Изток (видео)"}
{"url": "https://www.dnevnik.bg/razvlechenie/2019/05/18/3907264_kak_da_gledame_finala_na_evroviziia_makar_i_bez/", "text": "За първи път от 2014 г. насам БНТ няма да излъчва финала на големия международен конкурс за песен \"Евровизия\", който тази година се провежда в Тел Авив, тъй като се  отказа от участие  през 2019 г. по финансови съображения. Ако все пак има желаещи да видят и чуят финалистите,  изпълнението на Мадона , което предизвика  реакция от страна на Роджър Уотърс , както и да разберат кой ще спечели първото място, те могат да се възползват от прякото излъчване на събитието онлайн в канала на \"Евровизия\" в YouTube, което ще започне точно в 22 ч.. До финала достигат 26 изпълнители от цяла Европа и Австралия, които ще се борят за кристалната статуетка, а очакванията са шоуто да привлече над 200 млн. зрителите от цял свят.", "date": "2019.05.18", "title": "Къде да се гледа финалът на \"Евровизия\", макар и без българско участие"}
{"url": "https://www.dnevnik.bg/detski_dnevnik/2019/05/18/3907112_za_iondji_s_ogromna_ljubov_-_na_ioan_i_angelina_jertvi/", "text": "Името на главния герой от \"Историята на малката панда Йонджи\" е комбинация от имената на двете деца на автора на книгата Розанджела де Фатима Свиеркоски - Йоан и Ангелина. След като родителите им се разделят, бащата ги отвежда тайно през 2015 г., и въпреки че съдът се произнася неколкократно в полза на майката, никоя от отговорните институции и до днес не се е ангажирала да ги върне при нея. В битката за децата си Розанджела де Фатима Свиеркоски получава съдействие единствено за редки и кратки срещи с тях. Вече почти четири години тя ги вижда само няколко пъти, винаги в присъствието на социални работници на закрити врата в институции. За последната година и половина тя не може да играе с тях, да ги прегърне, не може дори лично да им поднесе подаръци за рождените дни или да прекарат заедно някой празник. Специалисти са установили, че Йоан и Ангелина са жертви на т. нар. синдром на родителско отчуждаване - термин, с който психолозите наричат настъпващата при детето психологическа травма, когато единият родител умишлено възпрепятства контактите с другия и настройва децата срещу него. Последиците от тази травма за детето могат да бъдат тежки и дългосрочни - ниска самооценка и самоомраза, депресия, нарушения в развитието. Интервю с детския психолог Елена Енева по темата за родителското отчуждение можете да прочетете  тук . Такива случаи в България не са рядкост. Българският хелзинкски комитет продължава  кампанията  си \"Виж детето\" за популяризиране на проблема и за разясняване на негативните последствия за децата, станали жертва на родителско отчуждение. Йонджи беше много специален - той беше надарен с толкова много обич, че за да я съберат, в гърдите му биеха две сърца. Освен майка си Йонджиедома, Йонджи обичаше много и своя по-голям брат Едо. Едо живееше много далеч, за да може да учи в университет, но често ги навестяваше и всички те си играеха заедно на най-различни игри, които мама измисляше. Обожаваха да пеят и танцуват заедно на музиката на \"Пъстричката кокошка\" и \"Изпяти думички\". Заедно пееха и \"Отче наш\" и се молеха така: \"Благодарим Ти, Отче небесни, че имаме храна, здрави сме и че сме заедно! Благослови също и Едо!\" Знаете ли какво най-много обичаха да правят заедно!? Обичаха да играят на \"Пет малки маймунки скачат на леглото\", както и на \"Жаба Жабурана\" и да се правят на динозаври Обичаха също да четат \"Книгата за числата\", книжката за малкото бяло зайче Флопси, както и много други книжки. Играеха си също на кунг-фу панда, тогава Йонджи се качваше \"на конче\" на гърба на майка си. Тя се преструваше, че пада и започваха да се боричкат през смях. Друг път Йонджи се държеше здраво за краката на майка си, докато тя ходеше и се преструваше, че е коала, а не малка прекрасна панда с черни правоъгълници около очите Йонджиедома обичаше всички игри, изкуства и проекти, свързани с математика. Затова измисляше математически игри, които да играят всички заедно.  Един ден, обаче, докато беше в детската градина, Йонджи беше отвлечен много далеч от мама Йонджиедома. Двете щастливи доскоро сърца на малката панда се изпълниха с тъга. И както радостта и обичта му доскоро бяха двойни, така сега се удвои и скръбта на Йонджи.", "date": "2019.05.18", "title": "\"За Йонджи, с огромна любов\" - на Йоан и Ангелина, жертви на родителско отчуждение"}
{"url": "https://www.dnevnik.bg/sviat/2019/05/18/3907550_ruski_skandal_za_korupciia_raztursi_pravitelstvoto_na/", "text": "Австрийското правителство е на ръба на оцеляването си, след като бе разтърсено от разкрития на медии за това, че вицеканцлерът от крайната десница Хайнц-Кристиян Щрахе е договарял няколко часа с \"руснаци\" да го подкрепят на изборите през 2017 г., а той да им върне услугите с държавни поръчки, когато влезе във властта. След публикациите в петък, съдържащки видео запис на разговор в Ибиса, канцлерът Себастиан Курц свика извънредно заседание на ключови членове на правителството и на двете управляващи партии. В събота сутринта източник от правителствената коалиция заяви за \"Ройтерс\", че той е изключил възможността да продължи да работи заедно с Щрахе. Двамата ще се срещнат в 12 ч. българско време и се очаква Курц и Щрахе да направят специално изявление за скандала. На видео записа от юли 2017 г., разпространен от германските издания сп. \"Шпигел\" и в. \"Зюддойче цайтунг\", се вижда как Щрахе и Йохан Гуденус от ръководството на неговата Партия на свободата (и настоящ председател на парламентарната група) разговарят с жена, която се представя за племенница на руски олигарх. Медии като при Орбан и всички държавни поръчки на \"Щрабаг\" В разговора, проведен във вила в испанския курорт няколко месеца преди идването на партията на власт, Щрахе предлага на компанията, за която става дума, държавни строителни поръчки за пътища при завишени цени в замяна на това да получи помощ за Партията на свободата. Щрахе казва също, че иска всичко да бъде законно. Жената казва, че иска да инвестира в Австрия стотици милиони евро, Щрахе и Гуденус обсъждат какви възможности има за това. \"Рускинята\" и партньорът ѝ споменават и овладяване на 50% от собствеността на \"Кронен Цайтунг\" - най-влиятелният австрийски таблоид, и подкрепа от вестника за кампанията на паритята. \"Ако тя превземе \"Кронен Цайтунг\" три седмици преди изборите и ни изкара на първо място, можем да говорим за всичко\", цитира \"Шпигел\" думите на Щрахе, който допуска по този начин да спечели 34% от гласовете. Искам \"да изградя медийна среда като Орбан\", допълва той. Щрахе дори предлага жената \"да регистрира компания като \"Щрабаг\". \"Всички правителствени поръчки, които сега отиват при \"Щрабаг\", ще дойдат при вас\", казва бъдещият вицеканцлер на Австрия. В разговора той казва още, че богати дарители на Партията на свободата, превеждат 1-2 милиона евро чрез \"асоциация\", за да прикрият произхода им. \"Това е благотворително сдружение, което няма нищо общо с партията. По този начин средствата се отчитат пред Сметната палата на Австрия\". В страната се изисква регистриране на всяко дарение за партия над 50 000 евро, а Партията на свободата не е отчитала такива от 2012 г. насам, пише \"Зюддойче цайтунг\". \"С Партията на свободата е свършено\" Не е ясно кой е организирал срещата. Щрахе и Гуденус потвърждават пред \"Шпигел\" и \"Зюддойче цайтунг\", че са присъствали на нея, но и изтъкват, че на няколко пъти казали, че каквото и да се предприеме, трябва да се спазват регулациите и законите на Австрия. Водещото заглавие на \"Кронен цайтунг\" днес е \"С Партията на свободата е свършено\". Партията на свободата е основана преди години от бившия членове на СС и възходът ѝ по времето на лидера Йорг Хайдер доведе до дипломатическа изолация на Австрия през 90-те години. След спад на популярността ѝ, тя преживя ренесанс при Щрахе и от 2013 г. насам печели над една пета от гласовете в местните избори. През април 2016 г. нейният кандидат Норберт Хофер спечели с над 35% първия тур от президентските избори и за спирането му се наложи обединение на иначе съперничещи си партии зад кандидатурата на предложения от Зелените Александер ван дер Белен. През октомври 2017 г. на парламентарни избори за крайно десните национал-популисти гласуваха 26% от австрийците, което направи Партията на свободата третата парламентарна сила. След сложни преговори и при тежък компромис с принципите на традиционната десница Курц договори с тях коалиционно правителство, положило клетва през декември. Хофер стана министър на строителството и инфраструктурата в новия кабиет. Повечето силови министерства попаднаха в ръцете на Партията на свободата. Сега генералният им секретар Кристиян Хафенекер казва, че адвокати на партията преглеждат публикациите. Той настоява, че нито Щрахе, нито партията са получавали някаква помощ или облаги от въпросната личност. \"Той като видеото очевидно е заснето нелегално, подготвяме съответните правни стъпки\", допълва той. Но записът, в който вицеканцлерът говори откровено за \"приятели с дебели портфейли\", нарича журналистите \"курви\" и обсъжда кампании за публично очерняне на съперниците си, скандализира австрийците до степен, в която е под въпрос оставането му във властта, а и вероятно запазването на коалицията във Виена.", "date": "2019.05.18", "title": "\"Руски\" скандал за корупция разтърси правителството на Австрия (видео)"}
{"url": "https://www.dnevnik.bg/kultura/2019/05/18/3906808_vasil_teodor_i_kauzata_na_bulgarskiia_arhitekturen/", "text": "Не всеки ден може да се види как нечии очи светват, докато говори за сгради, построени преди повече от половин век. Докато изброява имена на архитекти и разказва техните истории. Подчертава определени тенденции в архитектурата от 20-те, 30-те и 40-те години на миналия век. И признава с усмивка на лице как се е ровил в стари вестници и архиви с часове, дни, седмици. Тъкмо това е първото впечатление от Васил Макаринов и Теодор Караколев, които посвещават много време и енергия в изследването и популяризирането на българския архитектурен модернизъм. Те стоят зад  едноименната страница във \"Фейсбук\" , която има повече от 15 хил. последователи. Обиколили са над 10 града в България, в които са изнасяли образователни лекции и турове. Но най-важно за тях е проучването на тази част от културното наследство на България, защото както сами казват, тази архитектура не се познава достатъчно. А по времето на комунистическия режим на този период се е гледало негативно. Срещата  Всъщност това, което ги запознава и ги сприятелява, е именно българският архитектурен модернизъм. Васил Макаринов завършва изкуствознание в Нов български университет през 2013 г. Неговата дипломна работа е свързана с това течение. Когато той осъзнава, че е натрупал доста материал, прагматично решава, че е по-добре поне част от информацията да бъде достъпна и за други. Така създава фейсбук страницата \"Български архитектурен модернизъм\". Тя предизвиква интерес и покрай нея Васил се свързва с различни хора, с които обменят снимки, информация, идеи. Един от тези хора е Теодор Караколев. Той е базиран в Пловдив и пише за култура в местна медия. Теодор постепенно развива интерес към архитектурата и скоро вече е в състояние да разпознава различни стилове. При едно пътуване до Сливен прави снимки на сгради, които изпраща на страницата. А няколко дни по-късно разбира, че той и Васил са били в града почти по едно и също време. \"Оказа се, че страницата я движи човек почти на моята възраст и малко по малко започнахме да правим неща за разширяването на дейността - популяризиране, събития на живо. Но основното, което правим, е изследвания\", казва той. За Теодор изследванията са начинът да се постави това течение в пространството: \"Това са огромни бели петна. До 89-та, 90-та година или не се гледа изобщо на този период, или се гледа много едностранчиво. След 90-та започва известно отваряне към него, но не кой знае какво\", допълва той.  Модернизмът в България  Българският архитектурен модернизъм навлиза в България през чужди школи, защото специалността \"Архитектура\" е създадена във Висшето техническо училище чак през 1943 г. Това означава, че до края на 40-те години на XX век няма архитекти, завършили в България. \"Затова те са възпитаници основно на германски и австрийски школи, но има архитекти, завършили и другаде - Франция, Чехия, Италия. Това са хора, които отиват там, потапят се в онази култура и директно от източника носят световни архитектурни тенденции\", разказва Васил. Той изтъква, че има български архитекти, учили при световноизвестни имена като Огюст Пере. Или Мартин Дюлфер, по чиито проект е реконструирана пострадалата от пожар през 1922 г. сграда на Народния театър \"Иван Вазов\". Ключови сгради, които двамата дават за пример, що се отнася до навлизането на архитектурния модернизъм в България, са сградата на Агрономическия факултет (днешният Биологическия факултет - бел. ред.). Тя е построена по проект на Георги Овчаров и Генко Попов, консултиран по препоръка на журито с немския архитект Паул Бонац. \"Той е един от изявените имена в Германия, които строят този експересионизъм с изява на фасадните тухли. С живописността на този материал, защото тухлите няма как да са изпечени винаги по еднакъв начин. Самите фасади като текстура действат много живописно\", вдъхновява се Васил. В същия тон той разказва и за къщата на Сирак Скитник, построена малко след това: \"Основните цветове са червено, синьо и жълто. Това разбиране на изкуството на Европа от 20-те години е обърнато към идеите на Баухаус от тези години - цветът с неговото вътрешно значение\". Архитектурното наследство днес Каква е съдбата на архитектурното наследство на българския модернизъм днес? Като пример за щастлива съдба Васил посочва къщата на рода Кантарджиеви на бул. \"Цар Освободител\" в София. \"Тя бе реконструирана с разбиране, с идея. Но има други сгради, които са помляни от непознаване на архитектурния стил. Много често проектите са толкова добре обмислени и пропорционирани, че едно дребно нещо да промениш, то натежава, губят се структурата и концепцията на тази архитектура\", изтъква той. Теодор се присъединява към неговото мнение: \"Много сгради, които са част от недвижимото културно наследство, се реставрират по неправилен начин поради невежеството на самите институции.\" И двамата се радват, че тяхната работа изиграва роля при спасяването на една от известните в Ямбол сгради \"Парахода\". Това донякъде е резултат от презентациите и туровете, които правят в различни градове - Русе, Варна, Габрово, Бургас, Стара Загора, Казанлък, Пловдив, София. Събитието им в Ямбол е предизвикало интерес и е посетено от доста хора. Общината в града е искала да бутне сградата, за да направи паркинг на нейно място, което по думите на Теодор е безумно, защото пространството е наистина малко. Според него тяхната лекция е дала тласък на хората да направят нещо по въпроса. \"Не знам, доколко сме повлияли...\", отбелязва Теодор. Двамата с Васил са изпратили становище до общината, че сградата е ценна. И в крайна сметка Общинският съвет отменя решението си. \"Това ни дава вяра, че има много начини спасяването на някакво наследство\", коментира той. Времето и средствата  Въпреки че Васил работи като уредник в музей, а Теодор - в пловдивско кино, двамата отделят много време за подготовка на туровете и лекциите, които правят. Те не само работят с архиви, а ходят на място, за да заснемат сградите. \"Проучваме цялата среда на изкуството в този период. Защото те си кореспондират постоянно - с музика, с литература. Всичко е много обвързано\", коментира Теодор. Понякога научават историята на дадена къща от сегашния й жител. Друг път годината, в която тя е построена, е написана на мозайката. Но по думите на Теодор и дребни детайли, като дръжките на прозорците, могат да дадат ценна информация. На въпроса до каква степен се самофинансира техният проект, Теодор се засмива и пита дали използването на лични средства се води за самофинансиране. \"Нямаме кой знае какви приходи но нямаме и кой знае какви разходи\", признава той. Според него следващата стъпка, която трябва да предприемат, е под някаква форма да направят база данни, която всеки да може да използва. Именно това е, което изисква средства. Движението Баухаус  Една от темите, които ги вълнуват в момента, е 100-годишнината на движението Баухаус. Те вече са направили проучвание в Мюнхен и в Берлин, за да проследят възпитаниците на германски архитектурни школи, тъй като няма български архитекти, които да са учили в школата на Баухаус. Въпреки това те могат да изброят редица сгради, в които си личи влиянието на течението в България. Като резултат от проучванията си издават  календар, посветен на Баухаус,  с който целят набиране на средства. Васил и Теодор вече са направили две събития, посветени на движението Баухаус в партньорство с \"Гьоте-институт\". Те включват както лекции, така и турове. А  . Неговата начална точка е \"Гьоте-институт\". ", "date": "2019.05.18", "title": "Васил, Теодор и каузата на българския архитектурен модернизъм"}
{"url": "https://www.dnevnik.bg/bulgaria/2019/05/18/3907554_kratki_novini_policiiata_namerila_orujie_kato/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Протест в пернишкото село Ярджиловци заради липсата на водопровод Хората са блокирали главния път на селото към Перник, съобщи Би Ти Ви. Причината е, че би трябвало да са отпуснати над 2 млн. лв. за канализация, но такава все още не е изградена. Водата в кладенците, които все още не са пресъхнали, е с наличие на манган над допустимите норми, казаха протестиращите. Полицията намерила оръжие като използваното за едно от убийствата в Костенец Това съобщи на брифинг главният секретар на МВР Ивайло Иванов, цитиран от БНТ. Девети ден продължава полицейската акция в Костенец по издирването на заподозрения в две убийства Стоян Зайков. Вчера в търсенето се включи и хеликоптер. Мъжът е в неизвестност от 9 май, когато беше открито тялото на бившата му приятелка, от която има дете. На 16 май полицията откри и тяло на мъж, който живеел в непосредствена близост до дома на Зайков. По данни на МВР мъжът е бил убит с ловна пушка, а освен съсед, е и братовчед на издирвания. Мъжът дори е бил сред разпитваните след изчезването на Зайков.", "date": "2019.05.18", "title": "Кратки новини: Полицията намерила оръжие като използваното за едно от убийствата в Костенец"}
{"url": "https://www.dnevnik.bg/sport/2019/05/18/3907566_video_na_jivo_konna_ezda_v_jujniia_park_na_turnira/", "text": "Състезание по конна езда се провежда в Южния парк. Турнирът купа \"София\" се провежда за втора поредна година на голямата поляна. Целта му е да доближи спорта до хората в позната градска среда. Купа \"София\" е създадена по модела на състезания, които традиционно се провеждат в центъра на Виена, Берлин, Лондон, Париж. Събитието е безплатно, като всички посетители ще имат възможност да се качат на пони или кон, водени от квалифицирани инструктори.", "date": "2019.05.18", "title": "Видео на живо: Конна езда в Южния парк на турнира купа \"София\""}
{"url": "https://www.dnevnik.bg/sport/2019/05/18/3907528_amazon_uvelichava_prisustvieto_vuv_velikobritaniia_s/", "text": "Платформата за стрийминг услуги \"Амазон\" ще увеличи присъствието си на спортния пазар във Великобритания с излъчване на турнирите от Дамската тенис асоциация (WTA), съобщават медиите на Острова. Компанията е постигнала договорка за правата, като досега турнирите се излъчваха от BT Sport. Надпреварите при дамите ще бъдат в портфолиото на услугата Amazon Prime. \"Амазон\" навлезе ударно в спортния пазар, след като само на територията на Великобритания успя да придобие правата за  US Open , както и Световния тур на ATP. От няколко месеца компанията води преговори с \"Уимбълдън\" да излъчва и най-престижния турнир от Големия шлем. В края на 2018 г. от \"Ол Инглънд клъб\" обявиха, че са отворени към преговори. Правата за излъчване на територията на Обединеното кралство се държат от BBC с договор до 2024 г. Освен правата за тенис  \"Амазон\" сключи още сделка с Висшата лига . Платформата ще излъчва по 20 срещи на сезон от 2019-20 за срок от три години. Освен това \"Амазон\" подписа за две години с Националната футболна лига (НФЛ) да излъчва двубоите в четвъртък.", "date": "2019.05.18", "title": "\"Амазон\" увеличава присъствието си във Великобритания с излъчване на турнирите от WTA"}
{"url": "https://www.dnevnik.bg/kultura/2019/05/18/3537919_otkus_ot_artistut_ne_e_samoten_ostrov_na_vladimir/", "text": "Темата на книгата е Милчо Левиев. Всъщност не е само тема, а лайтмотив. Основен герой. В музиката лайтмотивът е централната идея, обединяваща тематично построение. В книгата на Гаджев личността и делото на Милчо Левиев обединяват цялата многоцветна и богата на информация конструкция. За конструкцията на книгата можем да направим паралел с музикалната конструкция на \"кончерто гроссо\" (concerto grosso) – шест части, които могат да се четат отделно, но винаги в рамките на цялото. Различно е излъчването на частите и това е следствие от компресираната информация за политика, музика, обществени нагласи, \"неизбежната\" Държавна сигурност и множеството любопитни личности. И тази пъстра и динамична картина се обединява от лайтмотива – Милчо Левиев. \"Аз мисля, че Милчо Левиев не е достатъчно познат в \"публичното пространство\". Вярно, половината от живота му е преминал в чужбина, но въпреки това проявите му като музикант многократно надхвърлят познанието за него. Сравнително малък кръг музиканти са имали късмета да бъдат с него в компания, където той веднага става неформален лидер – с невероятното си чувство за хумор, с импровизациите си /примерно да имитира как Панчо Владигеров говори на унгарски/, с бликащата си изобретателност. Тази същата изобретателност го откроява още в студентските му години. В книгата ще прочетете и мнението на академик Васил Казанджиев за \"Токатината\" на Левиев – пиеса, в която ние, студентите по пиано бяхме влюбени. Както и много мнения за Милчо, които за първи път се популяризират на български. Тази изключително богата на всестранна информация и документи книга ще ви помогне да проумеете по-цялостно картината на близкото ни минало, събирателния образ на времето, прехода към настоящето и ще ви даде ключ за разбиране на множество музикално-естетически процеси в бъдещето.\" - проф. Пламен Джуров Владимир Гаджев (р. 1944 г.) е музикален критик, писател и лектор в Националното музикално училище \"Любомир Пипков\", София. Автор е на книгите \"Илюстрована енциклопедия на музикалните инструменти по света\" (\"Conemann\" и \"Кибеа\", 2000), \"A Love Supreme/Веселин Николов и неговите \"Бели, зелени и червени\" (Изд. ателие \"Аб\", 2004), \"Now's the Time/Джазът в България и българите в джаза\" (\"Изток-Запад\", 2010), \"Когато Западът среща Изтока/От фолк към етноджаз и уърлд мюзик\" (\"Изток-Запад\", 2012), \"Преследващият звуци\" (\"Изток-Запад\", 2012), \"Щрихи към портрета на Никола Гюзелев\" (\"Стефан Добрев\", 2016). През 2018 г. във Великобритания излезе сборникът \"The History of European Jazz/The Music, Musicians and Audience in Context\" (Equinox/Europe Jazz Network, 2018), в който разделът за България е написан от Владимир Гаджев. СОВАЛКА ПРЕЗ ОКЕАНА И СТАРИЯ КОНТИНЕНТ В НОВИЯ ХХI ВЕК Feci, quod potui, faciant meliora potentes. (Сторих каквото можах, по-добро по-добрите да сторят.) Думи, с които римските консули предават своите пълномощия на приемника си. В НАВЕЧЕРИЕТО на новото хилядолетие Милчо Левиев все повече започва да гледа към Европа и дори споделя, че вече мисли за окончателно установяване в някоя от южните страни на континента. Първоначално споменава Испания, което е твърде логично с оглед на голямата испанскоговореща среда в Лос Анджелис. Както и заради богатото фолклорно и класическо музикално наследство на тази страна, в което, подобно на Америка, се преплитат влияния от различни континенти. Сам по себе си този факт е сериозно предизвикателство към неговото творческо любопитство. По-късно се отказва от това си намерение. Макар и в седмото десетилетие на своя живот, Милчо Левиев продължава да бъде все така неистово работлив. В Нюрнберг, Германия, не са забравили изненадалия ги още през 1968 г. българин и го канят за участие в своя \"Карнавален концерт\", програмиран от оркестъра на оперния театър в града. На пулта е заместник генералният музикален директор Фабрицио Вентура, а солист е \"утвърденият джазов източно-западен скиталец\", както пресата обявява Милчо Левиев. Включени за изпълнение са произведения от Джордж Гершуин (\"Рапсодия в синьо\") и Ленард Бърнстейн (от мюзикъла On the Town, както и от музикалната драма West Side Story). Тези класически за американското музикално изкуство заглавия са напълно по вкуса на българина, който многократно е изпълнявал и записвал \"Рапсодията\" с обширни импровизационни вметки. Левиев, който гастролира вече в Jazz Ost-West, е майстор на изненадващи преобразувания и комплексни парафрази. \"Рапсодията в синьо\" представлява за този специалист на cross over само едно скеле за неговия богато шлифован поглед върху джазовата история, при който и хуморът му изобилства. Светът току-що прекосява границата на милениума, а джазменът вече прави още по-гигантски крачки през океана: в Турция, през България, та чак в Бразилия, където свири със Sao Paulo Jazz Sinfonica (2001). Следва посещение в Москва (2002) и музициране в голямата концертна зала на консерваторията, след което на изкуството на нашия джазмен се наслаждават и в Санкт Петербург. През 2003 г. преходът между двата континента се обрамчва от концерти в България (все по-чести), Гърция, Русия и солов рецитал в Claremont College, California. МИЛЧО ВЕЧЕ Е НАПРАВИЛ ново свое откритие в лицето на живялата в България гръцка певица Вики Алмазиду. В следващото близо десетилетие и половина той организира голяма част от проектите си у нас и в чужбина – концертни, звукозаписни и лекторски – около нейното участие. Така на бял свят се появяват албумите Quiet Love (a mini jazz opera in 11 acts) (Ethnic Art, MK 16130), 2004; Milcho Leviev & Friends (Multisonic), 20010; Song of the Clown (Pancho Wladigeroff-Milcho Leviev) (NBU), 2010, в които артистката демонстрира своите големи възможности – органично чувство за суинг, красив тембър, топъл глас, интелигентно музициране. Очевидно интензивното сътрудничество между двамата води Милчо Левиев до решението да избере за своя поредна резиденция Солун, Гърция, който по думите му съчетава в атмосферата си по нещо от Пловдив, София и Варна, взети заедно. Все по-голямо артистично сближаване между двамата превръща съседните Гърция и България в най-близката дестинация на техните разностранни проекти, към които приобщават музиканти и от двете страни. Което продължава и в педагогическата им практика. От споменатите албуми непременно трябва да се постави динамичен акцент върху Song of the Clown. Главно заради отново появяващата се сянка на Панчо Владигеров, която съпътства творчеството на Милчо Левиев още от неговия ранен \"български период\". В дъното на проекта лежи академичната програма на Нов български университет \"Райнхард и Владигеров\", насочена към отбелязване на 110-годишнината от рождението на композитора (2009). Със съдействието на музея \"Панчо Владигеров\" в София и още няколко институции ученикът на Владигеров получава достъп и се запознава с нотния текст на музиката му към няколко от постановките на театралния реформатор Макс Райнхард в Берлин и Виена. Той прави своя избор и както пише академик Васил Казанджиев, само музикант от ранга на Милчо Левиев може да си позволи да претвори и доразвие идеите, заложени в театралната музика на ранния Владигеров, и то със средствата на съвременния джаз и модерната електронна техника. Така в сътрудничество с музикантите Вики Алмазиду (вокал), Валери Костов (звук инженер), Фред Селдън (флейта и сопран саксофон), Венци Благоев (тромпет и флюгелхорн), Козма Пападопулос (кларинет) и актьора Ицхак Финци (четец) се появява албумът Song of the Clown (2010). Това е и най-цялостният проект на Милчо Левиев при интерпретирането на музика, създадена от учителя. Нека припомним, че още през 1969 г. с разрешението на автора той оркестрира написаната през 1925 г. пиеса Foxtrot, изпълнена две десетилетия по-късно от симфоничния радиооркестър (диригент Александър Владигеров) и включена в звукозаписния интеграл на Панчо Владигеров. Точно с този запис, любезно предоставен от Златния фонд на БНР, завършва CD Song of the Clown. Особено интересна асоциативна връзка се открива при представянето на проекта в програмата на ХIХ международен театрален фестивал \"Варненско лято\" (10.06.2011). Услужливата и старателно съхранявана градска памет за тези най-стари у нас музикални тържества подсказва, че още при откриването им (23.07.1926) гвардейският оркестър, дирижиран от Панчо Владигеров в летния общински театър, изпълнява марш от музиката към \"Сънна игра\" на Стринберг. А почти век по-късно Милчо Левиев и неговите колеги изпълняват Song of the One in Love от музиката към същата постановка. За да потвърдят старата, макар и не дотам обичана истина, че всяко поколение има правото да интерпретира произведенията на класиците и да внася в тях духа на своето време. ДЪЛГИТЕ ПОЛЕТИ през океана в една или друга посока, разбира се, носят физическа умора на нашия артист. Но пък откриват и все повече нови хоризонти, защото той вече е преодолял ранното си младежко убеждение, че в Европа интересът към джаза е проява на снобизъм. Има и допълнителен, много мощен стимул, който го задържа на Западното крайбрежие – откриването на L.A. Jazz Institute. Налага се да припомним, че с наближаването на милениума високоцивилизованите страни от Европа и Америка започват трескаво да ревизират своята културна история между двете световни войни. Много от пропуските, допуснати било поради невнимание, било поради недостатъчно зряла визия за значението им, вече се попълват. В Европа сред тези пропуски е и историята на континенталния джаз. В навечерието на новото хилядолетие се изтупват от дебелия прах всички материали по темата – аудиозаписи, филмови ленти, нотен материал, плакати и афиши, специализирана литература, медийни публикации, стари инструменти и пр. Реставрират се повредени записи и звуконосители, а към редица от музикалните академии се открива и специалност \"Аудиореставрация\". Така се събира внушителен архив, който, старателно преопакован, отива по предназначение към обществени библиотеки и музеи, но и към масовия потребител. А в САЩ дори преравят архивите на отдавна несъществуващи малки радиостанции, реставрират записи на различни музикални предавания и ги издават на съвременни звуконосители. Тяхната документална стойност се гарантира и от включените автентични реклами на съвсем забравени и излезли от употреба стоки и услуги. Споменатата тенденция не подминава и Лос Анджелис. В Града на ангелите през 2000 г. се създава L.A. Jazz Institute с основна цел да обобщи появата и развитието на джаза в този край на САЩ; да събира и изследва всеки негов исторически знак в щата Калифорния, но и в по-широк американски ареал. Друга негова цел е да инициира и подкрепя различни прояви на съвременното развитие на джаза и да поддържа буден интереса към него. Към момента L.A. Jazz Institute вече притежава една от най-големите звукозаписни колекции в света с около 200 хиляди различни звуконосители, видеофилми, нотни ръкописи, партитури, плакати, специализирана литература, програми и всичко, което е свързано с живота на джаза по Западното крайбрежие. За краткото и очевидно делово време на своето съществуване той е придобил и личните архиви на поредица от големи музиканти. Освен това продуцира два големи фестивала, както и L.A. Jazz Orchestra, The Colegiate Neophonic Orchestra of Southern California, JazzWest Radio Productions и The Lighthouse Record Company. Точно този неправителствен институт се превръща в мощен двигател на организирания джазов живот в Лос Анджелис, като в същото време поддържа жива паметта за изкуството на редица от най-големите артисти на американската сцена, включително на Дон Елис. Като един от музикантите на \"Дон Елис биг бенд\" и съидейник на покойния лидер в откриването на нови пътища в джаза Милчо Левиев намира своето естествено място в програмите на L.A. Jazz Institute. Едно от първите му участия е със солов рецитал в проекта The Ellington Reunion, осъществен с подкрепата на Claremont College (02.09.2004). Появата на Института и незабавното му гмуркане в дълбоките води на деловата работа зареждат творческата активност на българина с ново гориво. Както става ясно от календара, само след четири месеца той навлиза в особено интензивната и богата на негови артистични изяви 2005 г., разпределена между Америка и Европа. Понятието \"совалка\", въведено за политическата активност на държавния секретар на САЩ (1973–1977) Хенри Кисинджър, в случая може да се използва и за джазовия живот на Милчо Левиев между двата континента.", "date": "2019.05.18", "title": "Откъс от \"Артистът не е самотен остров\" на Владимир Гаджев"}
{"url": "https://www.dnevnik.bg/detski_dnevnik/2019/05/18/3907697_ministerstvoto_na_obrazovanieto_shte_pomaga_na/", "text": "Министерството на образованието предлага съвместна работа между родители и учители за възпитанието на децата. На 22 май приключва общественото обсъждане на проекта на стратегията за възпитателната работа в училищата и детските градини (в прикачения файл). Написаните в дневника и бележника забележки отдавна не дават резултат. Поне не такъв, какъвто на учителите им се иска, затова образователното министерство решило да помогне на родителите с възпитанието. \"Идеята на стратегията, визията, мисията е в полза на ученика, на детето за формиране на устойчиво развита личност. Изключително важно е да знаем, че ние сме заедно - родители и учители\", коментира пред БНТ Таня Михайлова, зам.-министър на образованието и науката. Опити за работа между родители и учители има и сега. Въпросът е с какво ще помогне тази стратегия. Опити за работа между родители и учители има и сега. Въпросът е с какво ще помогне тази стратегия? \"Реално няма да се промени нищо. Тя на практика отразява статуквото-~ такова каквото е в момента в училище. И ако смятаме, че нещата ни харесват, те ще продължат да си бъдат същите\", каза Цвета Брестничка от асоциация \"Родители\". Една от идеите на министерството е родителите да взимат активно участие в часовете и тържествата на децата си. \"Това не променя средата генерално, това е само първа стъпка...но крайно недостатъчна. Притеснителен е този подход, в който ученикът е някакъв субект, на който ние ще му наливаме възпитание\", казва Цвета Брестничка. Според асоциация \"Родители\" притеснителна е и средата, в която учители и родители искат децата да бъдат кротки и възпитани. \"Ученето само на теоретични постановки не им помага по никакъв начин. Нашето училище за съжаление се променя твърде бавно, то е твърде ориентирано към миналото\", смята тя.", "date": "2019.05.18", "title": "Министерството на образованието ще помага на родителите с възпитанието"}
{"url": "https://www.dnevnik.bg/sport/2019/05/18/3907699_levski_spria_ustrema_na_ludogorec_kum_titlata_v_mach_s/", "text": "\"Левски\" спря \"Лудогорец\" и отложи шампионския празник на тима от Разград, след като измъкна 1:1 при гостуването си на първенеца. Двубоят предложи вълнуващи втори 45 минути, в които освен два гола, бяха дадени и три червени картона - два за домакините и един за сините. Моци изведе шампионите напред малко след почивката, но Живко Миланов изравни с гол от пряк свободен удар. Червени картони получиха Деян Иванов от сините и Драгош Григоре и Анисе от домакините. Резултатът в Разград връща ЦСКА в битката за титлата. Червените играят по-късно с \"Берое\", като са с четири точки зад \"Лудогорец\". \"Левски\" се доближи на три точки зад ЦСКА, а след няколко дни двата тима имат директен мач. Шампионите бяха без трима от основните си играчи. Капитанът Светослав Дяков пропусна срещата заради наказание, докато Марселиньо и Вандерсон са с контузия. В тяхно отсъствие в средата на терена \"Лудогорец\" започна с Анисе, Яцек Горалски и Серкан Юсеин. В предни позиции бяха Кешеру, Адриан Попа и Джоди Лукоки.   При \"Левски\" атаката водеше Валери Божинов, който започна сред титулярите за сметка на водещия реализатор в Първа лига Станислав Костов. Първата част премина без много интересни положения пред двете врати. Головите ситуации липсваха, а за сметка на това имаше четири жълти картона. Най-доброто положение за \"Левски\" беше в добавеното време на първата част, когато Станислав Иванов се озова в близост до вратата на шампионите. Божинов центрира отляво, а Иванов пое топката между Моци и Антон Недялков, но ударът му от малък ъгъл не намери целта. След почивката \"Лудогорец\" успя да поведе много рано, благодарение на гол от дузпа на Моци. Тя беше отсъдена за игра с ръка на Деян Иванов при удар на Кешеру. Реферът Николай Йорданов прецени, че топката е отивала към мрежата и посочи бялата точка. Спорно арбитърът реши да изгони Иванов с червен картон. От 11-те метра Моци стреля хладнокръвно в левия ъгъл на Николай Михайлов, топката срещна страничния стълб и се озова в мрежата. След това \"Левски\" веднага потърси промяна, но се оголи в защита. \"Лудогорец\" можеше бързо да се възползва след грешка на Николай Михайлов, но нападател в зелено не уцели вратата. След това треньорът на сините Георги Тодоров потърси промяна с включването на Костов на мястото на Божинов. Постепенно \"Лудогорец\" се прибра в своята половина и даде инициативата на сините. Шампионите подходиха лежерно и това се обърна срещу тях, след като в 70-ата минута Драгош Григоре беше изгонен. Румънецът получи втори жълт картон заради нарушение срещу Станислав Иванов. Това оказа влияние и само две минути по-късно \"Левски\" изравни. Живко Миланов отбеляза директно от пряк свободен удар с много прецизен изстрел. До края на двубоя и двата отбора имаха своите шансове, но \"Лудогорец\" остана с девет души, след като и Анисе беше изгонен за втори жълт картон.", "date": "2019.05.18", "title": "\"Левски\" спря устрема на \"Лудогорец\" към титлата в мач с три червени картона"}
{"url": "https://www.dnevnik.bg/sviat/2019/05/18/3907656_zashto_shtrahe_padna_v_kapana_na_alyona_makarova/", "text": "Елегантна жена с дълга коса в черна рокля и на високи токчета е представена на компанията като Альона Макарова - племенница на богат руски олигарх, близък до президента Владимир Путин. Тя твърди, че има и латвийско гражданство и иска да инвестира над 250 млн. евро в Австрия. Според мъжа, с когото е на срещата, капиталът \"не може да бъде депозиран в банка\", защото \"фактически не е съвсем легален\". Така изданията \"Шпигел\" и \"Зюддойче цайтунг\" описват блондинката от скандалния видеозапис, довел за борени часове до разпадането на управляващата коалиция в Австрия. В публикациите си и двете издания подчертават, че жената твърди, че е рускиня, но не знаят дали това е вярно. Германските медии са потвърдили автентичността на записа, но нямат представа кой е организирал срещата през юли 2017 г. във вила в Ибиса. На нея в продължение на 6 часа бъдещият вицеканцелр Хайнц-Кристиян Щрахе, лидер на националистическата Партия на свободата, и съпартиецът му Йохан Гуденус обсъждат как \"руснаците\" да им помогнат да спечелят парламентарните избори, как финансирането да стане незабелязано в Австрия и как ще им се отблагодарят с предоставяне на щедри държавни поръчки в строителството. Вилата за 1000 евро на вечер на испанския остров е била оборудвана с микрофони и камери и очевидно компанията е попаднала в капан, пише \"Шпигел\". Днес Щрахе намекна, че зад това стоят \"разузнавателни служби\". Към края на разговора Щрахе става подозрителен и забелязва, че \"племенницата на олигарх\" е с мръсни нокти на краката и \"това не се вписва в цялата картинка\". Той пошепва на Гуденус, че \"това е капан\", но съпартиецът му го успокоява, че това не е така. \"Но лидерът на Партията на свободата е прав. Срещата е била капан. Вилата се подслушва и е оборудвана със скрити камери\", пише още германското списание. То цитира Щрахе да казва, че популистката му партия трябва непрекъснато да е бдителна: \"Знаем, че ни наблюдават 24 часа в денонощието, това са хора, желаещ ида ни унищожат за най-малкото нещо.\" Руски милиардер с такава фамилия е Игор Макаров. Според сп. \"Форбс\" той притежава лично богатство от около 2.1 млрд. долара. Създател е на ИТЕРА - газова компания, която през 2013 г. бе погълната от държавната \"Роснефт\" срещу 2.9 млрд. долара. Преди това да се случи, тя е основният износител на газ от Туркменистан, където е роден 57-годишният Макаров. Той е почетен президент е на Федерацията на колоездачите на Русия и навремето е участвал в съветския отбор по колоездене. Австрийски медии отбелязват, че не би трябвало да е проблем за Щрахе да разбере самоличността на \"Альона Макарова\" предвид контактите, които има като вицеканцлер и е необичайно, че не се усъмнява с кого говори. Освен това жена с подобно име, при това племенница на Игор Макаров, \"не е виждана досега\" и не е известна на обществеността, пише в. \"Ди пресе\". Медийни публикации свързват възхода на украинския олигарх Дмитро Фирташ (влиятелен по време на управлението на сваления президент Виктор Янукович) и други бизнесмени от същата страна с Макаров, пише австрийското издание Nachrichten.at. Става дума за съвместен бизнес в началото на хилядолетието. По темата за руското бизнес присъствия в Австрия Центърът за изследване на демокрацията отбелязва, че самите обещания на Щрахе пред \"Макарова\" - сред тях сериозни обществени поръчки в строителството за руски инвеститори и продажбата на най-важния австрийски таблоид \"Кронен цайтунг\" - показват механизмите на руско икономическо влияние в Европа. Има се предвид използването на политическа зависимост за разширяване на руското присъствие в стратегически сектори. Руският олигарх Олег Дерипаска наример вече има 25-процентов дял от компанията \"Щрабаг\", която Щрахе споменава.", "date": "2019.05.18", "title": "Защо Щрахе падна в капана на \"Альона Макарова\""}
{"url": "https://www.dnevnik.bg/sviat/2019/05/18/3907718_papata_mediinata_svoboda_ima_kljuchova_rolia_za/", "text": "Папа Франциск почете паметта на журналисти, убити, докато са изпълнявали служебните си задължения, като каза, че медийната свобода има ключова роля за здравето на една държава. Той подкани журналистите да заклеймяват фалшивите новини и да продължават да говорят за положението на хората, които страдат. Папата говори, след като изслуша Патрисия Томас от \"Асосиейтед прес\" да говори за убити, затворени, ранени и заплашвани журналисти във връзка с работата им. Тя спомена Лира Маки, застреляна, докато отразява бунт в Северна Ирландия, малтийския журналист Дафне Каруана Галиция, която загинала от кола бомба през 2018 г. и колумниста от \"Вашингтон пост\" Джамал Хашоги, убит в консулството на Саудитска Арабия в Истанбул миналата година. \"Свободата на пресата и на словото е важен показател за състоянието на еднa държава\", каза папата. По думите му едно от първите неща, които правят диктатурите, е да отнемат свободата на пресата. Франциск не спомена нито една държава в изказването си пред около 400 чуждестранни журналисти. \"Трябват ни журналисти, които са на страната на жертвите, на страната на преследваните, изключените, отхвърлените, дисктиминираните\", каза той. За ролята на медиите в разследването на скандала със сексуалното посегателство в Римокатолическата църква папата каза: \"Цъквата ви насърчава да бъркате с пръст в раната, дори когато раната е в римокатолическата църква\". Той окуражи медиите да продължават да отразяват трагедии, дори когато те не са на първите страниици на вестниците. \"Кой говори за рохинджите днес? Кой говори за язидите? Те са забравени, но продължават да страдат\", каза той.", "date": "2019.05.18", "title": "Папата: Медийната свобода има ключова роля за здравето на една държава"}
{"url": "https://www.dnevnik.bg/sport/2019/05/18/3907706_siti_prenapisa_istoriiata_sled_razgrom_nad_uotford/", "text": "\"Манчестър сити\" пренаписа историята на английския футбол, след като триумфира с ФА къп (Купата на Футболната асоциация) - най-старото отличие във футбола. \"Гражданите\" разгромиха в 138-ия финал в надпреварата \"Уотфорд\" с 6:0 след много силен мач. Тимът стана първият в историята, спечелил домашен требъл в Англия. По-рано през сезона \"гражданите\" триумфираха с титлата и Купата на Лигата. Давид Силва, Габриел Жезуш, Кевин Де Бройне и Рахийм Стърлинг, който вкара хеттрик, бяха точни за победителите. С този резултат \"Сити\" изравни рекорда за най-резултатен успех във финал за ФА къп. През сезон 1902-03 \"Бъри\" побеждава \"Дарби каунти\" също с 6:0. За Гуардиола това е шесто отличие като мениджър на \"Сити\" и общо 28-о отличие в неговата треньорска кариера за едва 11 години. Стърлинг също влезе в историята със своя хеттрик. Последният път, в който играч реализира хеттрик във финал е през 1938 г. Невероятният сезон на \"Сити\" завърши с рекорди и впечатляващата голова разика 178:43 в рамките на 62 мача. Пеп Гуардиола направи няколко промени в състава си от последните срещи, като най-любопитната беше отсъствието на Серхио Агуеро. Аржентинецът остана на пейката, заедно с Кевин Де Бройне, а атаката водеше Габриел Жезуш. През първата част \"гражданите\" доминираха на терена, като владееха топката в близо 70% от времето. Въпреки това първият шанс беше на сметкат на \"стършелите\". В 11-ата минута Роберто Перейра се озова на добра позиция, но Едерсон се намеси отлично и спаси. Десет минути по-късно играчите на \"Уотфорд\" искаха и дузпа. При удар на Дукуре топката срещна ръката на Венсан Компани, но реферът Кевин Френд даде сигнал играта да продължи. Последваха силни минути за \"гражданите\", които се възползваха от шансовете, които им се откриха. В 26-ата минута Давид Силва откри след грешка в защитата на \"стършелите\". Играчите в жълто-черно дълго време не успяха да изчистят топката, Стърлинг я подаде с глава към Силва и испанецът с диагонален шут откри. При ситуацията останаха съмнения за засада, но повторенията показаха, че Давид Силва е на една линия с бранител на \"Уотфорд\". Постепенно \"стършелите\" опитаха да отговорят, търсейки изнасяне на играта в предни позиции, но опитният отбор на \"Сити\" контролираше срещата. \"Гражданите\" държаха топката далеч от своето поле и продължително я разиграваха. В 38-ата минута падна и втори гол, който до голяма степен реши двубоя. Бернардо Силва намери с отличен пас зад защитата Габриел Жезуш, а той стреля от малък ъгъл, но Стърлинг добави точно на голлинията. Втората част започна с натиск на \"гражданите\" и спасяване на Еурелио Гомеш срещу Жезуш. Малко по-късно гол на бразилеца беше отменен заради засада. \"Стършелите\" излязоха в предни позиции и започнаха да пресират съперника си, но футболистите на Гуардиола не срещаха особени проблеми да излязат от пресата. След 55-ата минута на терена се появи и Кевин Де Бройне вместо Марез, което допълнително улесни \"Сити\" в контрола на топката. Белгиецът успя да се разпише само шест минути след появата си на терена. При контраатака Жезуш се пребори за топката, размени подавания със Стърлинг и напредна. Бразилецът изведе сам в наказателното поле Де Бройне, който финтира лесно Гомеш и вкара без проблем - 3:0. До края на срещата остана време и за още голове за \"гражданите\". Де Бройне затвърди доброто си включване с асистенция. Той изведе Жезуш точно на центъра, бразилецът напредна и без проблем реализира срещу Гомеш. С това попадение Жезуш стигна бройката от 20 гола от началото на сезона. По този начин той стана третият играч на \"Сити\" с 20 или повечве гола за сезона след Серхио Агуеро и Стърлинг. Малко по-късно \"гражданите\" отбелязаха още веднъж чрез Стърлинг, който се разписа в 81-ата минута. Английският национал получи прекрасно подаване от Бернардо Силва. Крайното 6:0 оформи отново Стърлинг три минути преди края на срещата.", "date": "2019.05.18", "title": "\"Сити\" пренаписа историята след разгром над \"Уотфорд\""}
{"url": "https://www.dnevnik.bg/sviat/2019/05/18/3907714_v_avstriia_shte_ima_novi_izbori_zaradi_ibisageit/", "text": "Австрийският канцлер Себастиан Курц обяви, че е предложил на президента да се състоят извънредни избори заради скандала с видеото с подалия оставка вицеканцлер Хайнц-Кристиан Щрахе. Тайно засненият запис е с разговор във вила в Ибиса, където Щрахе предлага щедри обществени поръчки на  жена, представила се за племенница  на руски олигарх. Президентът Александер Ван дер Белен потвърди, че е обсъдил темата с Курц и че смята предсрочните избори за необходимост, затова предстои утре (в 12 ч. българско време) да се обсъдят \"по-нататъшните стъпки\", които водят до тях. От първостепенно значение е обаче да се направи и необходимото за връщане на доверието в политиката, добави той. Опозицията също подкрепя свикването на извънредни избори. Думите на 32-годишния канцлер, очаквани през целия ден, потвърждават информация на държавната новинарска агенция АПА за  разпада на правителството и извънредни парламентарни избори  по-малко от година и половина след като правителството на Австрийската народна партия на Курц и крайнодясната Партия на свободата дойде на власт. Според агенция АПА това е второто  най-кратко управлявало  австрийско правителство - едва 555 дни. По-малко се е задържал само поелият властта през 1994 г. кабинет на социалдемократи и консерватори (433 дни). Курц каза, че иска да оцени ситуацията след \"драматичните\" 24 часа. Той каза, че е искал на \"въведе промени\" в последните две години, когато \"системата е била по-важна от населението\", имайки предвид системата на \"големите коалиции\" на консерватори и социалдемократи, доминирала в австрийската политика от Втората световна война насетне. Изключението в нея дойде в края на миналия и началото на този век - тъкмо заради Партията на свободата, чието влизане в австрийско правителство доведе до \"меки\" европейски санкции срещу Виена заради тогавашните неонацистки възгледи на партията. \"Стига толкова\" През 2017 г. \"обещах, че ще направя най-правилното и най-необходимото\", за да променя ситуацията, каза още той. \"Имаше много ситуации, в които много трудно ми се удаваше да оправя всичко\". А \"след видеото трябва честно да кажа: стига толкова.\" По думите му има няколко възможности - да продължи да управлява с \"няколко рокади\" или да премине към социалдемократите. Но не става дума за поддържане на властта. Австрийски медии очакваха изявлението на Курц в продължение на часове. Някои издания пишат, че пред канцеларията демонстранти продъжлават да скандират към 20:30 ч. българско време: \"Нацистите - вън!\" както и: \"Курц да си ходи\". Според в. \"Ди пресе\" има моменти, в които намиращите се в сградата трудно могат да се чуят заради множеството вън. След изказването му в АПА се появи коментар: \"Курц затвори тюркоазено синия път\". Със заглавието се имат предвид коалицията между консерватори и крайнодесни, с която според много австрийски наблюдатели канцлерът месеци наред  успяваше да се справи  без сериозни щети за репутацията си или тази на Австрия. В първите минути след думите на канцлера не е известно кога може да са изборите, макар представители на Партията на свободата да твърдята пред някои медии, че това е уговорено. Според в. \"Курир\", дори теоретично да е възможно това да се случи през август, 22 септември, за когато вече има насрочен един вот (за управление в най-западния щат Ворарлберг), е по-вероятна дата. Според регионалния премиер Маркус Валнер (от Народната партия) това също е възможно, но формалното решение на федерално ниво тепърва предстои. Това, което за Валнер е сигурно, е че Партията на свободата не би могла да е част от управлението на провинцията. \"Не сме такива\" \"Картините, които стигат до нас от вчера, показват притеснителни образи... които не са добре за страната ни и нейните хора,\" каза президентът Ван дер Белен в обръщението си почти час по-късно. \"Срамни картини са, а никой не бива да се срамува от Австрия. Искам да кажа на всички: Не сме такива.\" По думите му показаното на записа показва крещящо \"неуважение\" към гражданите. \"Такова неуважение не толерирам,\" добави държавният глава, чийто основен противник на изборите бе именно от Партията на свободата. Според него оставките са едва началото, но е нужно \"чрез изпълнителната и съдебната власт\" да се даде подробно обяснение на случилото се, тъй като \"австрийките и австрийците имат право на правителство, на което могат да се доверят\". Опозицията - управлявалата до 2017 г. социалдемократическа партия (в чието правителство Курц бе вицеканцлер) - обяви, че няма да се противопостави на предсрочни избори, но добави, че държи Курц отговорен за случилото се. Според партията въпросът е как канцлерът е изгубил контрола върху крайнодесните си партньори. Скандалът, развихрил се почти седмица преди изборите за европарламент, може да се отрази и на провинциално ниво - в щата Бургенланд например социалдемократи и крайнодесни  са коалиционни партньори във властта . Ръководителят на провинцията и бивш министър на отбраната Ханс-Петер Доскоцил (от социалдемократите) каза, че още в понеделник ще бъде оценена местната коалиция с крайнодесните. \"С такава (белязана от) Ибиса Партия на свободата не може да се прави политика,\" каза пък шефът на Народната партия за Бургенланд Томас Щайнер.", "date": "2019.05.18", "title": "В Австрия ще има предсрочни избори заради \"Ибисагейт\""}
{"url": "https://www.dnevnik.bg/politika/2019/05/18/3907730_elena_ioncheva_iska_glavniia_prokuror_da_prouchi/", "text": "Настояваме главният прокурор да проучи случая с къщата в Барселона, написа във фейсбук депутатът от БСП Елена Йончева, която е кандидат и за евродепутат. Преди близо година премиерът  Бойко Борисов отрече напълно  твърденията е купил за манекенката Борислава Йовчева къща за 2.9 млн. евро в Барселона. Йончева твърди, че разполага с всички необходими документи и ще ги предостави ни главния прокурор Сотир Цацаров. \"Една от битките на левицата не само в България, но и в Европейския парламент, е борбата с корупцията. Приветстваме главния прокурор за инициативата му  да бъдат разследвани офшорни сметки и имоти  на български политици в чужбина и ще му помогнем, като предоставим документи за така наречената къща в Барселона\", написа Йончева. Според нея 1,7 млн. евро са постъпили по сметка на фирмата \"EMA BGS SL\", която е регистрирана на адреса на къщата в Барселона – ул. \"Францеск Ривалта\", 8. Управители на дружество, основано юли 2013 г., са Борислава Йовчева, а в последствие и нейният баща Георги Йовчев. Тези средства са предоставени от офшорната фирма \"Palms Enterprises\" (Overseas) LTD , на която номинален собственик е кипърски безработен Никос Михайлидис. Настояваме главният прокурор да провери тези лица и фирми и да изисква от прокуратурата в Каталуния цялата информация за фирмата \"EMA BGS SL\", по силата на договора за взаимна правна помощ между България и Кралство Испания, се казва още в изявлението на Йончева във фейсбук.", "date": "2019.05.18", "title": "Елена Йончева иска главния прокурор да проучи случая с къщата в Барселона"}
{"url": "https://www.dnevnik.bg/sviat/2019/05/18/3907717_shtrihi_kum_shtrahe_ili_zashto_buriata_v_avstriia/", "text": "Скандалните разкрития за готовността, с която австрийският вицеканцлер Хайнц-Кристиан Щрахе обсъжда в детайли възможностите за предизборна помощ от Русия с мнима племенница на руски олигарх, завихрят стихия с неизмерими последици. В републиката на алпийското безгрижие – мечтана дестинация за търсачи на блаженство от цял свят – афери като \"Ибисагейт\" не са нещо невиждано или свръхнеобичайно. Но този път оборотите бързо набират сила. Щрахе, лидер на смятаната за крайнодясна Австрийска партия на свободата, подаде оставка, разклати се цялото коалиционно правителство на консерватора Себастиан Курц, хиляди австрийци излизат по улиците в протест срещу корумпираната власт. Вечерта канцлерът обяви предсрочни избори. И все пак не бива да се забравя, че това се случва в Австрия – членка на Европейския съюз, но не и на НАТО, страна, позлатила умело неутралитета си и осребряваща и до днес статута на място за преговори и убежище на съмнителни капитали, свръхбогати отрочета, бляскави бонвивани, потайни шпиони и бягащи мафиоти. Държава, от която съветските окупационни части си тръгнаха през 1955 г. - и на тяхно място дойдоха скритите сметки, подставените фирми, мръсните (и приготвени за изпиране) пари. Във Виена Изтокът търгуваше със Запада, заобикаляйки ембаргото и ограниченията на закона и морала. Седалище на ОПЕК и на дузина структури на ООН, пристан на червените милиони (и милионери) от Варшавския договор, на задграничните дружества на българската Държавна сигурност, на далаверите на \"научно-техническото\" разузнаване. Приют на Сейф ал Ислам Кадафи, на Григорий Лучанский и \"Нордекс\", и на кого ли още не. Ако човек се позарови в скандалите и аферите от последните десетилетия в Австрия, не би следвало да се учуди кой знае колко, че един високопоставен политик предлага на руснаци тлъсти държавни поръчки, в замяна на подкрепа за избирането му. Разбира се, видеозаписът от срещата на испанския ваканционен остров Ибиса през лятото на изборната 2017 г. съдържа шокиращи моменти. Но в крайна сметка доколко чудно и неочаквано е всичко това? През ноември 2014 г. - броени месеци след анексирането на Крим - Хайнц-Кристиан Щрахе, лидер на Австрийската партия на свободата (FPÖ, първата организация на покойния Йорг Хайдер)  посещава Москва  като официален гост на кръгла маса на тема \"Пътища за преодоляване на кризата на доверие в Европа\". Мероприятието е организирано от председателя на Комисията по външна политика в Думата Алексей Пушков, реч държи и външният министър Сергей Лавров. Щрахе е придружаван от заместника си Йохан Гуденус – другият печален герой от днешния скандал. Два месеца по-рано Гуденус  пак е в руската столица , но за да участва в изключително важния форум \"Многодетното семейството и бъдещето на човечеството\". Там специалистите по правилна семейна политика приемат декларации в защита на традиционното, \"естествено\" семейство, громят \"пълзящия хомосексуализъм\" и \"държавната поддръжка на разрушителните тенденции в половия семеен живот на гражданите\" и други подобни. Москва не е спряла да се представя за глобален борец с фашизма. Така ли го прави - като кани през месец-два всякакви политекстремисти и неофашисти от близо и далеч? Самият Щрахе не крие контактите си с неонацистки среди, през 2007 г. дори бяха публикувани негови снимки с вдигната в хитлеристки поздрав ръка. А злополучният му заместник Гуденус е син на политика от Партията на свободата, депутат в двете камари на парламента във Виена, но и отрицател на Холокоста Джон Гуденус (1940-2016). През 2006 г. той получи  условна присъда от 1 година затвор  заради думите си, че газови камери е имало само в Полша и никъде другаде в Третия райх. Апропо, този Гуденус придружава Щрахе през целия му обществен път – меко казано, носи му доста лош късмет, сега заедно се сриват и в пропастта. Връзките на зъботехника Щрахе (роден във Виена през 1969 г.) с неонацистки и дясноекстремисти среди датират още от тийнейджърството му. Едва 15-годишен става член на изповядващото германски национализъм ученическо братство (т.нар. буршеншафт) Vandalia. Общува с известния публицист, отрицател на Холокоста и ключова фигура в австрийската и германската неонацистка сцена Готфрид Кюсел, лидер на забранената по-късно организация VAPO. По онова време се влюбва в Гудрун, дъщерята на бизнес консултанта и политик в крайнодесния сектор Норберт Бургер (1929-1992), радетел за отделяне на немскоезичния Южен Тирол от Италия, активист и спомоществовател на няколко дясноекстремистки групи като ANR (Aktion Neue Rechte). Бургер е осъждан за тероризъм в Италия. Връзката на Ханс-Кристиан Щрахе с Гудрун Бургер продължава 7 години. По-късно Щрахе (израснал без баща) нарича Норберт Бургер \"заместител на баща ми\". През 1985-1986 г. Щрахе участва в паравоенни лагери в провинция Каринтия, организирани от неонацистки ученически братства. Младежите учат как се ползва огнестрелно оръжие – с макети на пушки-помпи, тренират и с гумени палки. В началото на 2007 г.  на бял свят излизат  7 фотографии, на които се вижда какви ги върши юношата Хайнц-Кристиан, включително и с вдигната във фашистки поздрав ръка Участието на Щрахе  потвърждава и друг свидетел  – бившият член на Партията на свободата и сетнешен функционер на втората партия на Хайдер (Съюз \"Бъдеще за Австрия\", BZÖ), Евалд Щадлер. Самият Щрахе не отрича, че е другарувал с приятели от младежката неонацистка организация Wiking Jugend, макар и до днес да твърди, че военно-полевите лагери били безобидни детски занимания. През март 2015 г. на вечеринка на Австрийско-руското дружество за приятелство във Виена Щрахе остро критикува санкциите на ЕС към Русия. Според него австрийската икономика губела от тях минимум по 1 млрд. евро годишно, а не бивало да се забравя и въздействието на руските контрамерки. Лидерът на Партията на свободата не спестява и критики към НАТО. По думите му мнозинството страни от ЕС членуват и в НАТО, което правело Съюза силно зависим от интересите на Северноатлантическия алианс и САЩ. (Позната теза на евразийските мозъчни центрове около Александър Дугин и Константин Малофеев: че Европа прекалено зависела от Америка, от това губела, следователно трябвало да се завърне към изконното си единение с Русия. Именно ней, на Русия се падала историческата роля да спаси и върне блудницата в правия път.) \"Не Русия е агресорът в последните десетилетия, който доведе военната си зона на влияние до границите на ЕС\",  твърди още Щрахе . Отново популярна опорна точка от Кремъл: Русия била заплашена от разширяването на НАТО. Да разгърнем картата на света и си представим как най-обширната държава с близо 58 хил. км държавни граници, от които повече от 20 хил. км сухоземни, е застрашена от дебнещия пред портите ѝ северноатлантически враг. И как същият този враг я обгражда от вси страни и а-ха да я захапе и погълне. Щрахе повтаря и други шлагери на кремълската пропагандна машина: как в трагичните събития на Майдана в Киев през 2014 г. роля играли и \"тайни служби\", как \"чужди неправителствени организации\" финансирали протестите срещу президента Виктор Янукович, а последвалата смята на властта в Украйна била противоконституционна. Австрийският политик още повече затъва в конспиративните теории: нямало как Русия да е замесена в свалането на малайзийския самолет над Източна Украйна през юли 2014 г.. Откъде го знаел ли? Ами от \"най-висши кръгове в ЦРУ\" - които щели и да потвърдят, че със сигурност руснаците не били замесени. В средата на декември 2016 г. Партията на свободата подписва в Москва  споразумение за взаимодействие и сътрудничество с прокремълската партия \"Единна Русия\" . В австрийската делегация участват партийният лидер Щрахе и днешният министър на транспорта, иновациите и технологиите Норберт Хофер – който беше и кандидат-президент през 2016 г. и достигна до балотаж срещу Александер Ван дер Белен. Договорът има срок от 5 години. Интересни са целите, които австрийските своболюбци смятат да преследват заедно със следовниците на Владимир Путин: \"възпитаване на младата генерация в духа на патриотизма и радостта от труда\". Топлите отношения между Партията на свободата и Кремъл проличаха още в дните на руската анексия на украинския черноморски полуостров Крим и последвалия фарсов референдум за присъединяването му към Русия, проведен под дулата на необозначените, ала вежливи \"зелени човечета\". В групата на уж независимите \"международни наблюдатели\", проследили на място допитването на 16 март 2014 г., присътстваха двама от най-близкото обкръжение на Щрахе. Това бяха споменатият негов заместник Йохан Гуденус и партийният говорител по външнополитическите въпроси Йоханес Хюбнер. Третият австриец там беше споменатият вече Евалд Щадлер, отцепник от Партията на свободата, по онова време депутат в Европейския парламент, издигнат от Съюза \"Бъдеще за Австрия\". Запитан от новинарската агенция АПА, същият  Щадлер непоколебимо определи референдума като легитимен , а пък Гуденус обяви: \"Жителите на Крим не бяха под никакъв натиск или принуда\". Само дето месец по-късно самият Владимир Владимирович призна участието на руската армия в събитията на Кри, макар по-рано да говореше за местни сили за самоотбрана и категорично отричаше руска намеса. Гуденус, Щадлер и Хюбнер си партнираха с всякакви авантюристи и фигури от крайнодясното и крайнолявото от цяла Европа. На Крим дойде например белгиецът  http://en.wikipedia.org/wiki/Luc_Michel \" target=\"_blank\">Люк Мишел, представящ се едновременно като последовател на националиста Жан-Франсоа Тириар, национал-болшевик, славянофил и антиционист, даже и привърженик на комуниста Генадий Зюганов. Друг известен аферист там беше финландският автор на кримки и политически трилъри, изживяващ се като защитник на рускоезичното малцинство в балтийските републики, Йохан Бекман. Съпредседател на Евразийския народен фронт и любим събеседник на руските медии, Бекман открито симпатизира на Путин, а пък през 2007 г. публикува книга за убийството на журналистката Анна Политковска, където твърди, че тя страдала от тежка депресия и  сама поръчала покушението над себе си . От българската страна в дружинката присъстваха живеещият в Симферопол председател на културното дружество \"Паисий Хилендарски\" Иван Абажер и тогавашният депутат от \"Атака\" Кирил Колев. Директни финансови взаимоотношения между Партията на свободата и Москва, естествено, са трудно доказуеми. Публично хората на Щрахе винаги категорично ги отхвърлят, но е очеваден факт, че партийни функционери и личности, гравитиращи около партията, често пътуват в Русия. Едно от мероприятията, тясно свързани с австрийци, е т. нар.  Международен икономически форум в Ялта . Той се провежда всяка година от 2015-а насам в популярния курорт на анексирания полуостров, организатори са кримските власти, но с \"подкрепата на Администрацията на Президента на Руската федерация\", както гордо пише в официалната страница. Сбирка уж по бизнес дела, за разработване потенциала на Крим, но участват предимно лица от крайнодесни и евроскептични формации в Европа с отявлени прокремълски позиции. Да оставим настрана това, че пристигането в Крим е нарушение на украинските закони – а малцина сериозни политици биха рискували подобно напрежение с Киев. През февруари 2018 г. във Виена се имаше  представяне на инвестиционния потенциал на Крим  и на икономическите възможности на Ялтенския форум. Главен презентатор беше бившият премиер на австрийската провинция Каринтия и политик от Партията на свободата и Съюза \"Бъдеще за Австрия\",  Герхард Дьорфлер . \"Надявам се, че Ялтенският форум ще послужи като мост между Русия и Европа, а Австрия ще бъде едно малко мостче\", заяви тогава Дьорфлер. Нека припомним и една директна връзка с френския \"Национален фронт\" (FN) на Марин льо Пен. През ноември 2014 г. излезе наяве, че \"Националният фронт\" е получил кредит от 9 млн. евро от руска банка. Формално парите са отпуснати от Първа чешко-руска банка (FCRB), която фактически е  собственост на руския бизнесмен Роман Попов,  близък до политическия елит в Москва. Впоследствие партията призна, че е потърсила руско финансиране, след като доста френски и европейски банки са ѝ отказали. Сетне банката фалира, руските власти напразно се опитваха да си върнат парите от \"Националния фронт\", а Марин льо Пен и до ден е принудена да се оправдава заради заема. Но така или иначе Льо Пен си ги \"заработи\". През тези години често заявяваше, че анексията на Крим не била незаконна, изразяваше подкрепа и за други външнополитически авантюри на Москва. И очаквано в началото на 2017 г. властите в Украйна ѝ наложиха забрана да посещава страната. На фона на всичко това чудно ли е въобще какво се случи с Хайнц-Кристиан Щрахе? Оставката му като вицеканцлер е най-малкият логичен ход, но надали ще възпре нарастващото цунами. Това по всяка вероятност ще бъде и краят на Партията на свободата – поне във вида ѝ, оформен и моделиран именно от Щрахе. Създадена в далечната 1955 г., формацията слагаше силен отпечатък върху политиката в Австрия в последните три десетилетия. Преживя възхода и падението на Йорг Хайдер (1950-2008), емблематичния си лидер, който през 2005 г. я напусна, за да основе нова партия в същия сегмент (Съюз \"Бъдеще за Австрия\"). Успя да се възстанови от разцеплението – до голяма степен благодарение тъкмо на Щрахе – и дори се върна в управлението, за втори път след противоречивата коалиция с консерваторите на Волфганг Шусел (2000-2003). Ироничното е, че Щрахе, който беше спасителят ѝ, сега изглежда ще се превърне и в нейния гробокопач. Но залогът вече е много голям. На карта е поставено не просто бъдещето на партията или на един или друг функционер. Не е толкова съществено, че паднеа правителството на младия и амбициозен консервативен канцлер Себастиан Курц. Скандалът с видеозаписа от Ибиса вероятно ще измени из основи и целия политически модел в страната (за която композиторът Густав Малер, един от големите симфоници, нявга неособено ласкателно рекъл: \"В Австрия всеки става това, което не е.\"). Въпросът е доколко силно – и дали този път необратимо – ще се разклати онова здраво верую на спокойните радетели на крайдунавския романтизъм. Какво ще стане с онова блажено Tu felix Austria...? \"Ти, щастлива Австрийо, остави на другите да воюват.\" С други думи, гледай си кефа. Дали повече ще е възможно?", "date": "2019.05.18", "title": "Щрихи към Щрахе, или защо бурята в Австрия беше предизвестена"}
{"url": "https://www.dnevnik.bg/sport/2019/05/18/3907742_cska_pobedi_beroe_i_se_vurna_v_bitkata_za_titlata/", "text": "ЦСКА съживи шампионските си амбиции два кръга преди края на сезона в Първа лига. Червените стигнаха до труден, но ценен успех над \"Берое\" с 1:0 в последния мач от 36-ия кръг в първенството. Съставът воден от Добромир Митов и консултанта Люпко Петрович се възползва от  равенството на \"Лудогорец\"  по-рано през деня срещу \"Левски\" и се доближи само на точка от шампиона. В герой за ЦСКА се превърна Тиаго Родригеш, който вкара единствения гол в 16-ата минута. Изключително силен мач направи и вратарят на гостите Витаутас Черниаускас. Преди почивката ЦСКА игра по-добре, а през второто полувреме предимството беше на страната на домакините, които обаче бяха спряни от стража на червените. В последните си два мача за сезона ЦСКА се изправя срещу \"Левски\" (21 май) и \"Ботев\" (Пловдив) на \"Българска армия\" (24 май). Шампионите имат гостуване на \"Ботев\" и домакинство на \"Черно море\". Началните минути на мача донесоха много брак в действията и на двата тима, като грешките преобладаваха. \"Берое\" се беше прибрал плътно в своята половина, като опитваше да не дава много пространства на гостите от София. В 16-ата минута ЦСКА успя да открие след хубава атака през центъра. Рубен Пинто намери Жоржиньо, който беше оставен свободен от играчите в зелено и подаде към Тиаго на границата на наказателното поле. Португалецът овладя топката и с второто докосване отправи хубав удар по диагонала в долния десен ъгъл на Душан Перниш – 1:0. Тиаго отбеляза осмия си гол за сезона, като затвърди добрата си форма, след като в мача с \"Черно море\" също се разписа и добави две асистенции. Най-добрите шансове за \"Берое\" за гол бяха в самия край на първата част и те дойдоха от двамата крайни защитници. В 43-ата минута Александър Василев напредна и стреля мощно от около 25 метра, но Черниаускас успя да парира. Секунди по-късно топката не беше изчистена далеч и се откри шанс пред Иван Бандаловски. И в този случай стражът на ЦСКА внимаваше. След почивката ЦСКА не показа почти нищо в офанзивен план, освен епизодични флангови атаки. \"Берое\" първоначално беше плах и на терена преобладваше битката, когато и по-грубите влизания от двете страни зачестиха. След 65-ата минута домакините все пак се активизираха, като работата пред Черниаускас се увеличи. Вратарят на ЦСКА трябваше да се намесва при опасни центрирания и удари от нападателите в зелено. Александър Василев продължи да бъде много активен и още два пъти стреляше към вратата на ЦСКА, а веднъж късмета си опита и Мартин Камбуров. Домакините завършиха с общо 15 удара, но нямаха късмет в предни позиции. ЦСКА се задоволи с гола си аванс и до края на срещата пазеше резултата с всички средства.", "date": "2019.05.18", "title": "ЦСКА победи \"Берое\" и се върна в битката за титлата"}
