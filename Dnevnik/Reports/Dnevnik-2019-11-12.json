{"url": "https://www.dnevnik.bg/gradska_sreda/2019/11/12/3990781_fandukova_shte_predloja_da_se_miiat_po-chesto_ulicite/", "text": "Веднага след като положи клетва за четвъртия си кметски мандат Йорданка Фандъкова заяви, ще внесе предложения за промяна на структурата на Столичната община. \"Ще създам нов ресор \"Дигитализация\", ще разделя ресора по транспорт на два сектора – строителство и транспорт. Това са два сектора с много важна роля в развитието на София. Като ръководител на бъдещия сектор \"Дигитализация\" тя ще покани досегашния изпълнителен директор на общинската агенция за инвестиции Влади Данаилов. \"Той е млад човек, консенсусен, диалогичен, който има добър контакт с компаниите в айти сектора\", мотивира тя избора си.. Тя обеща още утре заедно с главния архитект на София да внесе в Министерството на регионалното развитие и благоустройството предложения за промени в Закона за устройство на територията, в Закона за устройство и застрояване на Столичната община и в някои наредби на министерството с цел борба срещу презастрояването. Фандъкова обяви, че подготвя и промяна в Общия устройствен план на София, която ще е по-дългосрочна. Тя не каза други имена от бъдщия си екип, тъй като предстои предложенията й за структурни промени да се гласуват от общинския съвет. В момента тя работи със стария екип. На въпрос на \"Дневник\" дали ще изпълни решението на Софийския градски съд от вчера, което задължи Столичната община да мие по-често улиците и да дава актуална информация за чистотата на въздуха, Фандъкова обясни: \"На практика с това решение съдат потвърждава над 100-те мерки, които са залегнали в нашата програма. Заедно с информацията, която се дава в реално време от станциите на държавната агенция \"Околна среда\" през сайта на общината, съдът иска и през фейсбук да информираме гражданите. Разбира се, че това ще го направим, то ще се случи бързо. Предстои до края на годината да отворим за гражданите новата общинска система за мониторинг на качеството на въздуха заедно с мобилно приложение и така всички през телефоните си ще могат да следят данните от 22-те нови станции, които са на общината. Ще предложа мерки за повече миене, за контрол от КАТ върху влизането на тежкотоварните камиони. Мисля, че всички мерки, които са предложени от съда, са мерките, които ние споделяме и работим по тях.", "date": "2019.11.12", "title": "Фандъкова: Ще предложа да се мият по-често улиците, както иска съдът"}
{"url": "https://www.dnevnik.bg/evropa/2019/11/12/3990762_arestuvan_katalunski_lider_e_mojel_da_poiska/", "text": "Каталунският сепаратиски лидер Ориол Жункерас,  избран за член на Европейския парламент, докато беше в затвора , е имал право да поиска от евродепутатите да решат дали да ползва имунитета си, заяви съветник на Съда на ЕС, цитиран от \"Ройтерс\". Становището на генералния адвокат е от полза за каталунското сепаратиско движение и за Жункерас, който бе избран за евродепутат през май, въпреки че е задържан в Испания от 2017 г. след незаконния референдум за независимост. Жункерас, бивш зам.-лидер на каталунското правителство,  беше осъден  на 13 години затвор през октомври. Според генералния адвокат присъдата е сложила край на мандата му като член на Европейския парламент, но той е бил съден и осъден без парламентът да получи възможността да вземе решение за имунитета му. Мнението, ако бъде потвърдено от Съда на ЕС, ще даде на Жункерас основание да оспори присъдата си, но не ясно дали ще е достатъчно, за да бъде тя отменена. Според генералния адвокат Европарламентът трябва да може да реши дали да вдигне или да защити имунитета на членовете си. Този имунитет значи, че евродепутатите не може да бъдат задържани или подсъдими заради изразени възгледи или гласувания, но не важи за евродепутати, които са извършили престъпление. Съдът на ЕС не е задължен да следва мнението на генералните адвокати, но по принцип го прави в повечето случаи. Съдът обикновено се произнася в рамките на два до четири месеца след мнението. След като Жункерас беше избран за евродепутат през май, испанският Върховен съд не му позволи да напусне затвора, за да положи клетва, че ще спазва испанската конституция, каквото е изискването в страната. Избирателната комисия обяви мястото за вакантно. Мнението на генералния адвокат може да помогне и на други каталунски сепаратисти. Карлес Пучдемон и Тони Комин бяха избрани за евродепутати, въпреки че бяха в изгнание в Белгия. Те не успяха да заемат местата си.", "date": "2019.11.12", "title": "Арестуван каталунски лидер е можел да поиска евродепутатски имунитет"}
{"url": "https://www.dnevnik.bg/biznes/2019/11/12/3990756_himko_otnovo_se_prodava/", "text": "Частен съдебен изпълнител е обявил търг за продажбата на активите на неработещия торов завод във Враца \"Химко\". Това се случва три години след като те бяха придобити от  \"Метахим импекс\". Продажбата е по искане на Инвестбанк, която финансира последната сделка, съобщава  \"Капитал\" . На търг са обявени над 700 дка земя, сгради и машини, с начална цена от 23.8 млн. лв., или над два пъти повече от сумата, която \"Метахим импекс\" е платила през 2016 г. Тогава до сделка се стигна, след като в продължение на две години синдикът на \"Химко\" се опитваше да продаде активите. Изданието припомня, че купувачът е създаден специално за покупката на \"Химко\" с 50 хил. лв. капитал и предмет на дейност производство и търговия с минерални торове, търговия с метални отпадъци и т.н. Акционери в нея бяха \"Фертекс България\" на кредитния милионер Георги Пиримов, който в началото на 90-те години създаде фалиралата по-късно Частна земеделска и инвестиционна банка, и Иван Жиров, който се занимава с недвижими имоти и търговия със скрап. В началото на 2017 г. като акционер влезе и Камелия Кулева, която малко след това беше назначена за управител от Инвестбанк, след като дружеството просрочи 300 хил. евро вноска по кредита си.  По данни от Търговския регистър през август тази година банката е пристъпила към изпълнение на залог, като претенциите й са за общо 9.8 млн. евро, включително лихви. Самият заем е с падеж в края юни 2019 г. и явно не е бил изплатен.", "date": "2019.11.12", "title": "\"Химко\" отново се продава"}
{"url": "https://www.dnevnik.bg/bulgaria/2019/11/12/3990792_na_purvo_chetene_parlamentut_prie_konservativniia/", "text": "На първо четене мнозинството в парламента прие бюджета на Националната здравноосигурителна каса (НЗОК) за 2020 г. \"За\" гласуваха 120 депутати, а 88 бяха против. Критиките на БСП и ДПС бяха, че бюджетът не решава нито един от проблемите. ГЕРБ обяви, че той е по-скоро консервативен. Според министъра на здравеопазването Кирил Ананиев всяко по-рязко движение би довело до хаос и объркване в системата, реформи в която ще се обсъждат в следващите 6-7 месеца, за да влязат в сила от 2021 г. През следващата година здравната каса ще може да изразходва 4.7 млрд. лв., като сумата на разходите е с 394.7 млн. лв. повече. Ръстът в приподната част е 445 млн. лв., като 404 млн. лв. от тях ще дойдат от здравноосигурителни вноски заради най-вече увеличението на минималната работна заплата от 560 на 610 лв. от 1 януари. За болнична помощ са предвидени 2.247 млрд. лв., което е с 245.8 млн. лв. повече. За извънболнична - около 500 млн. лв.", "date": "2019.11.12", "title": "На първо четене парламентът прие \"консервативния\" бюджет на здравната каса за 2020 г."}
{"url": "https://www.dnevnik.bg/evropa/2019/11/12/3990639_za_pruv_put_v_germaniia_hanover_izbra_sin_na_turski/", "text": "                         Белит Онай от партията на Зелените ще бъде главен кмет на Хановер, столицата на федерална провинция Долна Саксония. Нека да припомним, че от името на германското правителство тази провинция има сериозно дялово участие в концерна \"Фолксваген\", който е базиран в Долна Саксония. Хановер има население над половин милион души и ще бъде четвъртият голям германски град след Щутгарт, Фрайбург и Дармщат под управлението на зелен кмет. Любопитен факт е, че и другаде в Германия вече има кметове с чуждестранни корени. В Бон например (където е една от двете централи на \"Дойче веле\") кметът Ашок-Александър Сридхаран от ХДС е от индийски произход. А кмет на Росток е датчанинът Клаус Руе Мадсен. Корените му са в Истанбул Белит Онай е роден през 1981 в германския град Гослар. Родителите му пристигат като гастарбайтери от Истанбул през 70-те години. Онай разказва, че се заинтересувал от политика в края на миналия век след серията от палежи и покушения срещу хора от турски произход в Германия, когато родителите му сериозно размишлявали дали да не се върнат в Истанбул. Онай е завършил право и в момента работи над дисертацията си. Женен е, с едно дете. Сам казва за себе си, че е либерален мюсюлманин. Онай спечели изборите с около 53% от подадените гласове, като остави зад себе си своя главен конкурент Екхард Шолц от ХДС. Хановер, който се води бастион на социалдемократите, за пръв път от 70 години насам ще бъде управляван от кмет, който не членува в ГСДП. Новите избори за кмет излязоха на дневен ред, след като предишният кмет, социалдемократът Щефан Шошток, набързо излезе в пенсия. Срещу него беше повдигнато обвинение за злоупотреба със служебно положение. И по-точно - за незаконно изплащане на допълнителни финансови възнаграждения в полза на шефа на кабинета му и на бившия началник на пожарната. \"Симпатичен и сдържан, със забележителна биография\" На първия тур от кметските избори в Хановер новият кандидат на социалдемократите Марк Хансман остана на трето място. Така се стигна до балотажа между Онай и Шолц. Вестник \"Хановерше алгемайне\" коментира, че \"симпатичният и сдържан\" Онай има зад гърба си забележителна биография. \"Навремето хора от т.нар. обикновени семейства, които осъществяваха подобен мощен пробив, най-често идваха от редовете на социалдемократите\", припомня вестникът.", "date": "2019.11.12", "title": "За пръв път в Германия: Хановер избра син на турски гастарбайтери за кмет"}
{"url": "https://www.dnevnik.bg/sport/2019/11/12/3990650_superkupata_na_ispaniia_otiva_v_sauditska_arabiia/", "text": "Кралската футболна федерация на Испания (RFEF) обяви, че мачът за суперкупата на страната ще се играе в Саудитска Арабия през следващите три години. Най-голямата страна на Арабския полуостров ще бъде домакин на срещата от 2020 г., като двубоят слага началото на футболния сезон в Испания. Според информациите в Испания RFEF ще получи 120 милиона евро за сделката. Федерацията планира да инвестира тези средства в аматьорския футбол и да стартира нова програма. Приемането на Суперкупата на Испания ще бъде поредното голямо спортно събитие, на което Саудитска Арабия ще домакинства. В началото на годината там се игра и двубоят за Суперкупата на Италия, в който  участваха \"Ювентус\" и \"Милан\" . Провеждането на мач там беше подложено на големи критики заради нарушаването на човешките права в кралството. В края на 2019 г. Саудитска Арабия ще приеме и мача за  световната титла по бокс в тежка категория между Анди Руис и Антъни Джошуа , а в началото на 2020 г. - рали \"Дакар\". От 2020 г. Суперкупата на Испания променя своя формат. Досега двубоят се провеждаше между шампиона и носителя на Купата на краля, но сега ще има турнир между четири тима. Първите участници са \"Барселона\", \"Реал\" (Мадрид), \"Атлетико\" (Мадрид) и \"Валенсия\". Полуфиналите и финалът ще се изиграят между 8 и 12 януари на 62-хилядния стадион \"Крал Абдула\" в Джеда. \"Провеждането на тази надпревара през зимата е изцяло в интерес на отборите, за да могат те да имат по-лек календар през лятото и по-добре да планират своите подготовки\", гласи съобщението на RFEF.", "date": "2019.11.12", "title": "Суперкупата на Испания отива в Саудитска Арабия срещу 120 млн. евро"}
{"url": "https://www.dnevnik.bg/bulgaria/2019/11/12/3990812_kletva_s_beleznici_ili_kakvo_se_sluchi_do_sega_po/", "text": "Задържането на кмета на Несебър Николай Димитров и общински съветници два дни преди изборите за местна власт на 27 октомври т.г. има политически характер, защото това е опит за намеса в изборите. Това каза днес адвокатът на Димитров Ина Лулчева в предаването на Би Ти Ви \"Тази сутрин\". каза още Лулчева. Когато задържането е незаконно – не може да се направи прогноза колко време ще остане там. Този човек го държат в ареста, защото един свидетел казва, че през август друг обвиняем е отишъл при него и е казал: \"Ще ни съдействаш ли за изборите, ние ще ти платим.\" Според Ина Лулчева ситуацията е безпрецедентна заради довеждането на Димитров с белезници до сградата на общинския съвет, защото той едва ли би направил опит да избяга. \"Това е демонстрация на \"засилена грижа\", каза адвокатът на несебърския кмет. Второ – Специализираната прокуратура се занимава със случай за купуване на гласове, а досега с този вид престъпления са се занимавали окръжните прокуратури. Моето обяснение е, че единствено чрез Специализираната прокуратура беше сигурно, че Николай Димитров и общинските съветници ще бъдат задържани, друг съд не би ги задържал.\" Новоизбраният кмет на Несебър Николай Димитров е задържан по обвинение, че е Въпреки това вчера той положи клетва за четвърти пореден път. Димитров беше доведен в сградата на Общинския съвет в Несебър под конвой и с белезници след решение на наблюдаващия прокурор. Той беше придружаван от един от двамата избрани за общински съветници, който също е обвинен в купуване на гласове. Вторият съветник, задържан преди изборите на 27 октомври, отказа да бъде доведен за клетвата под конвой. Николай Димитров беше посрещнат през сградата на Общинския съвет в Несебър от граждани, протестиращи в негова подкрепа. Те бяха организирани от инициативния комитет, издигнал кандидатурата му за четвърти мандат. Събралите се скандираха \"Свобода\", \"Искаме си кмета\" и носеха плакати с надпис \"Не подменяйте вота ни\". След това те проследиха цялото заседание за полагане на клетва на големи видеостени. Сред тях беше и майката на Костадин Нищелков - третият общински съветник, обвинен за купуване на гласове. До този момент той е в неизвестност. \"Искам да благодаря на моите съграждани, които не се поддадоха на тази провокация, каза пред общинските съветници Николай Димитров. В залата на общината беше и съпругата на Димитров, дошла, за да го подкрепи. \"Благодаря на всички за подкрепата! Скоро ще си дойдем\", каза пред гражданите Николай Димитров, след като положи клетва. \"Ако се водеше нормално разследване – щяха да се съберат доказателства, да се разпитат свидетели и чак тогава да се прецени вината, каза днес пред Би Ти Ви Ина Лулчева. В нито един от обвиняемите обаче не са намерени списъци с хора и нито един от разпитаните не е заявил, че е получил пари.\" Адвокатът на Димитров смята, че случаят е безпрецедентен и защото за първи път в демократичната история на България, а и откакто от 2012 г. съществува Специализираната прокуратура, при множеството докладвани случаи на купуване на гласове за първи път тази година и по повод на несебърския кмет специализираната прокуратура е проявила активност. Лулчева твърди, че случаят е без прецедент и по още една причина. Според нея купуването на гласове е от компетентността единствено на окръжните и на районните прокуратури, но не и на специализираната. \"Това е обосновано и изрично по този въпрос се е произнасял Конституционният съд на Република България през 2011 г., когато бе определено каква е компетентността на специализирания съд, каза тя. Той се занимава с организирани групи, но не всички. Например групите за купуване на гласове са извън неговия обхват, това изрично е записано в решението на Конституционния съд\", каза още Ина Лулчева. Според нея дори и след ареста му като няма никакви ограничения да дава указания и да подписва заповеди. Това може да става и през упълномощения му заместник, като по този начин дейността на общината няма да бъде възпрепятствана до приключване на досъдебното производство. \"Въпросът с евентуалната възможност за отстраняването на Николай Димитров от длъжност ужасно ме озадачава, защото се поставя непрекъснато от вчера насам, каза още Ина Лулчева. Дори един господин каза, че той трябва да бъде отстранен от прокуратурата, понеже не може да си изпълнява задълженията. Това създава ужасно лошото усещане, че според гражданите прокуратурата е тази, която трябва да регулира нашите професионални задължения, или прокуратурата може да преценява дали някой си изпълнява задълженията\", каза още Лулчева. Според нея прокуратурата може да отстрани някого от длъжност само ако той е извършил престъпление в качеството, което заема, а това препятства разследването. \"В случая каза тя. Николай Димитров се обвинява за престъпление не в качеството на кмет и изборите са приключили. Тоест няма никакво основание да се смята, че заемането на длъжността ще затрудни разследването\", каза още Лулчева.", "date": "2019.11.12", "title": "Клетва с белезници, или какво се случи досега по казуса със задържания кмет на Несебър"}
{"url": "https://www.dnevnik.bg/biznes/2019/11/12/3990810_evrohold_objalva_zabranata_da_kupi_chez/", "text": "Кандидатът да купи българския бизнес на ЧЕЗ \"Еврохолд\" АД е подал жалба  в Административен съд – София-област, след като Комисията за защита на конкуренцията забрани сделката. Повече за решението й четете  тук . Компанията ще защитава интересите на своите над 9 хил. акционери след решението на Комисията за защита на конкуренцията (КЗК) за забрана на сделката с \"ЧЕЗ груп\", следвайки своята отговорност пред тях и изпълнявайки своите задължения, пише в съобщение до медиите дружеството. В него се посочва още, че компанията запазва интереса си към придобивания в енергийния сектор в региона и вижда в тях възможност за диверсификация на портфолиото си. Решението на антимонополната комисия дойде в навечерието на местните избори, макар малко преди това ведомството да си бе дало срок от 4 месеца да проучи всички документи по случая.", "date": "2019.11.12", "title": "\"Еврохолд\" обжалва забраната да купи ЧЕЗ"}
{"url": "https://www.dnevnik.bg/evropa/2019/11/12/3990866_socialistite_v_evroparlamenta_vtoriiat_frenski/", "text": "Вторият кандидат за еврокомисар от Франция също дава повод за съмнения според групата на социалистите и демократите в Европейския парламент. Тя е на мнение, че е било необходимо предложеният за еврокомисар Тиери Бретон да даде допълнителни отговори, преди да получи възможност  да премине към изслушване  пред евродепутатите. Социалистите посочват, че ако бъде утвърден, Бретон ще бъде еврокомисар за индустриалната политика, единния пазар, отбранителната индустрия и Космоса. Те отбелязват, че  само допреди дни  той притежаваше дялове и участваше в управлението на водещи дружества.  Според социалистите е било необходимо Бретон да отговори къде са парите, получени от продажбата на дялове, както и по какъв начин смята да избегне конфликт на интереси занапред. Социалистите обвиняват своите колеги от Европейската народна партия и от групата \"Обнови Европа\" за това, че Бретон е допуснат напред в процедурата, без да е изчистил докрай всички съмнения. Групата на Зелените изрази съжаление, че Бретон не е внесъл предварително повече яснота по въпросите, поставени от социалистите. Зелените определят като успех това, че новите кандидати за еврокомисари са положили усилия още преди оценката на правната комисия да премахнат възможните пречки.  Миналата седмица говорител на ЕК съобщи, че Бретон е взел \"радикални мерки\", като е продал всичките си дялове в дружества и е напуснал ръководствата на организации, в които е участвал. Според говорителя професионалното минало на Бретон само ще му бъде от полза като еврокомисар. По-рано днес правната комисия на ЕП реши да допусне новите кандидати за еврокомисари от Франция, Унгария и Румъния до изслушвания в четвъртък. Първият кандидат-комисар от Франция Силви  Гулар бе отхвърлена  след две изслушвания пред евродепутатите, а кандидатите на  Румъния  и на  Унгария  отпаднаха още при предварителната проверка на правната комисия.  Очаква се Европейската комисия с председател Урсула фон дер Лайен да бъде гласувана от евродепутатите  на 27 ноември . Досега назначаването на новата ЕК се бави с един месец от първоначалния график и все още  не е решен въпросът с определянето на еврокомисар  от Великобритания. /БТА", "date": "2019.11.12", "title": "Социалистите в Европарламента: Вторият френски кандидат за комисар дава повод за съмнения"}
{"url": "https://www.dnevnik.bg/hrana_i_napitki/2019/11/12/3990858_za_pruv_put_tai_restoranti_poluchiha_zvezdi_mishlen/", "text": "Два ресторанта за традиционна тай кухня получиха по две звезди \"Мишлен\" (Michelin), предаде \"Франс прес\", цитирана от БТА. Това е дебют за гастрономията на тази азиатска страна, известна в целия свят. \"Сорн\" (Sorn) и \"Ар-Хаан\" (R-Haan) в Банкок постигнаха този успех в третото издание на кулинарния гид на \"Мишлен\" в Тайланд, представено днес в тайландската столица. За пръв път в историята на кулинарния гид заведения, които предлагат тай гастрономия, се присъединяват към затворения клуб на двете звезди. Управляван от двама млади шеф-готвачи, \"Сорн\" залага на техниките и традиционните рецепти в южната част на страната, откъдето си доставя продуктите чрез мрежа от дребни производители. Начело на \"Ар-Хаан\" е главният готвач Чумпол, който предлага кухня, вдъхновена от кралската традиция, на основата на продукти, идващи от всички региони на кралството. В изданието 2020 на \"Мишлен\" никой ресторант не е получил три звезди, но три ресторанта са запазили двете си звезди: френските \"Норманди\" (Normandie) и \"Медзалуна\" (Mezzaluna), както и ресторантът на германските братя близнаци \"Зюринг\". В Азия \"Мишлен\" покрива Токио, Хонконг и Макао, Шанхай, Сеул, Сингапур, Тайван и Банкок. Въпреки критиките и полемиките, на които редовно е обект, червеният гид, създаден през 1900 година, си остава ориентир в света на гастрономията, отбелязва АФП. От около 20 хил. ресторанта, включени в списъка, само стотина са получили върховното отличие от три звезди. ", "date": "2019.11.12", "title": "За пръв път тай ресторанти получиха звезди \"Мишлен\""}
{"url": "https://www.dnevnik.bg/evropa/2019/11/12/3990872_makron_kritikuva_otkazvashtite_da_vidiat/", "text": "Френският президент Еманюел Макрон разкритикува онези, които отказват да видят неефективността на международните институции, предаде \"Франс прес\", цитирана от БТА.  Макрон направи това в реч пред делегатите на Парижкия форум за мир, който се откри по-рано днес. Така де факто той отново направи препратка към неотдавнашните си критики по адрес на НАТО. \"Имаме нужда от повече сътрудничество\", каза Макрон пред тридесетина държавни и правителствени ръководители, които участват във форума. \"Съществува риск от ленивост, при който си казваме, че имаме международни организации, че много ги харесваме, не им задаваме въпроси, а понякога те са изгубили тяхната крайна цел, повече никой не разбира на къде отиват\", отбеляза френският президент. Той подчерта, че хората имат нужда от истина.  \"Свенливостта и лицемерието не дават резултати в настоящите времена, защото нашите сънародници виждат това. Ленивостта също не е решение\", предупреди Макрон. Така френският президент очевидно отговори на критиките на германския канцлер  Ангела Меркел  и на новия председател на Европейската комисия Урсула фон дер Лайен, която също беше в залата. Двете го разкритикуваха за неотдавнашните му изявления за НАТО, за която той каза, че е изпаднала в  \"мозъчна смърт\"  заради американското изтегляне и турската офанзива в Сирия. Макрон заяви още, че иска да избегне разделението на света около две големи сили - САЩ и Китай.  Фон дер Лайен каза на форума, че светът има нужда от стабилно и отговорно лидерство и че всички трябва да допринесат за това, предаде \"Асошиейтед прес\". Тя обяви намерението си ЕС да увеличи през следващите пет години разходите за постигане на своите външнополитически цели с близо една трета, за да се утвърди съюзът като глобален играч. /БТА", "date": "2019.11.12", "title": "Макрон критикува отказващите да видят неефективността на международните организации"}
{"url": "https://www.dnevnik.bg/video/2019/11/12/3990877_protestite_dokaraha_honkong_do_ruba_na_totalen_sriv/", "text": "Полицията води във вторник улични битки със сълзотворен газ в няколко района на Хонконг и предупреди, че градът е докаран \"до ръба на тотален срив\". В понеделник бяха арестувани над 260 души, а от началото на протестите за защита на демокрацията през юни броят им надхвърли 3000. Органите на реда опитват да овладеят безредиците по улиците и моловете в райони с някои от най-скъпите имоти в света. Полицията разказва за \"откачени\" действия на маскирани младежи като подпалването на коледни елхи и хвърлянето на велосипеди и предмети по линиите на метрото или контактната мрежа с цел парализиране на транспорта.", "date": "2019.11.12", "title": "Протестите докараха Хонконг \"до ръба на тотален срив\""}
{"url": "https://www.dnevnik.bg/detski_dnevnik/2019/11/12/3990878_do_25_noemvri_produljava_konkursut_za_detska_risunka/", "text": "Деца на възраст от 5 до 12 години могат да участват в надпреварата за спечелване на двупосочни билети до нарисуваната от тях дестинация.  Конкурсът за детска рисунка \"Градът, за който мечтая с Turkish Airlines\"  продължава до 25 ноември 2019 година, съобщиха от авикомпанията. Всички рисунки трябва да бъдат изпратени до офиса на \"Търкиш еърлайнс\" (Turkish Airlines) на адрес бул. \"Цар Освободител\" 14, Лендмарк център, 1000 София. Организаторите са подготвили много награди за победителите във всички възрастови категории. Една от най-големите вериги магазини за детски стоки КОМСЕД също ще зарадва децата с разнообразни подаръци. Turkish Airlines лети до 316 дестинации по цял свят и участниците в конкурса трябва да нарисуват една от тях. Изискването е картините да са във формат А3 и да съдържат отличителен символ на авиокомпанията. През 2018 г. близо 1000 деца участваха в конкурса, а голяма част от рисунките  бяха включени в специалната изложба на летище София .", "date": "2019.11.12", "title": "До 25 ноември продължава конкурсът за детска рисунка на \"Търкиш еърлайнс\""}
{"url": "https://www.dnevnik.bg/sport/2019/11/12/3990893_iordan_lechkov_otreche_da_e_podaval_ostavka_iska_da/", "text": "Първият вицепрезидент на БФС Йордан Лечков е подал жалба срещу вписването на  Михаил Касабов  за президент на организацията след оставката на Борислав Михайлов. Той заяви, че се е обърнал в срок към Софийския градски съд. Лечков дори отрече да е подавал оставка като член на Изпълнителния комитет на БФС. \"Не съм си подавал оставката и не съм правил писмен отказ от длъжността ми. По устав трябваше аз да поема БФС. Всеки трябва да си понесе последствията за нередностите\", каза Лечков, цитиран от  dsport.bg . \"Дневник\" го потърси за коментар, но без успех. Борислав Михайлов  подаде оставка като президент на БФС  в разгара на скандалите след тежката загуба с 0:6 от Англия. Дни по-късно  същото решение обявиха и членовете на изпълнителния комитет на футболния съюз . По устав до свикването на конгрес на мястото на Михайлов трябваше да застане първият вицепрезидент - в случая Лечков, но той беше кандидат за кмет на Сливен. На 18 октомври след заседанието на изпълнителния комитет Лечков участва в пресконференция заедно с Касабов и другия вицепрезидент Атанас Фурнаджиев. На нея беше съобщено, че Лечков се отказва от правото си да ръководи БФС до свикването на извънреден конгрес и че тази роля ще заеме Касабов. Тогава Лечков не показа несъгласие, но си запази правото \"да не си разкрива картите\" по въпроса дали би се кандидатирал за президент на БФС. Президентът на \"Славия\" и член на изпълнителния комитет Венцислав Стефанов посочи, че тъкмо Лечков е предложил Касабов.", "date": "2019.11.12", "title": "Йордан Лечков отрече да е подавал оставка, иска да оглави БФС"}
{"url": "https://www.dnevnik.bg/video/deniat_s_veselin_dremdjiev/2019/11/12/3990879_neudobnite_vuprosi_koito_trump_shte_zadade_na_borisov/", "text": "Когато президентът на САЩ Доналд Тръмп приеме премиера Бойко Борисов на 25 ноември в Белия дом, се очаква да му зададе неудобни въпроси. Това коментира в предаването \"Денят с Веселин Дремджиев\" Илиян Василев, бивш посланик на България в Москва. Според Василев Тръмп ще пита защо България все още не е внесла, независимо откъде, втечнен газ и за  прелитането на руски военни самолети  през българска територия. Василев анализира още, че досега не се е случвало Русия да не отговори за изгонен неин дипломат (повече виж  тук ), какъвто е случаят с обвинения в шпионаж, а в същото време на председателя на сдружение \"Русофили\" Николай Малинов е даден орден, който трябва да му служи като имунитет пред българските власти. Бившият посланик коментира, че всичко това показва публично бламиране на суверенитета на една държава и договореност, за да се представи Борисов като балансьор, за да успее да реализира \"Турски поток\" и да допусне \"следващите прелитания\". Василев нарича такава политика \"гулаш атлантизъм\". Във видеото вижте и коментара му по повод 30-ата годишнина от падането на Берлинската стена и ефекта от това върху България.", "date": "2019.11.12", "title": "Илиян Василев: Тръмп ще зададе и неудобни въпроси на Борисов"}
{"url": "https://www.dnevnik.bg/analizi/2019/11/12/3990408_kak_zatvorihme_predishnata_stranica_ot_strah_da_ia/", "text": "                         Все по-малко коментираме комунизма, все повече - прехода. Все по-малко е радостта, все повече - недоволството. В този избор нещо не е наред. Неустоимата деконструкция на историята все повече е обърната към демократичния преход, стартирал с падането на Берлинската стена. Битката за неговата интерпретация започна едва няколко години след 1989 г. Първият инструмент за това беше носталгията, опитваща да битовизира спомена, да релативизира жестокостите на комунизма, да \"затвори страницата\", за да ускори оттеглянето от него. След това очевидните ползи от западната реинтеграция сякаш необратимо заглушиха спорадичните опити за обезценяване на усилията за съвместяване на десетилетно откъснатите общества и култури с техния идеен и политически дом. Постепенно обаче преходът бе трансформиран в онова лично и историческо платно, върху което всеки може да проектира своите разочарования, недоволства и политически фантазми. Започнаха да му се вменяват най-различни вини. Все повече хора се заеха с откровената ревизия на историческия, идеен, стопански и политически фалит на комунизма, отколкото с удържането на паметта за неговата тирания и жестокости. Захванаха се с преформатирането на близкото минало, вместо с честването и всекидневието на свободата и нейните възможности, с хвърлянето на множество вини върху него. Първото обвинение е във високомерие, в самодоволство и самоувереност в бъдещето, в идеен и културен империализъм. Сякаш годините преди 1989 не бяха състезание, системно противостоене с победител и победен. Сякаш историята не ни предложи пряк сблъсък между два конкурента, които бяха несъвместими и нямаше как рано или късно да не разрешат спора. Сякаш десетилетия наред обществата от всякакви географски пояси не търсеха първа възможност да се освободят от авторитарни и тоталитарни режими. Направиха го в Южна Европа, Латинска Америка и Азия, преди да го осъществят и народите в комунистическия блок. \"Азиатските тигри\" пък само в рамките на няколко десетилетия се демократизираха и обезсмислиха основна антизападна теза – тази за алтернативните \"азиатски ценностни\". Днес това продължават да правят протестиращите в Хонг Конг. Въобще, извън Европа, обществата продължават да се либерализират, докато авторитарните политически системи се опитват да тичат след събитията и удържат тази динамика. Дори в Китай това е видимо на ниво социални и договорни отношения, личностни нагласи, предприемачество, съдебна система. Търсачите на алтернативна легитимност трескаво се опитват да изобретят нови реторически формули, докато обществата под тях все повече им се изплъзват. Тази реалност тепърва ще прави своя публичен дебют на неочаквани места. Сякаш съвременният свят не е подреден според моделите на демократичните и пазарни системи. Глобализираната пазарна икономика извади от бедност над 1 милиард души, измъкна десетки държави от клещите на автархията и отвори хоризонта на предприемачите в тях. \"Китайското чудо\" пък би било немислимо без интегрирането на страната в либералната глобална икономика, чрез доброволния асиметричен достъп до нея, който беше осигурен на страната и от който тя продължава да печели. Над две трети от сегашния растеж на това уж предлагащо алтернатива стопанство идва от частните предприемачи. Напълно несъстоятелно е и описанието на ресурсните икономически пустини ала Русия и Близкия Изток като системни опоненти. Интеграционният европейски модел пък е в основата на всички регионални структури в Азия, Латинска Америка и все повече, Африка. Дори \"демократичният регрес\" в Централна и Източна Европа е по-скоро селективно проблематизиране и частично подкопаване на отделни компоненти на демократичната система, а не изобретяване на някакви завършени алтернативи. Преходът все така остава удобно поле за регистриране на недоволство, но всъщност той ни изведе там, където свободата е достатъчно вкоренена. Но и там, където нейното бъдеще винаги ще остане непрестанно усилие. Сякаш завръщането към западната цивилизация е недостойна или недъгава политическа мечта и цел. Сякаш възстановяването на културна и политическа принадлежност е недостатъчно пълноценно и смислено обществено начинание. Всъщност, тази теза е особено недомислена, защото де факто предполага, че Централна Европа имитира себе си. И това е очевидно от елементарния исторически факт на нейното съавторство на широкия цивилизационен контекст на западната демокрация, свободна икономика и политическа култура и практика, отпреди съветската окупация. Освободените през 1989 година общества имат десетилетна практика на свободата преди комунистическата инвазия. Някои от тях дори по-дълголетна от късните южноевропейски демокрации. Ако пък тези критици особено настояват на обвинението си, могат да отворят отново архивите на революционната 1989. И тогава ще трябва да си припомнят, че падането на комунизма не е просто триумф за либерални постулати и индивидуализъм, но и национално освобождение, връщане на възможността да се чества нацията, да се изповядва свободно вярата. И дали няма да се окаже, че именно тези опори ще направят решаващ принос в сегашното трескаво търсене на пътят напред?!", "date": "2019.11.12", "title": "Как затворихме предишната страница от страх да я прочетем"}
{"url": "https://www.dnevnik.bg/sport/2019/11/12/3990342_dvete_sedmici_koito_shte_opredeliat_budeshteto_na/", "text": "Четирима боксьори, четири световни титли, два мача и разплитане на неизвестните в тежката категория на бокса. Това предстои да се случи в рамките на две седмици, които ще имат значение върху ситуацията в спорта през следващите 12 месеца. На 23 ноември и 7 декември ще се проведат два от най-чаканите мачове през годината и те трябва да очертаят рамките на тежката категория за 2020 г. Ще има ли нови световни шампиони след мачовете Дионтей Уайлдър – Луис Ортис и Анди Руис – Антъни Джошуа, и допълнително разбъркване на картите, или пластовете ще се наместят. Дионтей Уайлдър – Луис Ортис Година и осем месеца след  сблъсъка помежду си Уайлдър и Ортис  отново ще се изправят един срещу друг на ринга. Шампионът на Световния боксов съвет (WBC) ще даде реванш на кубинския боксьор, след като на 3 март 2018 г. го нокаутира в Ню Йорк. Непобеденият на професионалния ринг Уайлдър има най-впечатляващите показатели от всички в тежката категория, като има 40 победи в 41 мача. Единственият боксьор, който се е изправял срещу Бронзовия бомбардировач и не е бил нокаутиран е Тайсън Фюри, като  техният мач завърши наравно . Ортис обаче беше най-трудното изпитание за американеца, като не само издържа 10 рунда срещу него през 2018 г., а дори беше напът да го свали. С неудобния си стил и обратен гард кубинецът е считан за труден за Уайлдър, въпреки че вече е на 40 години.      Двубоят, който ще се проведе на 23 ноември в Лас Вегас, има голямо значение и за Тайсън Фюри. Британецът вече чака Уайлдър за мач-реванш. Освен всичко Бронзовия бомбардировач трябва да победи, ако иска да продължи похода си към обединяването на всички титли в тежката категория. Намесени в битката за пояса на WBC са още Дилиън Уайт, който е междинен шампион и Александър Поветкин четвърти в ранглистата. Анди Руис – Антъни Джошуа На 7 декември светът ще получи отговор на въпроса дали победата на Анди Руис е била случайност или ореолът на Антъни Джошуа ще бъде свален окончателно. През  юни американецът от мексикански произход поднесе сензацията на века , нокаутирайки Джошуа в Ню Йорк, с което му отне поясите на Световната боксова асоциация (WBA), Международната боксова федерация (IBF) и Световната боксова организация (WBO). Пет месеца по-късно британецът получава желания реванш, с който ще опита да си върне короната. Преди загубата си от Руис Джошуа беше считан за непобедим, след като през 2017 г. сложи край на царуването на Владимир Кличко.      Изходът на мача в Саудитска Арабия има огромно значение не само за двамата участници, но и за трима други боксьори – Кубрат Пулев, Александър Усик и Дионтей Уайлдър. Първите двама задължителни претенденти на IBF и WBO, като и двете организации вече обявиха, че защити на поясите трябва да бъдат проведени. За Уайлдър целта е среща с победителя от Джошуа или Руис за определяне на абсолютен световен шампион. Къде е Пулев в картинката Като задължителен претендент за пояса на Международната боксова федерация (IBF) Кубрат Пулев ще чака победителя от реванша Руис-Джошуа. Федерацията вече съобщи чрз официален документ, че титлата трябва да бъде защитена до средата на 2020 г. или в противен случай ще бъде овакантена. Тогава Пулев ще трябва да срещне следващия в ранглистата, който е Адам Ковнацки (20 победи, 0 загуби). Българинът защити първата си позиция в ранглистата и званието официален претендент с  успех над Райдъл Букър . Въпреки правилата на всяка отделна федерация няма ясни критерии какви са ротациите в защита на поясите, ако даден боксьор притежава повече от един, както е с Руис или Джошуа. С оглед на факта, че WBO също притиска шампиона си за защита на пояса, всичко опира до договорки между отделните щабове и ръководителите на версиите. Претендентът на WBO е  Александър Усик , който също като Джошуа е клиент на промотъра Еди Хърн. При победа на Джошуа над Руис, то Хърн няма да има интерес да среща двамата си боксьори, които се котират най-високо.      Според Пулев шансовете му са много добри, независимо дали би се изправил срещу Джошуа или Руис. Българинът вече веднъж се би за световната титла, като през 2014-а беше нокаутиран от Владимир Кличко. През 2017 г. той се отказа от мач с Джошуа заради контузия. \"На мен би ми бил по-удобен Анди Руис, но от друга страна, когато съм играл срещу подобен тип боксьори като Джошуа, те са ми били изключително удобни. Мога да победя и двамата. Бил съм много по-бърз от тях. Понякога стилът на Анди Руис е по-неудобен, както беше Райдъл Букър. Важното е да има тежки попадения, които да нанесат максимални поражения на противника\", каза Пулев.", "date": "2019.11.12", "title": "Двете седмици, които ще определят бъдещето на тежката категория в бокса"}
{"url": "https://www.dnevnik.bg/sviat/2019/11/12/3990295_ostava_li_lukashenko_posledniiat_diktator_v_evropa/", "text": "Беларуският президент, дълго време критикуван от Запада като \"последния диктатор в Европа\", ще посети Австрия на 11 и 12 ноември по покана на федералния президент Александър ван дер Белен. Поканата бе отправена преди година и половина. Защо Лукашенко се възползва от нея чак сега и дали се е променило отношението към него в Европа? \"Австрия, Латвия и други страни - те са прозорец след всичката тая ограда, която бе построена около нас. И нещо повече, някои наложиха санкции. Затова се налага не от самото начало, а вече на ново равнище, в едни нови времена да пробиваме тия прозорци и да строим пътища\", заяви Лукашенко пред журналисти в края на октомври. Споменатите европейски санкции за потъпкване на човешките права и на демократичните принципи бяха свалени от Лукашенко и ред негови служители през 2016 г. След това беларуският президент посети Италия, Ватикана и неведнъж отказа участие в прояви, организирани от структури на ЕС. Минск обясняваше, че не вижда смисъл от визити заради самите визити. За какво му е сега на Лукашенко Европа? Минск е принуден да търси по-активно икономически и политически партньори заради напрегнатите отношения с традиционния си съюзник - Русия. Дискусии по проектобюджета в беларуския парламент разкриха миналата седмица, че догодина Минск няма да получи 423.6 млн. долара, тъй като Москва не продължава договора за специфично обмитяване на руския петрол. Както предвижда това споразумение, влязло в сила от 2017 г., Русия обезщетяваше своя съюзник за твърде високите (според Беларус) цени на газа с възможността да прехвърля в беларуския бюджет митата върху 6 млн. тона руски петрол. През 2020 г. Минск ще изгуби още около 240 млн. долара заради руската данъчна маневра в петролната сфера - и тези загуби също са отчетени в проектобюджета. Цената на газа още не е договорена, но според експерти от Минск беларусите едва ли могат да разчитат на благосклонност от страна на техния съюзник, който настоява за задълбочаване на интеграцията. \"Москва ни стисна за гърлото с тъй наречената напреднала интеграция. Беларуското ръководство прецени как би му подействал кримският сценарий и усети с хлад между плешките, че в един момент Кремъл може да използва абсолютно нецивилизовани методи и по беларуското направление. Затова усилията на беларуската дипломация за деблокиране и нормализиране на отношенията с Европа и Запада напоследък са много активни и последователни\", отбелязва беларуският аналитик Александър Класковски. Визитата в Австрия според него е адресирана и до Кремъл. \"Говореше се, че Лукашенко го е страх да пътува до Европа, за да не раздразни Путин. В Минск бе решено, че трябва да замине - за да не злослови никой, че е зависим от Кремъл\", казва експертът. \"Визитата изглежда тъкмо \"колкото за пред хората\" - кратка, с протоколни срещи, и пробиви май няма да има\", посочва той. Защо точно Австрия? Освен срещите на високо равнище се планира беларуският лидер да участва в икономически форум в австрийската Федерална стопанска камара. Минск разчита да бъдат разширени финансово-икономическите връзки; има и основания да се надява на това. Беларуското външно министерство посочва на сайта си, че Австрия има стабилни позиции сред най-големите инвеститори в икономиката на Беларус. За шестте месеца на текущата година преките инвестиции на австрийски компании са нараснали с 19 на сто в сравнение с предходния период. В Беларус са регистрирани 82 предприятия с австрийски капитал и 20 представителства на компании от Австрия. В единствената беларуска банка със западен капитал - Приорбанк, като основен акционер е вписана австрийската Райфайзенбанк, която бе и съорганизатор в продажбите на беларуски еврооблигации по европейските финансови пазари. Има предпоставки за политически диалог - федералният канцлер Себастиан Курц активно развиваше отношенията с официален Минск. Има и хуманитарно, човешко послание: през 2018 г. край Минск бе открит мемориален комплекс, посветен на трагедията в с. Малий Тростенец, където през Втората световна война нацистите са убили и близо 10 000 австрийски евреи. През 2002 г. президентът Лукашенко бе на почивка в австрийски ски курорт, при все че официално беше санкциониран от ЕС и нямаше право да влиза в Европа. Има ли нужда Европа от Лукашенко? \"Формулата на отношенията (от страна на Запада) днес е следната: по-добре независима Беларус с Лукашенко, колкото и да е недемократичен режимът, отколкото танковете на Путин край р. Буг досами границите на НАТО\", убеден е минският аналитик Класковски. Според наблюдатели конфликтът на Кремъл с Киев и публичната подкрепа на Минск за целостта на Украйна са предизвикани от днешните действия на Европа. \"Задачата бе да се рестартират отношенията на Запада с Беларус и по възможност да се предотврати солидаризиране на Минск с Москва по украинския въпрос - разказва Аркадий Мошес, политолог от Финландския институт за международни отношения. - Това бе причината (Западът, бел. Би Би Си) до голяма степен да замрази или свали санкциите от беларуските държавни дейци, фактически да спре подкрепата за беларуската опозиция, а лека-полека спряха и приказките, че беларуският лидер е последният диктатор в Европа.\" \"Западът не се опитва да го превъзпита. Западът си поставя яни прагматични цели: в Беларус да няма нови руски военни бази, от беларуска територия да няма очевидна военнополитическа заплаха, насочена към Украйна\", отбелязва Мошес. \"Всичко останало в крайна сметка няма принципно значение за Запада днес\", казва финландският политолог. По думите му сближаването между Минск и Запада в момента е в стагнация - заради мъглявата позиция на Беларус, опитите й да балансира между Запада и реверансите към Кремъл. Нерешени проблеми Ако съдим по новините, по пътя към сближаване Европа няма намерение да прави големи отстъпки на официален Минск. Заради изграждането на беларуска АЕЦ на 50 км от литовската столица Вилнюс е отложено подписването на очакваните от Минск \"Приоритети на партньорството\" с ЕС. Литва твърди, че беларуската централа е опасна. С помощта на Русия тя е вече построена и първият енергоблок трябва да бъде пуснат през 2020 г. Проблемът с литовско-беларуските претенции обаче отлага за неопределено време \"старта\" на разширеното партньорство Беларус-ЕС. Политиката на беларуските власти получи тези дни незавидна оценка в междинен доклад на Бюрото за демократични институции и права на човека (БДИПЧ), чиито наблюдатели вече работят в страната в навечерието на парламентарните избори, насрочени за 17 ноември. Анонсирайки посещението на Лукашенко, офисът на федералния президент на Австрия съобщи, че \"се предвижда критичен диалог по проблемния въпрос за човешките права\" и премахването на смъртното наказание, което прилага единствено Беларус от всички европейски страни. В прессъобщението се посочва, че евроструктурите и Минск \"водят политика на предпазливо сближаване\" в програмата \"Източно партньорство\", лансирана от ЕС. /БТА", "date": "2019.11.12", "title": "Остава ли Лукашенко \"последният диктатор в Европа\""}
{"url": "https://www.dnevnik.bg/evropa/2019/11/12/3990125_ne_samo_brekzit_izbiratelite_iskat_partiite_da_se/", "text": "В момент, когато климатичната криза е на челно място сред грижите на британските избиратели, както установи неотдавна социологическо проучване, Зелената партия направи миналата седмица драматично предизборно обещание да похарчи 100 милиарда паунда за справяне с климатичните промени.  Макар че продължаващата битка за Брекзит остава основна тема на предизборната кампания за общите  избори на 12 декември , позициите на партиите за климатичните промени може да се окажат ключови след година на протести на \"Бунта срещу унищожението\" и младежки активизъм, вдъхновен от  Грета Тунберг . Сондаж на \"КлайънтЪрт\"(ClientEarth) установи, че според 54 процента от запитаните климатичните промени са достатъчно важен проблем, който може да повлияе на техния вот. Числото скача до 74 процента сред онези под 25 години. Съответно Зелената партия, която понастоящем има един депутат в парламента, обяви правителствената си програма, включваща разходи от 100 милиарда паунда годишно за климатичната криза. \"Дали това са много пари? Преди повече от десетилетие, през 2008 г., британското правителство спаси Ейч Би О ЕС (HBOS) с план от порядъка на повече от 30 милиарда\", каза евродепутатът Джина Даудинг, която е кандидат на изборите от Зелената партия за избирателен окръг Файлд. \"Това е добра сума, която трябва да помним, когато обмисляме правителствените разходи през 2019 г.\", допълни тя. Партията обещава да блокира плановете за разширяване на летища и да инвестира в инфраструктура на обществения транспорт, а също така да настоява Великобритания да промени сегашния си краен срок да стане въглеродно неутрална от 2050 г. на 2030 г. \"Науката е категорична. Ако не успеем да ограничим глобалното покачване на температурите до 1.5 градуса, ще с изправим пред катастрофа с безпрецедентни размери\", каза Александра Луиз Филипс, евродепутат от Зелената партия и кандидат за депутат от избирателен район Брайтън Кемптаун. Следващите пет години ще са решаващи, ако искаме да забавим ефекта от климатичната криза. Изборите следващия месец трябва да бъдат избори за климатичните промени\", подчерта тя. Зелени групи похвалиха плановете. \"При условие, че планетата е в разгара на климатична криза, бързата декарбонизация на икономиката трябва да е в центъра на предизборната кампания на всяка партия\", каза Дейв Тимс, директор по политическите въпроси в организацията \"Приятели на Земята\". Лейбъристката партия обеща, че от 2022 г. всички британски домове ще бъдат въглеродно неутрални. Плановете включват саниране с двойни стъклопакети, слънчеви панели и изолация. Лидерът на консерваторите Борис Джонсън междувременно потвърди основната си задача - \"да реализира Брекзит\". При толкова различни предизборни послания, някои избиратели призовават за телевизионни дебати за климатичните промени. \"Жизнено важно е студентите да имат шанс да чуят от всеки евентуален бъдещ премиер какви са плановете му за справяне с климатичната криза\", каза пред Фондация \"Томсън Ройтерс\" Замзам Ибрахим, председател на Националния съюз на студентите. \"Всички проблеми изглеждат незначителни в сравнение със спешността и размера на климатичната и екологичната криза\", добави тя. /БТА", "date": "2019.11.12", "title": "Не само Брекзит: Избирателите искат партиите да се заемат с климатичната криза"}
{"url": "https://www.dnevnik.bg/sport/2019/11/12/3990449_nadal_zagubi_purviia_si_mach_vuv_finalite_na_atp/", "text": "Световният №1 Рафаел Надал започна със загуба участието си на финалния \"Мастърс\" в Лондон, след като претърпя поражение от Александър Зверев с 2:6, 4:6. Срещата беше от група \"Андре Агаси\". Испанецът, който никога не е печелил заключителния турнир за годината, няма право на грешка, ако иска да го направи за пръв път. Надал трябва и да стигне далеч, за да запази първото си място в световната ранглиста. Действащият шампион Зверев игра уверено и взе първата си победа срещу Надал, след като дотук имаше пет загуби. Германецът проби в петия гейм на първия сет и до края на частта не даде никакви шансове на Надал, за да я спечели с 6:2. Испанецът беше пробит и на старта на втория сет, а Зверев затвърди пробива, с което увеличи серията си от поредни геймове на седем. До края на срещата германецът не доопусна никакви грешки и се поздрави с успех.      Зверев завърши с 11 аса и в целия двубой не даде нито точка за пробив на световния №1. Германецът записа 20 уинъра и 19 непредизвикани грешки, докато за Надал статистиката беше 12 уинъра и 19 грешки. В другия мач от групата се изправииха дебютантите Стефанос Циципас и Даниил Медведев. Гръцкият тенисист спечели със 7:6 (5), 6:4. Във вторник са вторите мачове от група \"Бьорн Борг\". Роджър Федерер и Матео Беретини, които загубиха първите си срещи се изправят един срещу друг, а в другия двубой съперници са Новак Джокович и Доминик Тийм.", "date": "2019.11.12", "title": "Надал загуби първия си мач във финалите на АТП"}
{"url": "https://www.dnevnik.bg/analizi/2019/11/12/3989028_izstradanata_biografiia_na_1989_godina/", "text": "През 2004 г. Стефан Вълков, един от най-дългогодишните политически затворници, пише отворено писмо до Ахмед Доган, възмутен от изказването му, че \"десницата няма реално изстрадана биография\". Стефан Вълков му припомня, че Независимото дружество за защита правата на човека в България е основано от хора с \"изстрадани биографии\" - бивши политически затворници, и че българската съпротива срещу болшевишката диктатура има своя дълга история. Днес, когато се правят опити за реабилитация на тоталитаризма в учебниците и за връщането ни в несвободата по путински тоталитарно-мафиотски модел като последните островчета на журналистическа независимост бъдат унищожени, съдебната система - окончателно подчинена на безконтролната власт на главния прокурор, разделението на властите - компрометирано в името на \"здравата ръка\", а правозащитните организации и въобще човешките права са посочени за враг, тридесетата годишнина от рухването на комунизма и връщането на България в свободния свят ще бъде омаловажавана и омаскарявана повече от обичайното. А българската 1989 г. не е само вътрешнопартиен преврат и трансформация на властта на комунистите. Тя е и година на протести и организирана съпротива. Именно тази съпротива е нарочно забравяна и на нас, българите, все така се внушава, че сме робски народ. В отвореното си писмо Стефан Вълков напомня: \" у нас имаше хиляди конспирации срещу болшевишката диктатура през целия период на съществуване на така нар. тоталитарен комунистически режим от 1944 до 1989 г.\". Действително, българската съпротива никога не е сломена докрай: след ликвидирането на парламентарната опозиция се разраства въоръжената съпротива на горяните, селските бунтове срещу ТКЗС, нелегалната съпротива на конспиративните групи, масовите протести на българите мюсюлмани и на турците при насилствената смяна на имената им, бягствата през границата, които ако бъдат изследвани в тяхната масовост, рискованост и изобретателност, ще дадат потресаваща картина на стремежа към свобода, и всички форми на пасивната съпротива, заплащана понякога с лагер, затвор и дори с живота... Но през последните няколко години на комунистическия режим съпротивата вече не е нелегална, въоръжена или пасивна, а открита и легална. Една след друга се появяват опозиционни групи, които се обявяват за зачитане на човешките права и основните свободи. Този вид противопоставяне на тоталитарната власт се случва тъкмо тогава поради съвпадението на няколко обстоятелства. За комунистическия режим икономическите връзки със Запада стават животоспасяващи, същевременно изпада в изолация заради насилственото преименуване на турците, а Съветският съюз е повел политика на \"перестройка и гласност\" и всичко това го лишава от възможност да разгърне в пълна степен репресиите. Подписаните през 1975 г. в Хелзинки споразумения превръщат защитата на човешките права в средство за натиск върху комунистическите режими, особено през мандата на президента Рейгън. В края на 1988 г. вследствие на Хелзинкския процес е прекратено заглушаването в съветския блок на \"вражеските радиостанции\" и те стават липсващата до този момент платформа за национална и международна публичност на българската съпротива, за катализирането й и за координация на действията ѝ. Особено важна е дейността на фондация \"Диалог\" на живеещите във Франция Петър Бояджиев, Алфред Фосколо и Антон Машев като посредник между българските опозиционери и западните медии. Един от основните фактори е насилието срещу българските турци, което ги тласка към членство и създаване на правозащитни организации и което в будните българи засилва до крайност чувството на непоносимост към диктатурата. От значение е и примерът, който дават чехословашката \"Харта 77\", полската \"Солидарност\" и правозащитното движение в СССР. Това са благоприятните фактори за появата и разгръщането на опозиционните групи. Но корените на тази легална съпротива срещу тоталитарното насилие са далеч назад във времето, много преди перестройката на Горбачов и дори преди Хелзинкските споразумения от 1975 г. Те достигат до политическите и гражданските традиции отпреди падането на България под съветска власт през 1944 г. Колкото и да е парадоксално, в политическите затвори на комунизма, където съпротивата трябва да бъде смазана, три поколения политически затворници си предават опита в съпротивата срещу една безмилостна власт. И това може да се проследи в предисторията на Независимото дружество за защита на правата на човека в България – първата опозиционна организация и най-категоричният случай у нас на легална борба срещу тоталитаризма. Основателят и председател на Дружеството Илия Минев разказва, че още в края на 1945 г. той и негови съмишленици замисляли след излизането си от затвора да образуват дружество за защита на правата на човека, но скоро след освобождаването им отново били хвърлени в затвора. Старозагорският затвор е определен за основен политически затвор през 1963 г. и в него са изпратени политически затворници от останалите затвори. В края на 60-те там започва да постъпва ново поколение политически затворници. Едуард Генов, един от тримата студенти, протестирали срещу съветското нашествие в Чехословакия през 1968 г., пристига в Старозагорския затвор през 1969 г.: \"Ние влизахме в затвора усещащи, че нещо не е в ред, но не знаещи как и защо – и ни посрещаше той [Васил Узунов] – живата легенда, съвестта на затвора. Той бе дошъл като нас 19-годишен, съдбата го беше събрала с бившите водачи на България, с професори, с хора, пълни с природна мъдрост. Вихрите на политиката ги скупчват в царството на мрака. Те угасват бързо под град от палки и олово, но бързат, трескаво бързат да предадат познанията си на нас, на бъдещите поколения, за да имаме пътеводна искрица в мрака, за да има България\". Може да се каже, че в Старозагорския затвор се избистря идеята за легалната съпротива и се намират хората, които ще я осъществят. Тук бъдещите основатели на Дружеството взаимно са се проверили през дългите години затвор в протести, наказания, опити за вербуване, взаимопомощ. Тук Илия Минев се налага като авторитетната и обединяваща фигура. В затвора най-непримиримите и с извънредно дълги присъди политически затворници поставят политическите си различия на заден план в името на борбата срещу комунизма и по-късно в Дружеството влизат хора с различни политически убеждения: легионери, земеделци, демократи... В затвора традиционното етническо и верско добросъжителство прераства в солидарност, въпреки опитите на Държавна сигурност да я разрушат. Тук са и осъдените като младежи Алфред Фосколо и Петър Бояджиев – по-късно от Франция двамата ще организират кампании за емигрирането на политически затворници като д-р Николай Попов и Димитър Пенчев; Бояджиев, който изтърпява 10 години в затвора, познава много добре затворниците от 70-те години, ползва се с доверието им и на него те ще предават по телефона информация за акциите си или за репресиите, а Алфред Фосколо ще е връзката с френските журналисти. Протестите в затвора като гладните стачки, отказа от работа и индивидуалните или колективни протестни писма се основават на правото на затворниците да подават оплаквания от произвол и имат пряко отношение към по-сетнешната правозащитна идея да бъде накарана властта \"да спазва собствената си законност\", въпреки че тези протести донасят наказания и дори нови присъди. През 1969 г. след няколко изложения, с които обявява гладни стачки и в които пише: \"Не можете да отречете, че и след 25 години управление вие продължавате да воювате със собствения си народ\", Васил Узунов получава вътрешна присъда от 5 години затвор. Георги Заркин, убит в Пазарджишкия затвор през 1977 г., през 1968 г. получава вътрешна присъда от 5 години за писменото си обяснение за отказ от работа, в което пише: \"Изчезна българският дух, потиснат под ботушите на поробителите. Ако трябва да вярвам, че Русия е \"освободител\" на България, то все едно да повярвам, че вълкът е тревопасен. От кого освободиха петте варшавски армии Чехословакия? Да! Те наистина я освободиха от Свободата\". На свобода хора като Илия Минев не спират да изпращат на Запад писма, с които да привлекат вниманието към нарушаването на човешките права и свободи в комунистическа България. Самият той разказва: \"Беше се заговорило вече за Женевски споразумения, после за Хелзинкските. През това време аз пиша – до министър-председатели, президенти, до Вашингтон и Виена. От 1972 до 1975 г., когато стана подписването в Хелзинки на 1 август – все пиша!\". Едно от писмата е заловено от ДС и на 24 април 1975 г. е арестуван и е осъден на 6 години затвор. Тези упорити, прескъпо заплатени опити за гласност за репресиите на комунистическия режим постигат своя успех със създаването на Независимото дружество. Към началото на 80-те политическите затворници достигат до идеята за правозащитна организация като форма на борба с комунизма. Особено важна е ролята на Илия Минев. Григор Симов пише: \"С бай Илия дотогава не бях споделял за евентуална въоръжена борба, но до него бе стигнал \"слухът\", че съм говорел нещо в тази насока, и затова при един случай, ми се сопна, че не искал България да е разделена на \"северна и южна\"! От този ни разговор разбрах, както и предполагах, че бай Илия е категорично против да разсъждаваме за мащабна въоръжена борба, заради огромните отрицателни последствия!\". През ноември 1986 г. Григор Симов написва декларация, с която българи се присъединяват към декларацията на 122-ма унгарски, чехословашки, полски и източногермански дисиденти от октомври 1986 г., и открито писмо до започналата във Виена среща по изпълнението на Хелзинкските споразумения. Григор Симов обикаля страната за подписите на други свои съзатворници и на 19 декември 1986 г. внася документите в посолството на САЩ. Станали известни като Апела на шестимата, документите достигат до Виенската среща с подписите на Григор Симов, Илия Минев, Цеко Цеков, Едуард Генов, Стефан Савовски и Божидар Статев и са огласени от американската делегация, съобщени са от Радио \"Свободна Европа\" и ББС, а Петър Бояджиев и Алфред Фосколо уреждат публикуването им във френската преса заедно с телефонно интервю на Жорж Дюпоа с Едуард Генов. Държавна сигурност арестува подписалите, но международната гласност смекчава реакцията на режима. След два месеца следствие Григор Симов е интерниран в Силистренско, а останалите са освободени. Едуард Генов започва сондажи за създаване на комитет. В края на декември 1987 г. двамата със Стефан Савовски посещават Илия Минев и решават да се учреди дружество за защита на човешките права. Едуард Генов трябва да събере 20-30 души приятели. На 16 януари 1988 г. в дома на Илия Минев в гр. Септември се основава Независимото дружество за защита на правата на човека в България. Неговите основатели са същите хора, подписали апела и писмото, както и други бивши политически затворници. Независимото дружество основава дейността си на Всеобщата декларация за правата на човека от 1948 г., Заключителния акт на конференцията в Хелзинки и конституцията на България. Поставя си за задача да защитава правата на всички български граждани \"без разлика на раса, цвят на кожата, пол, език, религия, политически или други убеждения, национален и социален произход\". За главна цел Илия Минев определя \"да освободим българския гражданин, пък било то турчин, българин, циганин, от страха, който вследствие 45 години терор комунистическият режим в нашата страна създаде като психоза в душата на човека, да отслабваме възела, който е затегнат от режима\". Дружеството огласява много случаи на насилие и потъпкани човешки права, главно чрез обаждания до Радио \"Свободна Европа\". Това привлича много нови членове и особено турци – жертви на последната голяма репресия на режима, и към началото на 1989 г. членовете са над 400, създават се местни структури. Спрямо Дружеството репресиите на режима са най-сурови в сравнение с останалите опозиционни групи. Основателите са пребивани, изселвани, експулсирани от страната, поставяни под домашен арест. С превантивни арести Държавна сигурност осуетява срещите със заместник-държавния секретар на САЩ Джон Уайтхед и френския президент Митеран. Опитите на Независимото дружество да получи юридическа регистрация са блокирани с арести преди събранията, конфискуване на документите за регистрацията и бюрократични откази, както и със създаване на казионна имитация на комитет за защита на човешките права през юни 1988 г. От началото на 1989 г., два дни след като членове на Дружеството се срещат с френски журналисти, придружаващи президента Митеран, режимът, чиито репресивни методи са допълнително ограничени от тази известност, започва клеветническа кампания във вестниците, която трябва да представи основателите на Дружеството като фашисти, неморални и налудни личности, хора с криминално минало. Но арестите, последвали срещата с френските журналисти, са отразени в основните френски вестници, а изземането на личния архив на поета Петър Манолов и неговата и на Илия Минев гладни стачки довеждат до това, от което Държавна сигурност се страхува – публично легитимиране и общи действия на опозиционните групи. Поетът Петър Манолов е подкрепен от Клуба за гласност и демокрация, както и от световноизвестни писатели и международни правозащитни, писателски, журналистически организации. След един месец властта е принудена да върне архива и поетът прекратява гладната стачка, а Илия Минев продължава още един месец, до 17 март 1989 г., когато е загубил 38 килограма от теглото си, и я прекратява едва след като получава официален отговор от Главна прокуратура. Местни структури на Дружеството заедно с организациите на Демократичната лига за правата на човека и Дружеството за подкрепа на Виена 89 са в основата на Майските протести на турците през 1989 г. Членове на Дружеството стават основатели и на други правозащитни организации. Новата легална опозиция се превръща в един от огромните проблеми на режима и на 16 февруари 1989 г. МВР създава специален щаб за борба с тези групи. В крайна сметка експулсирането на основателите, мерките на ДС за изолация на Илия Минев и останалите от ръководството и клеветническата кампания, а най-вероятно и внедряването на агенти, въпреки че за това все още няма достатъчно документални доказателства, довеждат до разцепление в Дружеството малко преди падането на режима. За организиращите транформацията на властта си комунисти ликвидирането на този осъзнат и решителен противник е твърде важно. Крилото на Илия Минев е отстранено от новозараждащия се политическия живот след 10 ноември 1989 г. както от конкурентното крило на Румен Воденичаров, така и от останалите опозиционни организации. Илия Минев не е допуснат от организаторите да говори на първите митинги на опозицията и е грубо изтикан от сцената. Но Дружеството вече е дало началото на легалното противопоставяне на комунизма у нас и е показало, че защитата на човешките права е слабото място на тоталитарната власт. В заключение: у нас след ликвидирането на легалната опозиция и на горяните съпротивата не беше така масова като в други страни под съветско господство, защото тук комунистическите ръководители бяха по-сервилни към Съветския съюз и затова по-старателни в потискането на всяка проява на несъгласие; едва в последните години в условията на криза на режима се появи жива връзка между вътрешната опозиция и свободния свят и започна да се формира опозиционна среда. Но тъкмо заради това тази обречена, безнадеждна и беззащитна съпротива, както я описва Едуард Генов, заслужава ако не повече, то не по-малко почит и място в историята. А като важна част от съпротивата срещу тоталитарната власт и чуждото съветско господство историята на Независимото дружество и на политическите затвори по време на комунизма е твърде значима за българското национално самосъзнание, важна за гражданската култура във време, в което отново се появиха заплахи за свободата. Тя очаква своите задълбочени и честни изследователи.", "date": "2019.11.12", "title": "Изстраданата биография на 1989 година"}
{"url": "https://www.dnevnik.bg/evropa/zemedelie/2019/11/12/3990349_novata_evroprograma_za_pchelarstvo_shte_bude_s/", "text": "Тригодишната национална програма по пчеларство, която ще действа в периода 2020-2022 г., ще бъде с 35% по-висок бюджет от настоящата. Той ще е за общо 19,2 млн. лв, става ясно от съобщение на земеделското министерство. Проектът на програмата беше в срок за обществено обсъждане, който изтече в понеделник. След отразяване на постъпилите бележки от него, тя предстои да бъде официално публикувана в Държавен вестник. \"Веднага след това ще бъде отворен и приемът на заявления за подпомагане по програмата\", се посочва в информацията на агроминистерството, откъдето казват още, че за 2020 г. са отделени 6.39 млн. лв за подпомагане. От тях половината средства са по линия на ЕС, а останалите- от националния бюджет. От земеделското ведомство съобщават, че акцент в новата програма ще бъдат пчеларските сдружения и организации на производители на мед и пчелни продукти с цел преодоляване на раздробеността и съществуващото разединение в сектора към момента. По- голямата част от мерките и дейностите в нея са свързани с обучение на пчелари за прилагане на добри практики при отглеждане на пчелните семейства. Ще се насърчва и промотиране на произведените пчелни продукти чрез организиране на базари, насочени към крайни потребители. Освен средства за доказване на резистентност към причинителя на заболяването вароатоза, за първи път в новата програма е предвидено финансиране за изследване и на нозематоза, както за наличие на остатъчни количества пестициди в хранителните запаси на пчелните семейства, се посочва в официалното съобщение. Програмата по пчеларство е една от двете тематични програми по линия на Общата селскостопанска политика, които се прилагат в България. Другата е насочена към винаро-лозарския сектор като в периода 2019-2023 г. по нея са отделени 134 млн. евро.", "date": "2019.11.12", "title": "Новата европрограма за пчеларство ще бъде с увеличен бюджет"}
{"url": "https://www.dnevnik.bg/politika/2019/11/12/3990353_noviiat_stolichen_obshtinski_suvet_se_zakleva_dnes_i/", "text": "Новият Столичен общински съвет се събира днес на първото си заседание. На него кметът на София Йорданка Фандъкова, 61 общински съветници и 24 районни кметове ще положат клетва. Новият съвет има само една задължителна точка в дневния ред – избор на председател и негови заместници. Заседанието ще се ръководи от най-възрастния член на новия съвет - Грети Стефанова от \"Демократична България\". Председателят ще се избира с тайно гласуване и ще заеме поста този, за когото са гласували поне половината плюс един съветници. Зам.-председателите ще се изберат с явно гласуване като всяка политическа група в съвета може да предложи и да има свой представител в ръководството. Политическата група на ГЕРБ-СДС вече номинира Елен Герджиков, който в миналия мандат заемаше тази длъжност. Със своите 27 съветници ГЕРБ-СДС може да си осигури мнозинство в 61-местния градски парламент с четиримата избраници на ВМРО и двамата от \"Атака\" - партиите, които подкрепят и правителството. Въпреки това, групата на ГЕРБ предлага плаващи мнозинства за гласуване в СОС по определени теми и ресори, обясни нейният председател Малина Едрева. За тази цел ще се промени и тематиката и секторите за действие на постоянните комисии към СОС, обяви Едрева. Бъдещата обща работа с \"Демократична България\" ще е предимно в сферата на дигитализацията и повишаването на прозрачността в работата на общината и на съвета. \"Превръщането на Витоша в най-големия парк на София, както и проблемите с чистотата на въздуха и транспорта\" също е решено да бъдат обща тема с демократите, в чието обединение влизат двама съветници от Зелено движение – Владислав Панев и Тома Белев. С ВМРО партньорството на ГЕРБ ще е в сигурността и транспорта. С общинския съветник на \"Спаси София\" Борис Бонев Едрева посочи като общи теми – транспортната инфраструктура и обслужване. Арх.Борислав Игнатов, който е общински съветник от \"Демократична България\", обяви пред \"Дневник\" кои са конкретните проблеми, които групата на демократите ще настоява за решаването им: - Въвеждане на справедлива такса смет и нова организация на сметосъбирането в София с акцент върху рециклирането. Прекратяване на проекта за инсинератор (крематориум) за боклук в ТЕЦ София.  - Спиране на всички възможности за презастрояване чрез осъвременяване на Общия устройствен план и провеждането на открит конкурс за неговото задание.  - Въвеждане на пълна прозрачност на заседанията на СОС и комисиите към него чрез осъвременяване на правилника за работата им и въвеждане на дигиталните технологии. - Одит и оздравяване на Топлофикация, Центъра за градска мобилност и другите общински дружества. за спешните проблеми на столицата. \"Подготвяме няколко доклада за решения за градския транспорт и градската среда. Те са лесни и евтини за направа, като изграждането на навес на автобусната спирка до метростанцията на бул.\"Г.М.Димитров\", както и да се премахнат няколко платени паркоместа и да се разширят тротоарите пред Софийската математическа гимназия\", каза той пред \"Дневник\". Подготвя се приемането на нов правилник за работата на СОС. В изготвянето му ще участват представители на всички политически групи, обясни Николай Стойнев, общински съветник от ГЕРБ. Целта е да се създадат нови ресорни комисии към съвета, които да съвпадат с приоритетите, поставени от кмета Фандъкова през новия мандат. До приемането на новия правилник СОС ще действа по сегашния, а ресорните комисии ще запазят сегашните си области на действие. : Борис Бонев.  Иво Петров, Елен Герджиков,. Малина Едрева, Ивайло Петков, Николай Стойнев, Антон Койчев, Асен Николов, Татяна Георгиева, Екатерина Йорданова, Лорита Радева, Силвия Христова, Анна Стойкова, Зафир Зарков, Георги Георгиев, Борислав Бориславов, Ваня Тагарева, Стефан Марков, Христиан Петров, Радослав Влахов, Прошко Прошков, Ботьо Ботев, Симеон Колев, Димитър Вучев, Веселин Милев, Радослав Абрашев, Борис Петров и Диян Стаматов. : Калоян Паргов, Милка Христова, Иван Таков, Иван Пешев, Владимир Данев, Диана Тонова,  Михаил Ставрев, Альоша Даков, Николай Николов, Васко Тодоров, Иван Мечков, Иван Виделов,  Николай Велчев, Албена Кръстева и Петко Димитров. : Методи Лалов, Борислав Игнатов, Веселин Калановски, Марта Георгиева, Владислав Панев, Иво Божков, Михаил Паргов, Тома Белев, Симеон Ставрев, Любомир Георгиев, Яна Тодоранова и Грети Иванова Стефанова : Карлос Контрера, Владимир Митов, Димитър Антов, Михаил Петров, \" : Волен Сидеров и Борислав Иванов.", "date": "2019.11.12", "title": "Новият Столичен общински съвет се заклева днес и избира председател"}
{"url": "https://www.dnevnik.bg/sport/2019/11/12/3990452_sturling_e_otstranen_ot_nacionalniia_otbor_na_angliia/", "text": "Емоциите около дербито на Висшата лига \"Ливърпул\" - \"Манчестър сити\" се пренесоха и в националния отбор на Англия. След събирането на тима за европейските квалификации с Черна гора и Косово стана ясно, че нападателят Рахийм Стърлинг няма да играе. Причина за това стана спречкване между него и Джо Гомес от \"Ливърпул\". В края на дербит на \"Анфийлд\" двамата влязоха в спор, а той е имал продължение на базата \"Сейнт Джордж парк\". По време на първата тренировка след заяждания двамата са били пред сбиване, съобщават английските медии. Футболната асоциация на Англия (ФА) не потвърди това, но излезе със съобщение, че Стърлинг няма да играе в четвъртък заради \"смущение в личното пространство на отбра\". \"За съжаление емоциите от неделния мач все още са доста силни. Едно от най-големите предизвикателства пред нас е да загърбим клубните пристрастия и да бъдем едно в националния отбор. Взехме решение да не използваме Рахийм в четвъртък, което беше подкрепено от целия отбор. Мисля, че това е правилно\", каза мениджърът Гарет Саутгейт. Срещата на \"Уембли\" ще бъде мач №1000 за Англия и при победа тимът ще се класира за Евро 2020. Дотук англичаните водят в група А с 15 точки, с три повече от Чехия.", "date": "2019.11.12", "title": "Напрежението по оста \"Ливърпул\" - \"Сити\" се пренесе в националния отбор на Англия"}
{"url": "https://www.dnevnik.bg/analizi/2019/11/12/3990074_kakvo_ni_otne_demokraciiata/", "text": "Когато бях дете, за мен Втората световна война и Девети септември, деня на окупацията на България от Съветската армия, който тогава празнувахме като национален празник — беше нещо случило се далеч назад в историята. Като Наполеоновите войни или Английската гражданска война - нещо от учебниците. Макар че в тогавашните учебници окупацията се наричаше всенародно деветосептемврийско въстание и социалистическа революция. Много по-късно, когато започнах да остарявам и десетилетията престанаха да бъдат вечности, си дадох сметка, че всъщност съм роден само 12 години след края на Втората световна и началото на Студената война. През септември тази година говорих с мои студенти, родени около началото на този век, за Пражката пролет и окупацията на Чехословакия от Съветската армия (и другите \"братски\" армии, включително българската) през август-септември 1968. За тях, родените около 12 години след края на комунистическата диктатура, времето на съветския комунизъм и Студената война вече са назад в историята — както за мен беше Втората световна война и Девети септември. А Чехословакия през 1968 — за тях това е като Първата световна за мен. Времето е нещо относително. И не само настоящето, но и историята се променя с времето. Иначе ще живеем в някакъв паралелен измислен свят, където окупацията се наричаше освобождение, диктатурата - демокрация, безправието - равноправие. Може да се погледне към последните 75 години и от друг ъгъл — на технологичните революции. Отново перспективата към миналото ще бъде различна за различните поколения. Аз съм роден две години преди да се роди Българската национална телевизия. А моят син се роди заедно с Интернет. По-младите хора са отраснали след третата технологическа революция, отраснали са в информационната епоха. Докато аз, както и покойният ми баща, сме родени и отрасли в света на втората технологическа революция. Светът радикално се е променил около началото на миналия век — с почти едновременната поява на електричеството, телефона, автомобила, радиото, киното, самолета, разрушителните бомби. От тогава насам най-голямата революционна промяна — масовото приложение на компютърната технология и интернет — се случи около падането на Желязната завеса. За нас важното, революционното, фантастичното нещо, което се случи тогава, в края на 1989-та беше падането на Берлинската стена и Желязната завеса. Живков падна един ден след Берлинската стена. През тази паметна есен като домино паднаха един след друг режимите в Източна Европа. Но всъщност тогава се е случвала и третата технологическа, информационната революция, която ние малко по-късно забелязахме. \"Демокрацията ни отне много\" заяви преди две години лидерката на БСП Корнелия Нинова. Да помислим, какво точно ни е отнела демокрацията и дали точно тя ни го е отнела? Ако приемем че демокрацията в България започва с падането на тоталитарния режим в края на 1989 ( макар че страната ни реално започна да се променя едва след 1997, поемайки в евроатлантическа посока, и от тогава и икономиката ни върви нагоре) Отне ни сигурността, че някой друг мисли за нас, направлява живота ни. Не е нужно сами да мислим за бъдещето си. Можеш да роптаеш, ако нещо не ти харесва, но вината не е твоя. Ако животът ти не е такъв, какъвто си искал да бъде — не си виновен, не си имал избор. Това е състояние на летаргия. Възрожденците ни сравняват робството със сън дълбок и ни призовават да се събудим. Демокрацията, свободата, е нещо трудно постижимо и удържимо. То е нещо, което ние сами си правим постоянно, в будно състояние. Сами поемаме инициативата и не можем никого да обвиняваме, ако не ни се получи. Хората по онова време ( времето наричано комунизъм, или развит социализъм, или тоталитаризъм, или диктатура) живееха в мизерно икономическо равенство — 150 лева заплата, празни магазини, панелка, трамвай. И в равно безправие — мълчи си, подчинявай се, и живей спокойно. (Иначе има затвори и лагери — за които, разбира се, не се пишеше във вестниците и не се говореше по телевизията.) Тези, които имаха повече, отговорните другари, не бяха показвани с това, което имат, по телевизията или по вестниците. Създаваше се някаква илюзия за равенство. Хората не можеха да пътуват на Запад, не можеха да сравняват мизерното си равенство с нищо друго. И мизерията е нещо относително. След 10 ноември 1989 имаше една еуфория — от това че свободно можеш да викаш по площадите, да казващ какво мислиш. И илюзията че нещата някак ще се променят от само себе си. Но в първата половина на 1990-те някои от хората, които имаха ключовете към \"общонародната\", сиреч държавната собственост, я разпределиха между себе си под масата, над която се водеше уж демократичен дебат. Същевременно за обедняването на обикновените хора се обвиняваше демокрацията. Всъщност се създаде тогава една мутрокрация. Не демокрацията, мутрокрацията ни отне много - Лукановата зима до Виденовата зима. Първото правителство на СДС оцеля по-малко от година. Едва от 1997 насам имаме един наистина постоянен икономически подем, макар и бавен, в сравнение с други подобни страни. Все пак, по време на хиперинфлацията от 1996-7 средната заплата беше някъде около 5 долара ( не помня колко точно хиляди лева беше това тогава). През 2007-ма, когато България стана член на Европейския съюз, средната заплата у нас беше около 500 лева (250 евро). Сега е над хиляда лева. Разликата е видима и в начина, по който страната изглежда. Макар че сме най-бедни в ЕС, ако сравняваме страната с тази страна от миналото, разликата е огромна. В първите десетилетия на 21 век, грубо казано от атаката срещу кулите близнаци в Ню Йорк и Иракската война — с възхода на международния тероризъм и с бежанската вълна към Европа — светът отново се промени неочаквано. Имаше и световна икономическа криза през 2007, която също така подхрани новия национал-популизъм. За нас в България това съвпадна с най-дългия период на просперитет, повишаване на жизненото равнище на хората и европейска интеграция, превръщането ни в нормална европейска страна. Не мисля, че нещо по-добро ни се е случило от Освобождението насам. Това беше мечтата на Възрожденците, да бъдем част от Европа. Но в световен мащаб по същото време, се разраства някакъв хаос, разклащат се международните демократични институции, има някакъв възход на авторитаризма и национал-популизма — от САЩ и Великобритания до Русия, Турция и Китай, либералната демокрация изглежда застрашена. В Източна Европа този нов национал-популизъм се нарича от привържениците му \"илиберална демокрация\". Но това е един смехотворен оксиморон! Абсурдно словосъчетание! Ако демокрацията не е либерална, т.е. ако не се спазват правата на малцинствата, ако няма равноправие на всички граждани пред закона, демокрацията се изражда в диктатура на мнозинството — или в \"диктатура на пролетариата\", или в култ към любимия лидер на масите. Все повече се плаша не от това, че нещо ни е \"отнела\" демокрацията, а от това, че някакви нови мощни световни сили — икономически или социално-политически — незабелязано ни отнемат самата демокрация. Тази жадувана демокрация, която след падането на Желязната завеса, ние, в Източна Европа, наивно смятахме че е победила завинаги и безвъзвратно в целия свят. Демокрацията е нещо крехко и мобилно и трябва постоянно да се защитава. Не я е имало дълго през човешката история. за да не ни бъде отнета — или да не си я отнемем сами. Демокрацията е толерантност към различните, но и спазване на законите, които са еднакви за всички. Както и гражданско неподчинение и самоорганизиране, когато избраните управници не спазват обещанията си пред нас, не спазват закона и затъват в корупция. Не трябва да позволяваме да ни приспиват с национал-популистки брътвежи, които прикриват произвола и алчността на овластените. И не трябва да забравяме миналото. Защото може да потънем в една нова тоталитарна реалност — високотехнологична, но подобна на тази, от която смятахме че сме се избавили в края на 1989-та.", "date": "2019.11.12", "title": "Какво ни отне демокрацията"}
{"url": "https://www.dnevnik.bg/sviat/2019/11/12/3990453_ikonomist_ochakvame_predsrochni_izbori_i_bavni_reformi/", "text": "Тази управляваща коалиция в България няма да издържи до следващите избори през май 2021 г. и предстои предсрочен парламентарен вот, най-вероятно след поканата за влизане в т.нар. чакалня на еврозоната. Още по-голямото интегриране на страната в евроинституциите ще зависи от борбата с корупцията, напредъка в спазване върховенството на закона и провеждането на вътрешни реформи. Но прогресът в тази посока ще бъде бавен. Постепенно ще се подобрява и качеството на администрацията и премахването на ненужните регулации. Това са част от прогнозите на \"Икономист интелиджънс юнит\" - анализаторското звено на групата \"Икономист\", за развитието на България до 2024 г., разпространени в края на октомври. Издателите периодично публикуват подобни национални доклади, които бизнесът и политици използват да се ориентират какво да очакват от съответната страна в икономически и политически план. Дребнави и личностни конфликти между партиите в правителствената коалиция и особено враждебното отношение на \"Обединени патриоти\" към ЕС имат потенциал да забавят процеса на иначе продължаващи институционални и структурни реформи в периода 2020-2024 г. Но това напрежение няма да постави под въпрос основни елементи като валутния борд, данъчната политика, развитието на инфраструктурата, финансовия надзор или опитите да се подобри образованието, казват авторите.", "date": "2019.11.12", "title": "\"Икономист\": Очакваме предсрочни избори и бавни реформи, особено в правораздаването"}
{"url": "https://www.dnevnik.bg/skorost/2019/11/12/3990457_s_promeni_v_zakon_se_pravi_purvi_opit_za_kontrol_vurhu/", "text": "С промени в Закона за автомобилните превози (ЗАП) управляващите ще опитат да въведат ред в използването на електрическите тротинетки. Новите текстове са  публикувани за обсъждане  на Портала за обществени консултации на Министерския съвет, като по тях се приемат препоръки и предложения в рамките на две седмици. Уточнява се, че срокът е кратък, тъй като проектът вече е бил публикуван за обществено обсъждане за 30 дни. Що е то ел. тротинетка Според дефиницията електрическа тротинетка е индивидуално електрическо пътно превозно средство , оборудвано с електрически двигател и максимална конструктивна скорост, надвишаваща шест километра в час, без или със място за сядане със собствена маса до 50 килограма. Не са индивидуални електрически превозни средства инвалидните колички, обслужващи лица с увреждания. Промените в закона вкарват регламент и за самобалансиращите се превозни средства, станали известни като \"Сегуей\", по името на една от първите фирми, които ги предложи масово. Според текстовете това е превозно средство с едно колело или с две успоредно разположени колела, задвижвано от двигател, чиято максимална конструктивна скорост не надвишава 25 км/ч, за което е характерно присъщо нестабилно равновесие и което се нуждае от спомагателна контролна система, за да се поддържа в равновесие. Минималната възраст на водача на индивидуално електрическо превозно средство е шестнадесет години, ако то се кара по улици и пътища и четиринадесет години, ако се управлява само по велосипедни алеи. Задължително е да са видими Според предлаганите промени в ЗАП тротинетките трябва да имат бяла или жълта добре различима светлина отпред и устройство за излъчване на червена светлина отзад. В тъмните часове на денонощието пък техният водач е длъжен да ползва светлоотразителни елементи върху видимата част на облеклото, позволяващи да бъде лесно забелязан. Задължително е и носенето на каска. Пред БНТ Владислав Стоицов от Българска асоциация за електромобилност коментира, че въведеното задължително използване на каска значително ще ограничи навлизането на този тип средство за градска мобилност. \"Така и ще обрече на фалит тези 4 фирми в София, които са за споделено пътуване. При тях е невъзможно използването на каски\", поясни той. Що се отнася до мястото на тротинетките на пътя, те до голяма степен са приравнени с велосипедите. Посочва се, че при наличие на велоалеи тяхното място е там. При липса на изградената велосипедна инфраструктура тротинетките трябва да са възможно най-близо до дясната граница на платното за движение. Проектът забранява на водача на индивидуалното електрическо превозно средство да го кара по улици I клас и пътища, на които максимално разрешената скорост е над 50 километра в час, както и да се движи по улици II клас без изградена велосипедна инфраструктура. Не е разрешено и карането на еликтрическа тротинетка по пътища, на които има знак \"Забранено е влизането на велосипеди\", както и в бус лентите. Текстовете в проекта на закон ограничават максималната скорост на индивидуалните електрически превозни средства на 25 км/ч. Забранява се и ползването им на повече от един човек. И още забрани:  - да се движи успоредно до друго индивидуално електрическо превозно средство или двуколесно пътно превозно средство; - да управлява превозното средство, без да държи кормилото с ръка; - да се движи в непосредствена близост до друго пътно превозно средство или да се държи за него; - да превозва, тегли или тласка предмети, които пречат на управлението на превозното средство или създават опасност за другите участници в движението; - да управлява превозното средство по площите, предназначени само за пешеходци; - да използва мобилен телефон при управлението на индивидуално електрическо превозно средство. В проекта за промени на ЗАП се уточнява, че всяка община може с наредба на общинския съвет да определи по-ниски максимално допустими скорости за движение на територията на съответната община, както и ред и условия за използване на индивидуални електрически превозни средства под формата на споделено ползване, включително максимално допустим брой превозни средства и задължителни зони за тяхното паркиране.", "date": "2019.11.12", "title": "С промени в закон се прави първи опит за контрол върху тротинетките"}
{"url": "https://www.dnevnik.bg/istorii_na_denia/2019/11/12/3989866_krugut_jenstvenost_tova_e_moeto_vreme_tochka/", "text": "Във второто издание на специалния проект на „Дневник“ „Кръгът „Женственост“ отново ви срещаме с дами, с които разговаряме откровено. Този път - за това как оцеляват с всички роли, в които трябва да влизат и да сменят, често по няколко пъти на ден, каква е цената, кои са моментите, в които се чувстват спокойни и как го постигат, кога намират време за себе си и дали изпитват вина, защото е можело да свършат нещо от другите задачи.  ", "date": "2019.11.12", "title": "Кръгът \"Женственост\": Това е моето време. Точка"}
{"url": "https://www.dnevnik.bg/evropa/2019/11/12/3990458_faraj_napravi_goliama_predizborna_otstupka_pred/", "text": "Лидерът на Партията на Брекзит Найджъл Фараж заяви, че неговата партия няма да се бори за 317 депутатски места на Консервативната партия на  изборите на 12 декември , но ще издигне свои кандидати за почти всички останали места - значителна подкрепа за премиера Борис Джонсън, предаде \"Ройтерс\". Фараж обясни, че не иска анти-Брекзит партиите да спечелят изборите, затова сваля кандидатите в избирателните райони, в които консерваторите са победили на изборите през 2017 г. Партията на Брекзит няма да се бори за 317-те места, които консерваторите спечелиха на последните избори, каза Фараж вчера като добави, че е взел решението миналата нощ.  Преди седмица той обеща да издигне 600 кандидати, припомня \"Асошиейтед прес\". Сега обясни, че е променил намерението си, за да избегне разцепление на вота на привържениците на Брекзит и представи решението си като стъпка, която ще предотврати нов референдум за членството в ЕС и ще намали вероятността от разделен поравно парламент (hung parliament). \"Това, което ще направим, е да съсредоточим тотално усилията си върху онези райони, които държи Лейбъристката партия, защото тя наруши напълно предизборния си манифест през 2017 г.\", заяви Фараж. \"Ще се борим и срещу останалите партии\", добави той. Според публикувано вчера изследване на агенция Ай Си Ем по поръчка на \"Ройтерс\" Консервативната партия на британския премиер Борис Джонсън увеличава леко преднината си пред Лейбъристката партия през последната седмица. Подкрепата за торите нараства с 1 пункт до 39 процента, докато тази за лейбъристите се запазва устойчива на равнище 31 процента. При проевропейската Либералдемократическа партия също няма промяна (15 процента), а Партията на Брекзит пада с един пункт до 8 процента. Изследването е направено онлайн сред 2035 души между 8 и 11 ноември. /БТА", "date": "2019.11.12", "title": "Фараж направи голяма предизборна отстъпка пред консерваторите на Джонсън"}
{"url": "https://www.dnevnik.bg/na_put/2019/11/12/3990339_litovski_studenti_dadoha_urok_po_reklama_na_svetovnata/", "text": "С финансово семпла, но провокативна реклама на туризма в страната си литовски студенти постигнаха световно признание и грабнаха златния приз за най-добра реклама на Лондонската туристическа борса тези дни. През януари 2018 г. литовската столица Вилнюс започва да се рекламира с плакат, поставящ знак на равенство между града и точката на удоволствието на жената, т. нар. G-spot. Плакатът изобразява горната част от главата на жена и ръката й, вкопчила се в картата на Европа. Пръстите са сключени върху мястото, на което е очертанието на балтийската държава. Слоганът гласи: \"Никой не знае къде точно се намира, но когато я откриеш, чувството е страхотно\". Следва пояснението: \"Вилнюс - G-точката на Европа\". Рекламата започна да се разпространява по повод 625 години от основаването на днешната литовска столица, а първоначалните реакции в страната бяха противоречиви. Тогава от сайта Go Vilnius, който отговаря за популяризирането на града като туристическа дестинация, коментираха пред медиите, че са търсили нови свежи идеи сред студентите в рекламната школа. Идеята на Юргис Раманаускас и Скаисте Кауринайте е преценена като добра и градът заложи на нея, за да се рекламира на външните пазари. И това се оказа успешно. Ако преди пускането на рекламата само 8% от целевата аудитория в Лондон и Берлин е знаела за съществуването на Вилнюс, но не и къде точно се намира градът, след пускането й 100 хил. души посещават сайта  https://vilniusgspot.com/ . Според кмета Ремиджиус Симасиус посланието на младите рекламисти е достигнало аудитория от 600 млн. души като в резултат броят на чуждите туристи се е увеличил с 12%. Според Си Ен Ен туристите от Германия се увеличават с  37.8%, а от Великобритания - с 20.5%. Разбира се, идеята на студентите е само основата, развита в поредица клипове и уебсайт. Той предлага \"карта на удоволствията\" във Вилнюс - десетки идеи за развлечения, насочени предимно за младежката публика, между които \"смели експерименти\" с турове за среща с призраци, лабиринти и посещение на кораб на викингите или \"искейп стая\"; \"наслаждения за езика\" - в превод вкусна храна; \"потапяне в дивото\" с разходки сред природата. Туристът може да попълни и тест на сайта, който ще му подскаже подходящите конкретно за него местенца. Си Ен Ен отбелязва, че кампанията е предизвикала недоволството на местната католическа църква особено след като провеждането й съвпадна с посещението на папа Франциск през август 2018 г. Епископът на Вилнюс дори предупредил, че тя позиционира Вилнюс като град за сексуален туризъм, а правителството настояло кампанията да се отложи за след посещението на папата. Градът отказал. Британската служба за стандартизация на рекламата е отхвърлила жалба, приписваща сексистки характер на литовското начинание като е заключила, че тя не е унизителна за жените, информира американската медиа.", "date": "2019.11.12", "title": "Литовски студенти дадоха урок по реклама на световната туристическа индустрия"}
{"url": "https://www.dnevnik.bg/bulgaria/2019/11/12/3990463_karakachanov_za_skupata_naborna_armiia_i/", "text": "Самото съществуването на държавата България е скъпо начинание. С тези думи пред БНТ вицепремиерът, министър на отбраната и лидер на ВМРО Красимир Каракачанов реагира на забележката, че връщането на наборната армия ще е скъпо начинание. Той обяви, че не се е отказал от намерението си да върне задължителната казарма. Каракачанов уточни, че на първо време ще се въведе доброволна военна служба за 3, 6 или 9 месеца. \"Обществото е узряло за наборната военна служба. \"Цялата кампания за отмяната и през 2008 година беше тотална грешка. В Конституцията има ясен текст, че всеки български гражданин трябва да защитава отечеството си. Когато ти не си го подготвил и го пратиш в бойни действия, го обричаш на заколение\", аргументира се Каракачанов. Той отбеляза, че при отмяната на задължителната казарма е било посочено, че така армията ще стане по-малка, по-добре въоръжена и по-добре заплатена, но в момента е изпълнено само първото обещание. Каракачанов посочи, че през следващата година бюджетът за отбрана ще е рекордните 2.041 млрд. лева, като нараства за трета поредна година. \"Това се прави не само, за да достигнем 2% от БВП, каквото е изискването на НАТО, а и заради това, че 30 години отбраната е била подценявана\", допълни вицепремиерът. Каракачанов поясни, че във военният бюджета са предвидени средства за реализация на проектите за модернизация на армията, увеличаване на заплатите с 10% и ремонт на част от сградния фонд . \"Бих казал, че и този бюджет е малък, но няма как да се наваксат пропуснатите години за 2-3 години\", поясни военният министър. Той обърна внимание, че е преборена тенденцията за повече напуснали, отколкото постъпили, като за деветте месеца на тази година влезлите в армията са 602-ма, при 325-ма за същия период на 2018 г. В отговор на въпрос, Каракачанов посочи, че проектът за покупка на нови кораби за армията е в ход, като до няколко дни ще са ясни какви оферти са получени. Плановете са да бъдат поръчани два мултифункционални патрулни кораба за нуждите на военния флот. Одобрената от парламента проектна цена за тях е 984 млн. лв. (с ДДС). \"Проектът за нови бронирани машини за пехотата малко ще се забави, като в началото на следващата година ще са ясни параметрите\", допълни той. Става въпрос за общо 150 бойни машини, на стойност 1 милиард и 500 милиона лева. Каракачанов за пореден път атакува лидерите западноевропейските държави и в частност френския президент Еманюел Макрон, като каза, че има грешка в начина им на мислене. Както е известноq в началото на месеца  Макрон предизвика дипломатически скандал  с България и Румъния, със своя позиция, изразена в интервю за френско списание. В него френският президент казва, че че предпочита във Франция за работят легални мигранти от Гвинея или от Кот o'Ивоар, \"отколкото българи или украинци с техните нелегални канали\". Последва реакция както от България, така и от Украйна, като  българското външно министерство извика  за обяснение посланика на Франция в София. В събота пък премиерът  Бойко Борисов изрази надежда , че президентът на Франция ще се издължи за непремереното си изказване за българите, като даде френска подкрепа за влизането на България в чакалнята на еврозоната, за Шенген и за отстъпки в транспортния законодателен пакет \"Мобилност\", наричан \"Пакета Макрон\". \"Не може на източноевропейците да се гледа като на втора категория хора\", отбеляза вицепремиерът. Той посочи, че България не трябва наивно да чака да и бъдат решени проблемите отвън. \"Винаги големите държави защитават своите интереси. Проблемите в демографията и икономиката не може да чакаме да ни ги решат от Брюксел, Вашингтон или Москва\", подчета на Красимир Каракачанов. Коалиционното споразумение се нуждае от пренареждане Попитан дали е нужно преразглеждане на коалиционното споразумение за управление на страната, лидерът на ВМРО посочи, че по-скоро, е наложително неговото пренареждане. \"Част от предлаганите от нас промени се бавят умишлено, това е така за циганската концепция, за въвеждането на наборната армия, приемането на стратегии за борба с битовата престъпност и демографската криза\", поясни Красимир Каракачанов. Според него трябва да има ускоряване на онези приоритетите на патриотичните партии в коалицията, които са били слагани в ъгъла.", "date": "2019.11.12", "title": "Каракачанов за скъпата наборна армия: И съществуването на България е скъпо начинание"}
{"url": "https://www.dnevnik.bg/razvlechenie/2019/11/12/3990139_fotogaleriia_vtori_pregled_na_suvremenniia_bulgarski/", "text": "Над 30 различни постижения и идеи на български дизайнери в различни сфери са подбрани в изложбата \"Преглед на българския дизайн\", която бе открита преди броени дни в \"Порт.А\" в рамките на дизайн фестивала Melba.", "date": "2019.11.12", "title": "Фотогалерия: Втори преглед на съвременния български дизайн"}
{"url": "https://www.dnevnik.bg/politika/2019/11/12/3990468_niamam_informaciia_za_tejki_narusheniia_na_izborite_v/", "text": "Нямам информация за тежки нарушения, които биха могли да опорочат изборния процес в София или да са незаконосъобразни, каза днес по Би Ти Ви говорителят на Централната избирателна комисия Александър Андреев. Коментарът му беше по повод внесеното искане от Мая Манолова за касиране на изборите в столицата. На балотажа, проведен на 3 ноември, тя загуби от настоящия кмет Йорданка Фандъкова. \"Административният съд трябва да реши дали внесените от Мая Манолова жалби и доказателства към тях са достатъчни за касирането на вота в София\", уточни Андреев. Той каза, че в ЦИК нямат представа какви документи е представила тя, тъй като те се предават към съда от Общинската избирателна комисия. Андреев обясни разминаванията на данните в някои от изборните протоколи с това, че при прехвърлянето на данните от черновата на оригиналния протокол, числата не са били правилно записани. Той поясни, че там, където има поправки в протокола, той би следвало да бъде подписан от членовете на Секционната избирателна комисия. Говорителят на ЦИК заяви, че ако данните от действителните бюлетини бъдат обобщени, то процентът недействителни гласове не е толкова висок. Според Андреев има проблем с преференциите, тъй като или не са отчетени правилно, или са отбелязани грешно. Той обясни, че ако членовете на ЦИК бъдат поканени от президента на разговор за изборите и Изборния кодекс, те ще се отзоват. Андреев обобщи, че организацията на местните избори е била на ниво.", "date": "2019.11.12", "title": "Нямам информация за тежки нарушения на изборите в София, обяви говорителят на ЦИК"}
{"url": "https://www.dnevnik.bg/evropa/2019/11/12/3990464_polsha_reagira_gnevno_na_dokumentalen_film_na_netfliks/", "text": "Полският премиер Матеуш Моравецки написа писмо до компанията за онлайн стрийминг \"Нетфликс\" с настояване за промени в документален филм за нацистките лагери на смъртта, предаде Би Би Си. Моравецки каза, че карта, показвана в епизодите, поставя концентрационните лагери в границите на днешна Полша. Това създава грешното впечатление, че Полша е отговорна за лагерите на смъртта, когато тя всъщност е била окупирана от Германия през Втората световна война, добави премиерът. От \"Нетфликс\" заявиха пред \"Ройтерс\", че са наясно с притесненията във връзка с документалния филм. Нацистка Германия нападна Полша през 1939 г., което беляза началото на войната. Германците изградиха концентрационни лагери, сред които и \"Аушвиц\". В писмото си до главния изпълнителен директор на \"Нетфликс\" Рийд Хастингс Моравецки заяви, че е важно \"да се почита паметта и да се запази истината за Втората световна война и Холокоста\". Според премиера някои продукции на \"Нетфликс\" са \"изключително неточни\" и \"пренаписват историята\". Премиерът прикачи към писмото карта на Европа в края на 1942 г., както и разказ на Витолд Пилецки, който доброволно влязъл в \"Аушвиц\" и написал за преживяванията си, след като избягал. \"Вярвам, че тази ужасна грешка е била допусната неумишлено\", допълни Моравецки. Миналата година Полша въведе законодателство,  криминализиращо твърдения  за нейна отговорност за жестокостите срещу евреите, извършени от нацистка Германия. Международните критики обаче накараха правителството  да премахне наказването  с три години затвор.", "date": "2019.11.12", "title": "Полша реагира гневно на документален филм на \"Нетфликс\" за концлагерите"}
{"url": "https://www.dnevnik.bg/evropa/2019/11/12/3990470_bulgariia_tursiat_se_hora_koito_da_rabotiat/", "text": "                         В един велик роман - \"Гроздовете на гнева\" на Джон Стайнбек, спечелил \"Пулицър\" през 1940, наемни работници пътуват от щат на щат в Съединените щати в търсене на работа. Спят в бараки, напоени с потта на хора с тяхната съдба. Не носят нищо друго със себе си, освен евтиния труд на двете си ръце. В 21 век работниците прекосяват континенти - отправят се от Азия към Източна Европа, а оттам на запад. Румъния търси работна ръка от Таджикистан, Полша - от Бангладеш, Индия и Непал. Българският бизнес също отправя поглед към Азия, за да реши проблема с недостига на хора, които да се трудят в земеделието, туризма, строителството, текстилната промишленост, а вече и в медицинското обслужване. Работа в България: има ли желаещи? Дали ако виетнамци, а не български роми поставяха настилките по \"Граф Игнатиев\", работата щеше да е по-качествена? Именно в строителството е констатиран най-големият недостиг на кадри. Съдейки по изпълнението, изглежда никой не е инвестирал в квалификацията на ромите, за да свършат по-добре възложената им работа. Вместо в партньорство с държавата да инвестират в подобни усилия, българските предприемачи настояват властта да облекчи условията за внос на работна ръка от Молдова, Украйна, Индия, Грузия, Армения, Виетнам. Тоест, работници от страни извън ЕС, съгласни да работят за такива заплати и при такива условия, които със сигурност няма да привлекат работещите в чужбина българи. Един пример от Виетнам: в тази азиатска страна минималните възнаграждения варират между 126 и 180 долара. Ако склонят да постъпят в българската текстилна индустрия, работниците от Виетнам ще получават 350-400 евро месечно, не повече. Още в началото на тази година виетнамската информационна агенция предаде, че България се нуждае от хиляди виетнамски работници в строителството, шивашката и текстилна промишленост, селското стопанство и медицинското обслужване. Вчера ( ) новина по темата дойде и от българското правителство. Вицепремиерът Марияна Николова съобщи, че правителството обсъжда промени за българското гражданство, както и облекчаване на режима за работници от трети страни. \"В момента, в който сме готови, ще съобщим какви ще бъдат съответните предимства. За уседналост говорим, както и за възможности, които да облекчат режима за влизане в Република България\", заяви Николова. Без повече подробности. В Полша например граждани на Украйна, Беларус, Молдова, Русия, Грузия и Армения могат да се трудят без специално разрешение за работа до 6 месеца в годината. Само за 2017 година Полша е издала разрешения за пребиваване на 683 хил. граждани на страни извън ЕС. А статистиката за Чехия показва, че от приемането на страната в ЕС броят на работещите чужденци се е утроил. Чешката Търговска камара, която представлява общо 15 хил. компании, съобщи наскоро, че към момента в страната се търсят половин милион работници. В България граждани на трети страни имат право както на сезонна, така и на постоянна заетост. По неофициални данни, техният брой не надхвърля 10 хил. души, като над три четвърти са заети в бранша с едни от най-ниските заплати - туризма. Над 8 хил. души от Украйна, Молдова и Киргизстан са били наети в сектора през изминалия сезон. Гражданите на Молдова вече нямат нужда от специално разрешение за работа - благодарение на влязлата в сила двустранна спогодба, според която работодателите заявяват пред българската Агенция по заетостта своите нужди, а молдовската служба осигурява работниците. Такава спогодба има и с Армения. И още: миналата година парламентът удвои квотата за работници от трети страни в дадена фирма. Сега тази квота възлиза на 20%, а ако фирмата е с персонал под 250 души и оборот под 100 милиона лева, таванът е дори 35%. В други държави от ЕС обаче подобни ограничения няма. Какво може да предложи България? Но дори и да облекчи бюрократичните процедури, България, смятана за най-бедната страна в ЕС, ще се конкурира за работници с останалите държави в Европа. Германия например ще приема годишно до 25 хил. квалифицирани специалисти от държави извън ЕС, а Великобритания обяви, че ще увеличи четирикратно годишната квота за сезонни работници. При това положение какви конкурентни предимства може да предложи България - добро здравеопазване, добри условия за живот, толерантност към чуждоземците? Важно е да си отговорим на този въпрос. В същото време в бюджета за 2020 година управляващите обявяват повишение на пенсиите и нов ръст на заплатите в бюджетния сектор. Тоест, някой ще трябва да изработи тези средства. Но навръх 30-ата годишнина от началото на промените България все така се изпразва и откъм \"мозъци\", и откъм работна ръка. Във вчерашната (бел.ред. - неделната) си  изява по БНР  министърът на икономиката Емил Караниколов бе еуфоричен относно качествата и потенциала на българската икономика, чийто мотор, по неговите думи, е вътрешното потребление. Големите инвеститори обаче изглежда не му вярват. А и как биха могли, след като не са сигурни дали ще има кой да работи в предприятията им.", "date": "2019.11.12", "title": "България: търсят се хора. Които да работят"}
{"url": "https://www.dnevnik.bg/sviat/2019/11/12/3990469_morales_izbiaga_v_meksiko_i_obeshta_da_se_vurne_v/", "text": "Ево Моралес, който преди два дни подаде оставка под натиска на военните като президент на Боливия, съобщи, че отлита за Мексико - страната, която му предостави политическо убежище, предадоха \"Асошиейтед прес\" и \"Ройтерс\", цитирани от БТА. Външният министър на Мексико Марсело Ебрард потвърди преди малко, че Моралес вече е на борда на мексиканския самолет, дошъл тази нощ в Боливия да го отведе. Според телевизия \"Унител\", цитирана от \"Ройтерс\", мексиканският самолетът е кацнал и отлетял от летището в боливийския град Чиморе, провинция Кочабамба, с 60-годишния Моралес на борда. \"Братя и сестри, аз излитам за Мексико с благодарност за безкористността на тази братска страна, която ни предложи убежище, за да спаси нашите животи\", написа Моралес в \"Туитър\". \"Боли ме, че напускам страната по политически причини. Но аз винаги ще мисля за вас. Ще се върна скоро с нови сили и енергия.\" Моралес съобщи в \"Туитър\" и как след оставката си в неделя е бил укрит от членове на синдиката на производителите на кока в Кочабамба. \"След като разграбиха и се опитаха да подпалят къщата ми във Вила Виктория, вандалските банди на (експрезидента Карлос) Меса и (Луис Фернандо) Камачо успяха да нахлуят и в моя дом в квартал Мажистерио в Кочабамба. . . Много съм благодарен на моите съседи, които успяха да спрат тези набези\", писа Моралес. Той има предвид съперника си от опозицията на изборите, който не призна резултатите от вота, и предводителя на масовия бунт срещу резултатите от президентските избори през октомври, в които Моралес бе обявен за победител. Според мнозина изборите са били фалшифицирани. \"Благодарен съм на братята от Федерацията на тропическата част на провинция Кочабамба (синдиката на производителите на листа на кока - б.р.), които се погрижиха за мене и ми предоставиха закрила\", добавя още Моралес. Към туита си той прибавя и снимка, на която се вижда как лежи на постеля на пода. \"Така прекарах първата нощ, след като бях принуден да се откажа от президентския пост заради държавния преврат, устроен от Карлос Меса и Луис Фернандо Камачо с помощта на полицията\", пише Моралес. Междувременно Боливия е обхваната от насилие след оставката и напускането му, пишат местни и регионални издания. Хаосът по улиците на много градове и вандалските прояви подтикнаха полицията и военните да излязат на улицита. Армията предупреди, че няма да се поколебае да използва сила при необходимост, ако това ще избегне проливане на кръв и още безредици. Това заяви самият началник на генералния щаб Уилямс Калиман, чиито призиви за оставка към Моралес доведоха до решението той да се оттегли. В страната има и напрежение между въоръжените сили и полицията, които отправят едни срещу други обвинения за ситуацията. Напрежението и паниката са особено силни в столицата Ла Пас и съседния, свързан с него град Ел Алто. Има протести на противници и привърженици на Моралес, мнозина други са избрали да се заключат в домовете си и да не излизат.", "date": "2019.11.12", "title": "Моралес избяга в Мексико и обеща да се върне в Боливия по-силен"}
{"url": "https://www.dnevnik.bg/ot_vas/novini_ot_vas/2019/11/12/3987629_nezakonen_betonov_vuzel_trovi_drujba_2/", "text": "Незаконен бетонов възел абсолютно недопустим според устройствения план на град София замърсява с фини прахови частици въздуха на квартал \"Дружба\". Въпреки многобройните оплаквания всички институции си затварят очите и си прехвърлят отговорността. Към кого трябва да се обърнат всички потърпевши? Към новия-стар кмет на столицата? Едва ли? ", "date": "2019.11.12", "title": "Незаконен бетонов възел трови \"Дружба\" 2"}
{"url": "https://www.dnevnik.bg/sviat/2019/11/12/3990479_izrael_ubi_lider_na_ekstremistka_grupirovka_v_gaza/", "text": "Израелската армия уби командира на палестинската екстремистка групировка \"Ислямски джихад\" при прицелен удар по дома му в ивицата Газа призори днес, съобщиха \"Ройтерс\" и ДПА. \"Ние току-що нанесохме удар по командира на \"Ислямски джихад\" Баха Абу Ал Ата в Газа\", съобщи на английски език командването на израелските отбранителни сили на сайта си в \"Туитър\". \"Той бе пряко отговорен за стотици терористични атаки срещу израелски цивилни и войници, включително с дронове и ракети\", съобщи командването, като добави, че Ал Ата е бил ликвидиран непосредствено преди да осъществи следващата си атака. Ударът е бил нанесен по сграда в Шеджая - югоизточно предградие на град Газа, където се е смятало, че се намира терористът, писа \"Таймс ъв Израел\". Според вестника при взрива е загинал един човек, други двама са ранени.      Къщата е срината до основи. Военното крило на \"Ислямски джихад\" е потвърдило смъртта на Ал Ата. Операцията е била разрешена лично от премиера Бенямин Нетаняху, отбелязва \"Ройтерс\". Израелската полиция е затворила някои шосета край границата с Газа като превантивна мярка. /БТА", "date": "2019.11.12", "title": "Израел уби лидер на екстремистка групировка в Газа"}
{"url": "https://www.dnevnik.bg/sport/2019/11/12/3990450_formula_1_startira_programa_za_namaliavane_na_vrednite/", "text": "Формула 1 изложи първия си план за устойчивост с цел постигане на нулеви вредни емисии до 2030 г. Собствениците на спорта \"Либърти медия\" обявиха, че проектите започват веднага и и първите резултати ще бъдат видими до 2025 г. \"Признаваме важната роля на на всяка организация за справяне с този глобален проблем\", каза директорът на \"Либърти медия\" Чейс Кери. Според него настоящите V6 турбо-хибридни двигатели са най-ефективните в света и използват по-малко гориво от всички други автомобили. \"Вярваме, че Формула 1 може да бъде лидер в автомобилната индустрия, за да може след години да видим първия хибриден двигател, който не отделя вредни емисии\", добави Кери. Освен плановете за по-ефективни двигатели Формула 1 вече обмисля как да намали своя въглероден отпечатък със съоръженията, които използва. Според Кери в бъдеще ще бъдат използвани офиси и моторхоумове, които са направени от възобновяеми източници.", "date": "2019.11.12", "title": "Формула 1 стартира програма за намаляване на вредните емисии"}
{"url": "https://www.dnevnik.bg/skorost/2019/11/12/3990504_interes_da_dostaviat_novi_elektricheski_avtobusi_za/", "text": "Интерес да доставят нови електрически автобуси за нуждите на Столичната община са изявили четири компании, се разбра вчера, когато бяха отворени офертите по обществената поръчка, обявена от \"Столичен автотранспорт\". Поръчката е с две обособени позиции и е част от общо  три договора за доставка  на 137 електрически превозни средства за 261.4 млн. лв., от които 218 млн. безвъзмездна финансова помощ по оперативна програма \"Околна среда\". Интерес да доставят 30 броя нови електробуси с дължина 5.5 - 7.5 м са заявили турската \"Карсан\", \"Ай тръкс\" (представляваща италианската \"Ивеко\" у нас) и консорциум \"Екселор\", в който участва \"Елбус\" и \"Нанджин енд ко\". Турската компания \"Карсан\" е основана през 1969 година, като е специализирана в производството на малки градски автобуси с капацитет 14, 17 и 20 места. Техният електрически модел Jest Electric е в производство от тази година и използва батерии, разработка на БМВ, осигуряващи изминаването на до 210 километра.  Италианският производител \"Ивеко\" e основан през 1975 година, като годишно продава над 150 хиляди камиони, автобуси и микробуси в над 160 страни, като има оборот от над 10 млрд. евро. Техният компактен електрически бус е на базата на популярния модел \"Дейли\". Позиция две в обществената поръчка е за доставка на 22 броя нови електробуси с дължина 7.6-9.6 м, като там офертите са две – на \"Българска автомобилна индустрия\", вероятно с превозни средства на китайската компания \"Джънджоу юйтун бус ко.\" и на турската \"Карсан\". Китайската \"Джънджоу юйтун бус ко. лимитид\" е най-големият производител на автобуси в света с над 70 хиляди доставки на година и има оборот от близо 7 млрд. евро. Компанията прави автобуси с размер между 5 и 25 метра, като изнася в 130 страни. \"Столичен автотранспорт\" вече купи от \"Джънджоу юйтун бус ко. лимитид\" 130 дизелови автобуса през 2016 година, 20 електрически автобуса през 2018 година и 22 автобуса на метан през тази. Идеята за покупката на 52-та електрически автобуса е те да се движат по съществуващи и по новооткрити линии с довеждаща функция към метрото и трамвайната мрежа. Предстои комисията в Столичен автотранспорт\" да се запознае с ценовите параметри в офертите, както и със специалните изисквания към електробусите – спирачен път, капацитет на батерията(осигуряваща поне 200 км пробег, б.а), места за табели и др. Решението на комисията трябва да се обяви до три месеца. Общата сума на обществената поръчка за двете позиции е 27.6 милиона лева. Процедурата беше обявена на 9 септември и офертите трябваше да бъдат отворени на 23 октомври, но заради местните избори датата беше изместена за 11 ноември. Това не е първата доставка на електрически автобуси за нуждите на градския транспорт. Първите електробуси тръгнаха по редовни линии в София на 12 декември миналата година.", "date": "2019.11.12", "title": "Интерес да доставят нови електрически автобуси за София имат четири компании"}
{"url": "https://www.dnevnik.bg/sviat/2019/11/12/3990501_napravi_li_erdogan_ikonomichesko_chudo/", "text": "                         Икономическата и валутната криза в Турция още не е съвсем отминала, а турският президент Реджеп Тайип Ердоган отново изтъква постиженията на своята партия в сферата на икономиката. В реч пред парламентаристи на ислямско-консервативната Партия на справедливостта и развитието (ПСР), той представи своята \"Равносметка на успеха\" за последните 17 години, откакто тази партия е на власт. В речта той подчерта и достиженията в сферата на заетостта и намаляването на безработицата. Турският президент спомена, че през последните 17 години е успял \"да открие девет милиона работни места\" и така повишил общата заетост до 29 млн. Ердоган говореше за \"история на успеха\", с което обърка опозицията - защото това твърдение изобщо не се покрива с усещанията на турското население. Девет милиона нови работни места? \"Дойче веле\" анализира данни на Турската статистическа служба (TPIK), за да провери истинността на това твърдение. И установи, че от началото на управлението на ПСР през 2002 г. броят на заетите е нараснал от 21.4 на 28.5 млн. през юни 2019 - т.е. увеличението е от около 7.2 млн. Според експертите обаче този ръст се дължи на това, че за същия период турското население като цяло се е увеличило с 13.5 млн. души: броят на хората в трудоспособна възраст е нараснал от 48 на 61.5 млн. души. Икономистът професор Сердар Сайен не е убеден, че Ердоган има право да говори за някакъв успех: \"Не е решаващо дали е нараснал броят на заетите - той е показателен само при положение, че увеличението е пропорционално на ръста на населението\", казва той. Т. е. броят на заетите би трябвало да се е увеличил с 12 или 13 млн., а не с девет, за да може да се говори за успех, посочва Сайен. Освен това той казва, че увеличението на заетите не е непременно свързано с провеждането на добра икономическа политика. \"Благодарение на ръста на населението като цяло, трудоспособното население се увеличава автоматично със 750 хил. до 800 хил. души.\" Експертът твърди още, че през въпросния период най-големите проблеми на турския пазар на труда са се влошили допълнително. На същото мнение е и говорителят на \"Платформата за младежка безработица\" Мурат Кубилай. Безработицата е едно от най-големите предизвикателства пред страна, чието население бързо нараства. \"Дори заетостта да се увеличава, трябва да се има предвид, че ръстът на населението допълнително влошава условията за живот на хората\" - затова е още по-важно да се улесни достъпът до трудовия пазар. Освен това Кубилай отправя критики към това, че потреблението се насърчава чрез отпускането на нови кредити: \"Потреблението укрепи сектора на услугите, но този сектор не гарантира устойчивостта на пазара на труда\", казва той. Младежката безработица си остава нерешен проблем Експертите смятат, че на жените и на младите хора им е особено трудно да си намерят работа. Безработицата при турците на възраст между 15 и 24 години е 20.7%, а във възрастовата група между 15 и 34 години е 19.5%. Според Хакан Ерджан от Техническия университет в Анкара, най-същественият проблем е именно достъпът на младите хора и на жените до пазара на труда. \"Ако погледнем какъв е процентът на младежката безработица, както и делът на заетите жени, не виждаме никакво значимо подобрение в дългосрочен план.\" Ерджан подчертава, че в сравнение с Европа условията на турския пазар на труда за тези две групи са направо катастрофални. \"В никоя друга европейска страна броят на младите хора, които са завършили училище и са безработни, не е по-висок.\" Безработицата не е единственият сериозен проблем на турската икономика. И задлъжнялостта, и стремителната инфлация допринасят за това, че икономиката отдавна е в тежка криза и се съвзема твърде бавно. Фактът, че турският президент говори за своите \"успехи\" точно в тези времена, е учудващ за много от икономическите експерти. \"Ако погледнем младежката безработица, то ще е по-уместно да говорим за \"неуспех\". Обичайно след тежка криза младежката безработица намалява, докато тук в Турция нищо не спада\", обяснява Сардар Сайен.", "date": "2019.11.12", "title": "Направи ли Ердоган \"икономическо чудо\""}
{"url": "https://www.dnevnik.bg/detski_dnevnik/2019/11/11/3990341_izlizat_jubileinite_izdaniia_na_poredicata_za_hari/", "text": "Утре, на 13 ноември, излизат седемте юбилейни издания, посветени на \"момчето, което оживя\" – датата, на която през 2000 г. в България се появява първият роман \"Хари Потър и Философският камък\". Кориците на юбилейните издания на поредицата са нарисувани от изключителния български илюстратор Любен Зидаров, съобщи издателство \"Егмонт\".  Премиерата на българските издания, съчетана с празнична програма и начало на цяла година юбилейни тържества, ще бъде в Националния дворец на културата - клуб 1 (13 ноември, от 18 часа, вход свободен). Утре на същото място и по същото време ще се проведе финалът на националния конкурс за авторска рисунка, вдъхновена от романите. В надпреварата участват 896 деца от 1-и до 7-и клас от цялата страна, а самият Любен Зидаров, влогърът Стан и един от най-запалените фенове на книгите – Михаил Костов, журирали инициативата, лично ще връчат наградите на победителите в три възрастови категории. Малко по-рано, от 16 часа, \"Клуб 1\" ще отвори вратите си, за да представи изложба с рисунки от конкурса. От миналата седмица в градинката на \"Кристал\" в София са показани в галерия на открито творби на Любен Зидаров към седемте юбилейни издания. Изложбата ще продължи до 17 ноември, включително.", "date": "2019.11.12", "title": "Излизат юбилейните издания на поредицата за Хари Потър с корици от Любен Зидаров"}
{"url": "https://www.dnevnik.bg/razvlechenie/2019/11/12/3990480_hju_grant_i_gai_richi_kato_bashtite_si_v_armiiata/", "text": "Актьорът Хю Грант и филмовият режисьор Гай Ричи направиха възстановка на обща снимка на бащите им от периода, когато двамата са служили заедно в армията, по повод Деня на примирието. Празникът се отбелязва на 11 ноември по повод примирието от същата дата през 1918 г., с което се слага край на военните действия на Западния фронт по време на Първата световна война. Капитан Джон Ричи и капитан Джейм Грант са служили заедно в един и същи полк в Сингапур преди 65 години. Сега техните синове пък снимат заедно в Лондон филма \"Джентълменът\", който се очаква да тръгне по кината в края на януари 2020 г.. Гай Ричи е режисьор, а Хю Грант играе главната роля заедно с Колин Фарел, Хенри Голдинг и Чарли Хънам. Публикувайки снимката на бащите им в \"Инстаграм\", Ричи пояснява, че тяхната възстановка на оригиналната фотография, е правена 65 години по-късно в Лондон и включва двама синове и един внук. \"Открихме случайно, че дядото на Рори Гиб, нашия асистент продукция във филма, е също на тази снимка. Може да видите приликата\", допълва той. В публикацията му има и трета фотография, на която са бащата и дядото на Ричи - майор Стюарт Ричи, който умира през 1940 г. във Франция във Втората световна война.", "date": "2019.11.12", "title": "Хю Грант и Гай Ричи като бащите си в армията преди 65 години"}
{"url": "https://www.dnevnik.bg/evropa/2019/11/12/3990460_burgur_king_puska_v_evropa_hamburgeri_s_meso_na/", "text": "Американската верига за бързо хранене \"Бъргър Кинг\" (Burger King) започна да продава в 2500 заведения в Европа хамбургер с месо на растителна основа, информира \"Асошиейтед прес\".  Веригата избра за доставчик на европейския си вегетариански Rebel Whooper малката холандска компания Vegetarian Butcher, която преди 11 месеца бе придобита от Unilever, вместо продуктите на радващите се на голяма популярност в САЩ Impossible Foods и Beyond Meat.  Vegetarian Butcher, основана през 2007 година, произвежда от растителни протеини пилешко месо, кренвирши за хот дог, наденички, дори риба тон и продава продуктите си в 17 европейски страни.  В САЩ Burger King пожъна успех сред клиентите си с хамбургера Impossible Whooper, месото за който е произведено от Impossible Foods. Продуктите на Impossible Foods обаче не са разрешени за продажба в ЕС, тъй като съдържат генномодифицирани съставки. Въпреки това компанията е подала заявление миналия месец и очаква решение от Европейския орган за безопасност на храните, посочи говорител на холандското правителство.  Burger King посочи, че от месеци работи с Vegetarian Butcher, за да приспособи рецептата и да гарантира, че кюфтетата за хамбургерите имат типичния вкус на месо, печено на скара, с което веригата е известна, допълва \"Файненшъл таймс\".  Компанията ще продава всички свои продукти с месо на растителна основа в Европа под марката \"Ребъл\", като на някои пазари вече е пуснала хамбургера с пилешко месо Rebel Chicken King.  Според оценка на банка UBS пазарът за месо на растителна основа до 2025 г. ще достигне 50 млрд. долара, макар че ще остане малък спрямо пазар на \"традиционно\" месо, който се равнява на 1.2 трлн. долара годишно.  През последните пет години пазарът на заместители на месото на растителна основа в Източна Европа е нараснал със средно 22 процента годишно и с 13 процента в Западна Европа, допълва АП, позовавайки се на оценка на Euromonitor International. В САЩ растежът е 12 процента годишно. /БТА", "date": "2019.11.12", "title": "\"Бъргър кинг\" пуска в Европа хамбургери с месо на растителна основа"}
{"url": "https://www.dnevnik.bg/sport/2019/11/12/3990508_rali_avstraliia_beshe_otmeneno_zaradi_pojarite_v/", "text": "Последният кръг от Световния рали шампионат (WRC) рали \"Австралия\" беше отменен заради опустошителните пожари в страната, съобщиха от Международната автомобилна федерация (ФИА). Пожарникарите продължават да се борят с  огнените стихии, които са над 70 . Пожарите стигнаха до щата Нови Южен Уелс, а прогнозите в понеделник бяха за влошаване на обстановката. Първоначално WRC реши да намали състезателните километри до едва 95 и да намали точките, които ще бъдат присъждани за победа. В крайна сметка след нова среща между организаторите и властите в понеделник е било решено рали да няма. \"Всички ние поднасяме искрени съболезнования на хората, които загубиха свои близки в пожарите, и на всички онези, които са пострадали. Най-правилното решение е да няма състезание при такива условия\", каза председателят на рали \"Австралия\" Андрю Пападопулос. Последният кръг беше протоколен, след като в предходната надпревара рали \"Испания\" От Танак с \"Тойота\" си гарантира световната титла. В Австралия трябваше да бъде решен спорът при конструкторите, но с 18 точки преднина \"Хюндай\" печели за пръв път в историята си титлата.", "date": "2019.11.12", "title": "Рали \"Австралия\" беше отменено заради пожарите в страната"}
{"url": "https://www.dnevnik.bg/photos/2019/11/12/3990505_fotogaleriia_polskiiat_marsh_na_nezavisimostta/", "text": "Няколко десетки хиляди поляци участваха вчера в Марша на независимостта, организиран от десет години в полската столица от крайната десница, предаде \"Франс прес\", цитирана от БТА.", "date": "2019.11.12", "title": "Фотогалерия: Полският марш на независимостта"}
{"url": "https://www.dnevnik.bg/biznes/2019/11/12/3990519_mikrobusite_za_putnici_i_tovari_shte_mogat_da_se/", "text": "Микробусите за превоз над осем пътници и тези за товарни цели ще могат занапред да се регистрират само от юридически лица. Става дума за категориите М2, М3 и N3. Мотивът за това е, че при товарните бусове те могат да се ползват за превози в сивия сектор, ако са регистрирани от хора. Такива промени са предвидени в Закона за автомобилните превози, качен за обществено обсъждане, на правителството. В проекта се предвижда регистрацията занапред да може да се извършва от само от юридически лица, едноличен търговец или физическо лице, регистрирано като земеделски стопани по реда на Закона за подпомагане на земеделските производители. Друга предвидена промяна е да не се изисква задължителното монтиране на колани в бусове над 8 места (категории М2 и М3, клас А и В и клас I и II) при превоз по редовни линии на разстояние до 30 км в посока. Причината за това е, че при тях така или иначе е допустимо да има правостоящи пътници. Това облекчение обаче няма да важи при превоз на деца и ученици. Актуализирани са текстовете за доказване на финансова стабилност с цел намаляване на административната тежест за превозвачите, като е предвидено, че изискването за липса на публични задължения е изпълнено, когато за търговеца няма получено уведомление по чл. 182, ал. 2, т. 2 или чл. 221, ал. 6 от Данъчно-осигурителния процесуален кодекс. За да бъдат контролирани превозите с атракционна цел, превозните средства ще трябва да се регистрират в общините по места, предвижда още проектът. Автомобилите, използвани за пътна помощ, ще влязат в категорията \"обществен превоз\" и затова в бъдеще за тях изискванията ще се определят в Закона за автомобилните превози. Прекратяването на лиценза за превоз на пътници или товари ще става, когато превозвачът е извършил системни нарушения. Целта е да се прекрати практиката, при която извършили нарушения си прекратяват лиценза по собствено желание и след това взимат нов. Занапред лиценз ще се отнема след приключването на проверка на съответната фирма. С проекта се прави опит за въвеждане на регламенти за тротинетките. За това четете  тук . ", "date": "2019.11.12", "title": "Микробусите за пътници и товари ще могат да се регистрират само от фирми"}
{"url": "https://www.dnevnik.bg/detski_dnevnik/2019/11/12/3990572_subota_za_tatkovci_s_deca_v_stolichniia_kuklen_teatur/", "text": "Столичният куклен театър за поредна година ще се включи в национална кампания \"Да бъдещ баща\", която се организира съвместно с асоциация \"Родители\", съобщи пресцентърът на театъра. По случай Седмицата на бащата (11 - 17 ноември), в събота, 16 ноември, вратите на театъра ще са отворени за бащи с деца, които ще се забавляват в компанията на актьори от театъра с уъркшоп и театрално представление. От 15 часа в събота децата и татковците ще могат да се включат в театрална работилница, за да направят заедно с актьор и сценограф от театъра кукли от спектакъла \"Котаракът в чизми\". След това от 17 ч. те ще могат да гледат и самото представление на сцената на Столичен куклен театър на бул. \"Гурко\" 14. Промоционалните билети за бащи с деца вече са в продажба на касата на театъра. Поради ограничените бройки участието ще става само с предварително записване на касата на театъра или на тел: 02 988 54 16.", "date": "2019.11.12", "title": "Събота за татковци с деца в Столичния куклен театър"}
{"url": "https://www.dnevnik.bg/evropa/regioni/2019/11/12/3990266_mashini_za_uspeh_vuv_veliko_turnovo/", "text": "Компанията за производство на хартиени, полимерни и текстилни чанти и опаковки \"Екстрапак\" е шестото най-голямо предприятие в Област Велико Търново и най-голям работодател в старата българска столица. Приходите й за 2018 г. са близо 65 млн. лв. \"Екстрапак\" е от почти 25 години на пазара и освен че е лидер в своя сегмент, не спира да се развива: след три завода в града и два логистични центъра - един във Велико Търново и един в София, през 2019 г. тя обяви нова инвестиция 25 млн. лв. в първия бизнес център в старата столица.  Зад числата на \"Екстрапак\" стоят петимата й основатели и съсобственици - великотърновци, трима от които развиват поне още един успешен бизнес. Това са Милен Георгиев, брат му Веселин Георгиев, Николай Колев, Недко Христов и Ивайло Пенчев. Пенчев например е по-известен като съосновател и съсобственик на компанията за производство на стени за катерене \"Уолтопия\", където е съдружник с Метин Мусов - също от Търново. Недко Христов стои зад \"Синтезия\" - една от най-големите фирми за търговия с мастила, полимери и разредители. Той е още по-популярен с хотелите си в Арбанаси \"Арбанашки хан\" и др. Най-големият акционер в \"Екстрапак\" - Милен Георгиев, е също така програмист и собственик на търновската IT компания \"Експерта\". Той разработва ERP системата на \"Екстрапак\" и впоследствие започва да продава продукта си за управление на бизнеса на други компании. Отскоро Милен Георгиев е начело на \"ИТ клъстер Велико Търново\", който обединява 14 компании от региона и има за цел да утвърди Търново и съседни населени места като привлекателна IT и аутсорсинг локация. Хронологията: математика, Пирин, завод  Идеята за производство на полиетиленови торбички се появява покрай други начинания на Милен Георгиев и тогавашния му съдружник Мирослав Ангелов. Докато въртят търговия с дрехи в първите години след промените - като студенти в София, Милен и Мирослав осъзнават, че има огромно търсене на найлонови торбички (тип потник), особено по пазарите. Те започват да купуват и продават торбички и регистрират първата си фирма - \"Мегапорт\". След едно разочарование от основния им доставчик - производител в Казанлък, двамата търновци решават да закупят собствена машина от Турция и да произвеждат и печатат торбичките в родния им град. Малко след това Милен и Мирослав се разделят, като Мирослав Ангелов и до днес е собственик на \"Мегапорт\", друг голям производител на опаковки в Търново.  Милен - тогава 22-годишен, получава машината в замяна на дела си в \"Мегапорт\". Той заедно с брат си и тримата им близки приятели Николай Колев, Недко Христов и Ивайло Пенчев създават \"Екстрапак\". Петимата се познават от Математическата гимназия в Търново и по думите на Милен са се сближили още повече след един десетдневен преход в Пирин. Цехът им е тържествено открит през 1995 г., но след едно принудително местене и разширяване на производството, през 1998 г. съдружниците решават да инвестират в собствен завод. Той е открит през 2001 г. През 2009 г. в покрайнините на Търново е открит вторият завод на компанията, която вече работи с полимер, биополимер, хартия и текстил. Новите торбички В предишни интервюта Милен Георгиев набляга на факта, че бизнесът на \"Екстрапак\" за българския пазар се е обезсмислил през 2012 г., когато екоминистерството въвежда високата продуктова такса за всички найлонови торбички над определени размери. Големите фирми се оттеглиха, защото нямаха сметка да продават торбички и да плащат такса, а на тяхно място се настани сивият сектор, разказва Милен и допълва, че мярката не е проработила, защото няма кой и как да я контролира. Нито е допринесла за бюджета, нито за по-разумното потребление на торбички. Тя обаче кара \"Екстрапак\" да се ориентира изцяло към външния пазар и към производство на луксозни хартиени, текстилни чанти и опаковки от полимер и биополимер. Днес около 80% от продукцията на компанията се продава в Западна и Северна Европа. Клиенти на \"Екстрапак\" са най-големите търговски вериги в Европа и престижни марки от целия свят. Наемани са от принца на Монако и краля на Швеция и се гордеят с работата си за олимпиадата в Атина през 2004 г. и за Формула 1. Европроект с неочакван ефект През 2014 г. \"Екстрапак\" печелят проект по оперативна програма \"Иновации и конкурентоспособност\". Той е за подобряване на енергийната ефективност и включва мерки като закупуване на нови машини с по-висока производителност и по-ниска консумация на енергия, оползотворяване на отпадната топлина, внедряване на енергийно ефективно осветление и на система за мониторинг и контрол на енергопотреблението. Идеята е с новите машини да се подменят стари, както и да се внедри нова инсталация за производство на чанти за многократна употреба, които замърсяват по-малко от еднократните.  В рамките на проекта \"Екстрапак\" закупуват т.нар. флексопечатаща машина. Основно предимство на съвременните машини за флексопечат са значително увеличената скорост на печат – производителността по каталожни данни може да достигне 300 м/мин като работната производителност е най-малко 250.  Енергийното потребление също е по-ниско - спестява се електрическа енергия в размер на 1,197,000 kWh/год., както и съответно по-малко емисии на въглероден диоксид - 980.3 t/год. Планирало се е увеличаване на производствения капацитет за печат от 100 800 000 м/год. на 126 000 000 м/год., т. е увеличение с 25 200 000 м/год., или ръст с 25%. Аналогична е ситуацията с другите няколко закупени машини - машина за полиетиленови куриерски пликове със страничен шев, машина за ламиниране, както и енергийно ефективно осветление и автоматизирана система за мониторинг и контрол на електропотреблението.  Целият проект е на стойност 4.94 млн. лв., като безвъзмездно финансиране е 2.47 млн. лв., а останалите 2.43 млн. лв. са собствена инвестиция на \"Екстрапак\". Благодарение на неговото изпълнение и новите машини компанията започва да произвежда нетъкан полипропилен - плат с добри механични свойства и ниска цена. Идеята е с него да се произвеждат торби за многократна употреба, но оказва се, че нетъканият текстил намира приложение в редица производства: той може да се влага в изработката на памперси, матраци, детски колички, автомобилни седалки и много други. \"Ползите от европроекта бяха неочаквани. Попаднахме на голям пазар и се превърнахме в единствени доставчици на нетъкан текстил от тази част на ЕС\", посочва Милен. Разбира се, постигнати са и другите заложени цели: увеличаване на производствения капацитет, намалена консумация на електричество и спестени десетки хиляди тонове въглеродни емисии на година.  Инсталацията за нетъкан текстил \"вдъхновява\" изцяло нова производствена база - т.нар. Завод 3 на \"Екстрапак\", в който са вложени 16 млн. лв. и който заработва в края на 2017 г. Въпреки позитивите от изпълнението на европроекта Милен е на мнение, че бюрокрацията около него е изключително тежка и затова той не се решава да кандидатства повторно.  Оборотът на компанията през 2018 г. е близо 65 млн. лв., което е с около 5% по-малко спрямо година по-рано, а печалбата - около 6 млн. лв. в сравнение с 9 млн. лв. през 2017 г. Същевременно обаче капиталът и активите отбелязват ръст на годишна база, а задълженията се свиват от близо 30 млн. лв. на 27 млн. лв. (виж таблицата). \"Причината за спада е преустройството на производството ни - от 60%/30%/10% (полиетилен/хартия/текстил) към 30%/50%/20%. Клиентите промениха предпочитанията си, а ние не можахме с такава скорост да променим производството си и логистиката. Наложи се да поддържаме на склад 700 - 800 тона хартия, като дори и при това положение не успяваме да покрием всички поръчки\", посочва Милен и казва, че още му е трудно да прогнозира как ще завърши 2019 г. за компанията, макар че новата организация върви гладко от април насам. Комплекс за наематели Преди месец предприемачите се впускат в необичайно начинание - инвестиция в бизнес център, който се изгражда на терен, съседен на първия завод на \"Екстрапак\". Вложението е 25 млн. лева (без обзавеждането и оборудването) и се финансира със заем от Уникредит Булбанк. Крайният срок за завършване е 2021 г. Разгънатата площ на комплекса е над 30 хил. кв.м. Половината от тях ще са офиси за отдаване под наем, но в центъра ще има още конгресен център, споделен офис, data център (помещения за сървъри), склад за архив и документи, плувен басейн, спортен център, кантина, паркинги, зарядни станции за електромобили и др. Комплексът е на осем етажа плюс един подземен и един технически. Захранва се с геотермална енергия, добивана от 72 сонди плюс електричество, като компанията ще купува енергия, добивана от възобновяеми източници.  \"В града не се предлагат висококачествени офис помещения. Ако някой иска да развива бизнес с висока добавена стойност, трудно може да го направи без наличието на подобен проект\", посочи Милен Георгиев при представянето на проекта. Самият той осъзнава преди време, че не може да наеме още хора и да развива IT компанията си с наличните офиси в Търново. Така се стига и до идеята за изглаждането на бизнес центъра. Винаги заедно \"Защо сме заедно и защо сме толкова добри? Отговорите на двата въпроса имат различен генезис. Ние сме приятели много преди да се случат промени в България. Събрахме се през 82-ра година в Математическата гимназия, седяхме на съседни чинове, приятелството ни датира много преди 1995 г., когато започнахме този бизнес\", коментира Веселин Георгиев, брат на Милен. \"Защо сме добри - защото всички ние се интересуваме от същността на нещата, а не от тяхната форма. Това, което правим, го правим от сърце, правим го с желанието да стане по най-добрия начин, да го обновяваме, да го развиваме. Така действаме и резултатите са тези, които се виждат\", казва още той. По повод инвестицията в бизнес центъра Георгиев посочва, че тя \"не е случайна, не е плод на това, че някой иска да прави пари от него\". \"Акцентът е да се създадат възможности за други фирми да се развиват. Това е приносът на \"Екстрапак\" за бъдещето на България, за бъдещето на Велико Търново\", казва Георгиев. Според Николай Колев успехът на \"Екстрапак\" и неговите съдружници се дължи на факта, че \"не си задаваме въпроса как го правим\". \"Когато пред нас има ново предизвикателство, нови проблеми, никога не сме се питали: ох, сега как ще се справим. Може би ключът е, че от самото начало започнахме заедно и целият процес ни е познат от първия ден. Не сме имали нито конфликти, нито раздели\", казва Колев. И добавя: \"И няма да спрем да се развиваме.\"  Макар че трима от петимата съдружници живеят в Търново и следят отблизо процесите в компанията, тя на практика се самоуправлява, твърди Милен Георгиев. \"Ние почти не участваме в оперативното управление. Аз най-много се занимавам с инвестициите и софтуера. Ходя и на изложения, откъдето ми идват идеите, какво ново да правим. Николай се занимава с хората и инфраструктурата, Веско има съвсем малки задължения (предимно с хората от администрацията), Недко - суровини и материали, Ивайло не участва в никакви оперативни дейности\", разказва Милен. : Производствени инвестиции в големи предприятия, свързани с нисковъглеродната икономика : Повишаване на енергийната ефективност в предприятието : 4.94 млн. лв. : 2.47 млн. лв. : Оперативна програма \"Иновации и конкурентноспособност\" : 15 декември 2017г. : 10 юни 2019г. ", "date": "2019.11.12", "title": "Великотърновските машини за успех"}
{"url": "https://www.dnevnik.bg/razvlechenie/2019/11/12/3990600_roman_polanski_otricha_novopoiavilo_se_obvinenie_za/", "text": "Роман Полански отрече новопоявилото се твърдение, че той е изнасилил френска актриса през 70-те години, писа Би Би Си. Последното от серията от обвинения за сексуално посегателство срещу режисьора идва от името на Валентин Моние. Моните, която сега е фотограф, обвинява Полански в \"изключително насилствено\" нападение и изнасилване в неговата хижа в швейцарския ски курорт Гщаад през 1975 г., когато тя е била на 18 години. 88-годишният режисьор отрече твърденията й и заплашва да я съди. В отворено писмо, публикувано от френския вестник \"Ле Паризиен\", Моние разказва как той се е опитал да я накара да глътне хапче по време на предполагаемото нападение, а след това се опитал да се извини, настоявайки тя да обещае, че никога няма да каже на никого за случилото се. \"Мислех си, че ще умра\", пише тя. Адвокатът на носителя на \"Оскар\" заяви пред агенция \"Франс прес\", че оспорва това обвинение и че имат намерение да предприемат правни мерки срещу публикацията. Най-новият филм на Полански \"Офицер и шпионин\" вече предизвика противоречие през септември, когато взе второто място на фестивала във Венеция. Моние, която се снима като актриса в няколко филма през 80-те, заяви, че излизането на филма, който разказва за една от най-знаковите грешки в правната история на Франция - аферата \"Драйфус\", я е предизвикал да говори. \"Как може той да се възползва от публични фондове, за да инструментализира историята и по този начин да пренапише своята собствена, за да покрие криминалното си минало\", допълва тя, имайки предвид френската субсидия за филма. Полански призна за незаконен секс с непълнолетна през 1977 г. и излежа 42 дни в затвора, след което избяга от САЩ поради опасения, че правното му споразумение ще бъде отменено. Оттогава режисьорът, който е едновременно френски и полски гражданин, е беглец.", "date": "2019.11.12", "title": "Роман Полански отрича новопоявило се обвинение за изнасилване от 70-те"}
{"url": "https://www.dnevnik.bg/analizi/2019/11/12/3990612_biseri_ot_socialisticheskiia_pechat_predi_30_godini/", "text": "                         Ако човек чете румънските вестници от 11 ноември 1989 г., може да остане с впечатлението, че в света не се е случило нищо извънредно – с изключение на \"забележителния доклад на другаря Николае Чаушеску на разширеното пленарно заседание на Централния комитет на Румънската комунистическа партия\", както пише партийният орган Scinteia (\"Искра\"). Там се хвали румънският държавен и партиен ръководител за \"брилянтната програма за труд и за революционната борба на целия народ\", както и за \"отличното изпълнение на икономическите задачи\". Това, което се случва в тези дни на 1500 км северозападно от Букурещ, в разделения Берлин, не се споменава с нито една дума. За сметка на това социализмът е определен като \"път на свободното, независимо развитие на народите\". И в България радостта от падането на Стената е умерена: вестник \"Работническо дело\", печатният орган на Българската комунистическа партия, отделя внимание само на тридневния пленум на Германската единна социалистическа партия (ГЕСП) и изброява членове на Централния комитет, които са били освободени по \"дисциплинарни причини\".      В броя от 10 ноември 1989 година се споменава за новите правила за пътуване между двете части на Германия, но авторът на текста изрично цитира думите на члена на Политбюро Гюнтер Шабовски с това, че \"стената\" вече е проходима, но това не означавало, че тя ще бъде премахната. Думата \"стена\" е поставена в кавички, като че ли никога не е съществувала или е била подвеждащо понятие. За социалистическото партийно ръководство Стената е \"защитен вал\". Кратък коментар за събитията в Берлин публикува на 14 ноември 1989 година вестник \"Труд\" - печатният орган на профсъюзите. Авторът Драгомир Драганов предрича, че \"оттук нататък ще се говори много повече за разделението, отколкото досега\". И наистина: днес – 30 години след падането на Стената – в Германия продължава да се говори за различията между Източна и Западна Германия. По-нататък авторът пише: \"В ГДР бяха постигнати значителни социални придобивки, които сега (т.е. след падането на Стената) не бива да се изоставят.\" В Хърватия пресата е направо еуфорична. Най-тиражният вестник \"Вечерни лист\" разказва на цели четири страници за събитията в Берлин. Снимката на един мъж, застанал на Стената с чук в ръка, гласи: \"Като че ли в тези удари с чук се крие целият гняв, натрупан в годините, прекарани отвъд Стената.\" Вестникът отбелязва и това, че в Берлин цари \"карнавално настроение\". С леко саркастичен тон \"Вечерни лист\" цитира бившия държавен ръководител Ерих Хонекер, който едва в началото на 1989 година казал, че Стената ще продължи да стои и след сто години. Друга статия в същия брой твърди, че Кремъл предварително е знаел за събитията, тъй като заместникът на Хонекер – Егон Кренц, се е срещал с Михаил Горбачов в началото на ноември и сигурно го е запознал с плановете си. В броя си от 10 ноември 1989 г. хърватският вестник не допуска, че може да става дума за спонтанен и непредвидим обрат в политическите събития. Полската \"Газета виборча\" излиза със заглавието \"Европа без стена\" и пише: \"Никой не знае какви последствия ще има фактическото премахване на Берлинската стена. Въпреки това вече се случи нещо необратимо - вече не се стреля по хора. В Берлин, в сърцето на Европа, в битката на свободата срещу телените заграждения, победи свободата.\" \"Граничните служители само наблюдаваха как множеството хора се качват по Стената и сядат върху нея - на Стената, където всяка година бяха убивани много хора, направили опит за бягство\", описва събитията унгарският вестник Nepszava (\"Народен глас\"). \"Берлин празнува\", пише вестник Nepszabadsag (\"Народна свобода\") и в своята статия от Берлин нарича Стената \"Символ на миналото\". И пресата в Съветския съюз отбелязва актуалните събития в Берлин. Вестник \"Известия\" пише още на 10 ноември 1989 за \"драматичните дни\" в ГДР. Подробна информация има и за речта на Егон Кренц и за новите правила за пътуване в чужбина.      А как изглеждат нещата в самата ГДР? Там пресата се опитва да омаловажи събитията и дори да ги представи в лъжлива светлина. За актуалната ситуация виновен бил Западът, пише вестник \"Нойес Дойчланд\", централният орган на Германската единна социалистическа партия. Той цитира Руди Митаг, заместник-министър на държавната сигурност, който говори за \"неприкрита намеса на политици и медии от ФРГ в нашите работи\". \"Техните арогантни и реваншистки искания допринасят значително за изострянето и нажежаването на ситуацията у нас.\" Вестникът цитира и слово на говорителя на съветското външно министерство Генадий Герасимов, че границата не е изчезнала, макар някои западни коментари да се опитват да създадат тази представа. Герасимов припомня думите на Егон Кренц, че държавната граница на ГДР не е създадена, за да възпрепятства контактите между хората. Вместо да пише за събитията около Стената, \"Нойес Дойчланд\" се фокусира върху срещата между Йоханес Рау, тогава заместник-председател на Германската социалдемократическа партия ( ГСДП) и министър-председател на провинция Северен Рейн-Вестфалия, и Егон Кренц, в която генералният секретар на ГЕСП информира своя западногермански колега за \"последователните стъпки за обновяване в политиката, икономиката и обществото\". Целта била да се постигне обновление, което да отговаря на интересите и потребностите на народа - социализмът трябвало да стане по-привлекателен за всеки гражданин. Членът на Централния комитет Курт Хагер все пак е цитиран със следните самокритични думи: \"Трябва да кажа и това, че явно много съм се отдалечил от фактическия, от реалния делничен живот, от онова, което се случва в предприятията или в магазините.\" Вестникът представя събитията около Стената единствено с една малка снимка и със заглавието \"Оживление по граничните пунктове\". Думата е дадена и на някои обикновени хора от улицата: \"Страхотно нещо! Тази вечер пак ще се върнем обратно\", казва един минувач. Друг отговаря: \"Улиците не изглеждат по-различно от тези в Източен Берлин. Да - магазините са по-пъстри, асортиментът е впечатляващ, но у дома съм си от другата страна. Там е работата ми, имам хубаво жилище, както и място в детската градина за Никол.\"", "date": "2019.11.12", "title": "Бисери от социалистическия печат преди 30 години"}
{"url": "https://www.dnevnik.bg/bulgaria/2019/11/12/3990646_kratki_novini/", "text": "Кратки новини е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Румен Радев се срещна с Херо Мустафа В срещата между президента и посланика на САЩ на \"Дондуков\" 2 се включиха и ръководните екипи на двете институции, съобщи прессекретариата на държавния глава. По време на разговора бяха обсъдени актуални теми от взаимен интерес в сферите на енергетиката, икономиката, върховенството на закона, сигурността, търговия, инвестиционни програми и образование.      Планинската спасителна служба (ПСС) издирва туристка в Рила Това са съобщили за агенция \"Фокус\" от ПСС към Българския червен кръст . Издирвателната акция е започнала в неделя. Издирването е възобновено тази сутрин. Влак блъснал кола заради неспусната бариера Районна прокуратура - Асеновград, наблюдава разследването на влаковата катастрофа, причинена заради неспусната бариера, съобщи агенция \"Фокус\", като цитира пресцентъра на Апелативна прокуратура - Пловдив. Днес около 7 часа е бил подаден сигнал на тел. 112, че на охраняем жп прелез на околовръстния път на Асеновград пътнически влак, движещ се от Пловдив за Асеновград, се е ударил в преминаващ оттам лек автомобил \"Опел Астра\", в който са пътували трима мъже. Те са били откарани в болницата с наранявания. Според първоначалните данни причина за пътното произшествие е неспусната железопътна бариера на прелеза. Към момента няма повдигнати обвинения. За 24 часа по Закона за МВР е задържан К.М., на 60 г., дежурен кантонер. Той е тестван с техническо средство \"Алкотест дрегер\", който отчел наличие на 1.8 промила алкохол в издишания въздух. Тестът за алкохол на машиниста на влака е отрицателен. Разследването по случая продължава. Бюджетът за 2020 г. дава възможност за увеличение на парите за нощен труд Проектобюджетът на МВР за следващата година дава възможност заплащането на нощния труд на полицаите да бъде увеличено от 25 стотинки на 1 лев на час. Това съобщи в Ловеч министърът на вътрешните работи Младен Маринов след откриването на обновената сграда на местното районно управление, съобщи БНР. \"От 1 януари ще има 10% увеличение върху основната заплата на служителите от МВР\", каза Маринов и изрази надежда с преразпределение и от парите от новия бюджет да бъде увеличено заплащането на нощния труд в рамките на един лев на час. Обнародваха указа на президента, с който изборът на Гешев бе върнат Указът за връщане на Висшия съдебен съвет (ВСС) на предложението за назначаване на Иван Гешев за главен прокурор бе обнародвано в днешния брой на Държавен вестник. Още вчера  ВСС насрочи за четвъртък повторната процедура , след като президентът Румен  Радев отказа да назначи Гешев . ВСС вече неколкократно даде заявка, че само ще прегласува номинацията на Гешев за главен прокурор, макар че в Закона за съдебната власт  не е регламентирано ясно  на кой етап трябва да се върне процедурата - дали от началото с номиниране на нови кандидати или само да се прегласува тази на Иван Гешев.", "date": "2019.11.12", "title": "Кратки новини: Планинската спасителна служба издирва туристка в Рила"}
{"url": "https://www.dnevnik.bg/biznes/2019/11/12/3990575_do_septemvri_iznosut_na_stoki_ot_bulgariia_raste/", "text": "През първите девет месеца на годината износът от България расте повече от вноса, показват данните на Националния статистически институт, които включват търговията и с ЕС, и с трети страни. За година износът на България расте с 3.2%, а вносът - с 1.1%. Експортът е на стойност 42.6 млрд. лв., а вносът - 45.6 млрд. лв. Общото външнотърговско салдо е отрицателно и е на стойност 3 млрд. лв. Най-голямо увеличение спрямо същия период на предходната година е отчетено в секторите \"Храни и живи животни\" (24.9%) и \"Мазнини, масла и восъци от животински и растителен произход\" (20.3%). Най-голям спад се наблюдава в сектор \"Минерални горива, масла и подобни продукти\" (30.7%). Външнотърговското салдо на България с трети страни е отрицателно и е в размер на 1.8 млрд. лв.", "date": "2019.11.12", "title": "До септември износът на стоки от България расте повече от вноса"}
{"url": "https://www.dnevnik.bg/sviat/2019/11/12/3990534_koi_pazari_i_borsi_specheliha_nai-mnogo_ot_padaneto_na/", "text": "Събарянето на Берлинската стена превърна икономиката на свободните пазари в норма в цяла Европа. Но кои финансови пазари се справиха най-добре след това? Уолстрийт и БРИКС, разбира се. Събитията от 1989 г. предефинираха границите в Европа, но също така и дадоха тласък на почти две десетилетия на мощна икономическа либерализация и глобализация, увлекли също Китай, Индия и Латинска Америка. Това бе една вълна, която едва сега достигна върха си и започна да се обръща. Разбира се, това не е единственият фактор. Значение има още 30-годишният спад в цените на кредитирането и победата над инфлацията - дори посред бума на производство на суровини, предизвикан от неутолимия глад на Китай. Обединената отново Германия бетонира позицията си на най-голямата европейска икономика. Но анализите на поведението на пазарите показва, че най-големите печеливши са се оказали Уолстрийт - знаменосецът на западния капитализъм, както и възникващите икономики от групата БРИК - Бразилия, Русия, Китай и Индия.  След онзи исторически 9 ноември 1989 г. стойността на индекса S&P 500 се увеличи 1635%, акциите в Полша - най-голямата източноевропейска икономика, поскъпнаха с 550%, а след стабилното си установяване в края на 90-те години руският Moex се повиши с почти 900%. За сравнение - DAX на обединена Германия отчете повишение от 350% в доларови измерения, 320% спрямо индекса MSCI, отчитащ най-всеобхватно световната активност по борсите, и 460% според еквивалента на глобалния възникващ пазар. \"Зад всичко това има различни процеси\", казва Ханс Петерсон от SEB Investment Management. \"В комбинация с растежа на възникващите пазари, когато те бяха либерализирани, а Китай се отвори към света, разбира се, имаме намаляване на доходността по облигациите и в една или друга степен ликвидирахме инфлация.\" Резултат от либерализацията е и експлозията във взимането на заеми от глобалните капиталови пазари. Данни, анализирани от State Street Global Advisors, показват, че от падането на Стената насам възникващите пазари са емитирали повече от 120 трилиона долара.      Над 40 трилиона долара от тях се дължат на Китай, включително 27 трилиона долара само през последните 10 години. За сравнение - Русия е емитирала само 2 трилиона долара, отчасти в резултат на това, че се влошиха отношенията със Запада след налагането на санкции преди 5 години заради анексирането на Крим и намесата в Източна Украйна. \"В момента Китай е най-големият дългов пазар. Това наистина е нещо изключително значимо\", казва Абхишек Кумар от State Street. Някои валути трябваше да преминат през девалвация и различни дългови или финансови кризи. Стойността на руската рубла намаля наполовина спрямо долара от времената на СССР, докато тази на амалгамата от дойче марка и евро леко се повиши. В икономически смисъл големият печеливш отвъд бившата желязна завеса е Полша, където БВП се увеличи значително до почти 600 млрд. долара. Следват я Чехия с около 250 млрд. долара и Румъния.      В Азия безспорно това е Китай. Днес икономиката му се оценява на почти 14 трилиона долара годишно. Страната започна постепенно да се отваря след смъртта на Мао през 1976 г., но рязко ускори темпото през 90-те години и влезе през 2001 г. в Световната търговска организация.      Но въпросът, който мнозина икономисти и инвеститори си задават, е дали цялото това движение може да поеме в обратна посока. САЩ и Китай са се вкопчили в търговска война. Отношенията между западните държави и Москва бързо охладняват от 2014 г. насам и след обвиненията за намеса в американските избори през 2016 г., което руснаците отричат. Полша е управлявана от партия, определяна като националистическа и евроскептична, а Унгария и Сърбия отново се сближават с Русия.      Проучване на \"Отворено общество\" сред около 12 500 души в Централна и Източна Европа, публикувано тези дни, показа, че мнозинството смятат, че демокрацията в страните им е застрашена: 61% в Словакия, 58% в Унгария и Румъния, 56% в България, 52% в Германия и 51% в Полша. Пазарите също не играят водещата роля, а се адаптират към реалността, в която повечето централни банки максимално понижиха лихвите, а растежът и финансите на държавите са ограничавани от остаряването на населението им.      От избухването на търговската война китайският индекс на елитните компании се представя с 30% по-слабо от S&P 500. Но руските пазари за дългове и акции са едни от най-добре представящите се тази година, а мнозина източноевропейски пазари също показват солидно темпо. \"Мисля, че динамиката, която 1989 г. създаде, е почти изчерпана, казва Дидие Сен-Жорж, директор в Carmignac, компания за управление на активи на стойност 35 млрд. евро. Има голям бунт срещу политическия и икономическия либерализъм. Той е поставен на огромно изпитание.\"", "date": "2019.11.12", "title": "Кои пазари и борси спечелиха най-много от падането на Берлинската стена"}
{"url": "https://www.dnevnik.bg/sport/2019/11/12/3990461_tehnologiiata_za_videopovtoreniia_e_uspeshna_otchetoha/", "text": "Използването на  системата за видеоповторения (VAR)  е успешна въпреки някои спорни решения и критиките от специалисти и фенове. Това отчете Висшата лига на среща в понеделник, на която беше обсъждана именно технологията, въведена в началото на сезона. Бившият съдия Нийл Суорбрик, който е отговорен именно за използването на VAR, уточни, че е нужно време за усъвършенстване в използването на технологията. \"Ние сме в самото начало, минаха едва 12 кръга, така че дайте ни малко време, за да работим с технологията и да се усъвършенстваме\", каза Суорбрик пред медиите и добави: \"Засега сме доволни и работи, както искахме. В други спортове като крикет и ръгби отне години, за да достигнат добро ниво\". Технологията беше използвана през миналия сезон само в мачове от Купата на Лигата и ФА къп, преди да бъде въведена изцяло във Висшата лига. Въпреки това от началото на сезона се стигна до някои спорни моменти, като два от тях белязаха миналия уикенд. В  дербито между \"Ливърпул\" и \"Манчестър сити\"  гостите имаха претенции за неотсъдена дузпа, секунди преди първия гол на мърсисайдци. Вторият гол на \"Ливърпул\" пък беше вкаран след спорно положение на Мохамед Салах, който беше на една линия с последния защитник. По същото време в мача между \"Тотнъм\" и \"Шефийлд юнайтед\" гостите бяха спрени със засада в подобна ситуация на тази със Салах. Попитан каква оценка би дал Суорбрик на технологията до момента, той отговори: \"Мисля, че по десетобалната скала бих дал седем. Мисля, че имаме повече правилни решения, отколкото грешни\". \"Щом в първите месеци се представяме добре и заслужаваме оценка седем, мисля че до две години трябва да вдигнем нивото и да получим осем и половина или девет.\"     ", "date": "2019.11.12", "title": "Технологията за видеоповторения е успешна, отчетоха във Висшата лига"}
{"url": "https://www.dnevnik.bg/politika/2019/11/12/3990576_vsichki_partii_bez_gerb_iskat_nova_komisiia_v/", "text": "Всички парламентарни групи без ГЕРБ искат в Народното събрание да бъде създадена временна комисия, която да разгледа всички предложения на партиите и след експертно обсъждане да изработи проект за промени в Изборния кодекс. Предложението е в нея на паритетен принцип да участват представители на всички парламентарни групи. Идеите на различните парламентарни сили за промени в изборните правила бяха обсъждани на закрити врата на среща, инициирана от БСП. В разговора не се включиха депутати от ГЕРБ. \"Целта е обща - гарантиране на честен и прозрачен вот и възможност българските граждани да гласуват свободно и да изразят волята си такава, каквато е\", обяви лидерът на БСП Корнелия Нинова след срещата. Председателят на \"Воля\" Веселен Марешки каза, че всички искат честни и прозрачни избори. Според Корнелия Нинова на срещата са се обединили, че \"не бива да се променя сега действащата норма за стопроцентово машинно гласуване\", да търсят вариант за машинно преброяване и начини за изчистване на т.нар. мъртви души от списъците. Зам.-председателят на парламентарната група на ДПС Йордан Цонев каза, че обединението е само около предложението да се променят изборните правила, като вариантът е това да се прави от временна комисия, което тепърва ще се гласува от групата му. По думите му има и различни предложения - ДПС предлага отпадане на уседналостта, а ВМРО и \"Воля\" - образователен ценз при гласуване. На въпрос на \"Дневник\" дали трябва да отпадне забраната за огласяване на социологически проучвания в изборния ден, както и денят за размисъл - да бъде отменен, Корнелия Нинова: \"Може ли да оставим тези въпроси в работен порядък. Ако съм тук сама, бих говорила за предложенията на БСП. Но нека не караме групите всеки сега тук да се надпреварва да си представя идеите.\" Другите представители не отговориха.", "date": "2019.11.12", "title": "Всички партии без ГЕРБ искат нова комисия в парламента за промени в Изборния кодекс"}
{"url": "https://www.dnevnik.bg/sviat/2019/11/12/3990510_gurciia_gleda_kum_kitai_no_ne_vsichko_haresva/", "text": "                         Рядко сме виждали толкова силна демонстрация на близки отношения с Китай: миналата седмица консервативният премиер на Гърция Кириакос Мицотакис посети Китай, придружен от голяма икономическа делегация. Гърция пък беше страна на фокус на панаира в Шанхай. А от вчера (10.11.) китайският президент Си Цзинпин е на 3-дневно официално посещение в Гърция. Според информации в гръцките медии по време на визитата ще бъдат подписани 16 споразумения за икономическо сътрудничество в областите земеделие, иновации, телекомуникации, туризъм, култура и правосъдие. Освен това две от най-големите китайски банки - Bank of China и International and Commercial Bank of China (ICBC) - ще открият свои клонове в гръцката столица. \"Отворени сме за бизнеса\" - гласи любимото мото на новия гръцки премиер. Председателят на консервативната \"Нова демокрация\" води политика, която стимулира бизнеса, и е решен да намали с 30 процента корпоративния данък, както и да даде тласък на дълго отлаганата приватизация. Проправителственият печат се надпреварва да тиражира добри новини: САЩ проявявали интерес към стратегическо важното пристанище на Александруполис, недалеч от границата с Турция; Израел се интересувал от гръцката оръжейна индустрия; а германският гигант REWE планирал да стъпи на гръцкия енергиен пазар. Сега обаче на ход са китайците. \"През последните 6 месеца много проекти напреднаха сериозно\", казва по този повод Фотис Проватас от Камарата за гръцко-китайско сътрудничество със седалище в Атина. Според него е огромна стъпка напред предстоящото откриване в Атина на клонове на две от водещите китайски банки, защото \"китайските инвеститори отиват там, където техните банки вече са стъпили\", уточнява той. Инвестицията в Пирея Но потенциалът е значително по-голям: китайските проекти в Гърция представляват по-малко от един процент от общия обем на китайските инвестиции в Европа. Един от многообещаващите проекти е товарното контейнерно пристанище в Пирея, мажоритарен дял от което от 2016 г. насам притежава китайската държавна корабна компания COSCO. Така най-голямото гръцко пристанище се превръща в разпределителна гара за товарните превози към Европа. Китай иска да разшири обема на инвестициите си в Гърция, но тези намерения се натъкват и на съпротива от страна на Атина. Гърците  отхвърлиха  например китайското предложение за корабостроителница за огромни яхти - вероятно поради опасения, че това ще съсипе бизнеса на местните фирми, както написа вестник \"Катимерини\". Планираното разширяване на капацитета на пристанището в Пирея също не напредва особено. Независимо от това \"китайската инвестиция в Пирея е много успешна\", казва за ДВ Константинос Филис от Атинския институт за международни отношения. Той обръща внимание на това, че Китай е длъжен да спазва европейските разпоредби, например за защита на труда, посочва политологът. Според Фотис Проватас, Гърция има интерес да се спазват европейските норми, защото точно малките страни като Гърция нямат други защитни механизми срещу произвола на големите и икономически мощни държави. Той припомня, че в недалечното минало Унгария се е опитала да заобиколи европейските правила, за да улесни китайските инвестиции, с което в крайна сметка си навлякла доста неприятности. Също и Филис призовава за спазването на европейското законодателство, като същевременно защитава и сближаването с Китай: \"Гърция се нуждае спешно от нови инвестиции и свежи пари\", твърди анализаторът. Защото от Европа страната в момента получавала предимно насърчителни потупвания по рамото. Златна виза за китайци Много атрактивен за китайските инвеститори изглежда гръцкият пазар на недвижимите имоти. За това заслуга има и тъй наречената \"златна виза\": Гърция дава 5-годишно разрешение за пребиваване на онези граждани извън ЕС, които вложат поне 250 хил. евро в местни недвижими имоти. Това е и най-ниската в целия ЕС цена, която граждани на трети страни трябва да платят за правото на свободно придвижване в общността. Дотук повече от 5 хил. китайци са се възползвали от тази възможност. Тенденцията е възходяща. Дали пък това не е някакъв нов успешен бизнес модел? При цялото си положително отношение към Китай, Фотис Проватас е по-скоро скептичен: \"Не покупката на недвижими имоти, а най-вече инвестициите в производството могат и трябва да допринесат за икономическия ръст на Гърция\", посочва той.", "date": "2019.11.12", "title": "Гърция гледа към Китай, но не всичко ѝ харесва"}
{"url": "https://www.dnevnik.bg/sviat/2019/11/12/3990644_erdogan_zaplashi_es_s_boici_na_isliamska_durjava_i/", "text": "Турският президент Реджеп Тайип Ердоган отправи нови заплахи към Европа, този път заради решението да  бъдат наложени санкции на страната  заради сондажите за газ край Кипър. Пред репортери ден преди посещението си в Съединените щати, където трябва да се срещне с американския си колега Доналд Тръмп, Ердоган потвърди, че Турция ще продължи да връща бойци от \"Ислямска държава\" в родните им страни дори държавите да ги отхвърлят. Той обаче добави: \"Трябва да преразгледате позицията си към Турция, която в момента държи толкова много членове на \"Ислямска държава\" в затворите и същевременно контролира тези в Сирия.\" \"Вратите на границата ще се отворят, тези терористи от ДАЕШ ще бъдат депортирани. Тогава сами се оправяйте\", каза турският президент, цитиран от Анадолската агенция, ден след решението на ЕС. \"Тези преговори може да свършат внезапно\" Турция, предупредила, че не е \"хотел за джихадисти\", вчера  започна с депортациите  на бойци от САЩ, Дания и Германия и се очаква да продължи с още германци, ирландци и французи. Не е известно какво ще направят другите страни с бойците - някои от тях са лишени от гражданство. Вчера турски и гръцки медии  разказаха за мъж , оказал се в буферната зона между двете граници, сред като е бил депортиран от Турция. Ердоган, помолен да коментира, заяви: \"Дали са заклещени на границата не ни засяга. Ще продължим да ги изпращаме.\" Този път заплахите са свързани не с операция \"Извор на мира\", заради която Ердоган  обяви отново, че ще изпрати \"3.6 млн. сирийци\"  (въпреки че повечето живеят извън лагери, разселени из страната, и са далеч от европейските граници). Евросъюзът прие механизъм, който дава възможност за персонални и други санкции заради турските сондажи край Република Кипър, започнали това лято във води, които страната от ЕС смята за своя икономическа зона. Ердоган обясни, че Турция ще действа съгласно международното право и че диалогът със съюза, към който Анкара все още иска да се присъедини, може да прекъсне, предаде \"Ройтерс\": \"Хей, ЕС, знай това - Турция не е една от страните, които познаваше досега. Ние сме страна, която седи на масата за преговори с теб. Тези преговори може да свършат внезапно.\"", "date": "2019.11.12", "title": "Ердоган заплаши ЕС с бойци на \"Ислямска държава\" и край на преговорите"}
{"url": "https://www.dnevnik.bg/biznes/2019/11/12/3990642_nov_jilishten_proekt_v_sofiia_se_suglasuva_25_g_pri_6/", "text": "Съгласувателните процедури за нови жилищни сгради в София днес отнемат пет пъти по-дълго време, отколкото преди пет години. Ако през 2014 г. от покупката на терена до началото на изкопните работи са минавали 6 месеца, то сега това трае две години и половина. Това коментира пред журналисти изпълнителният директор на компанията за инвестиции в нови жилищни имоти BLD Bulgaria Димитър Савов. По думите му самото строителство отнема по-кратко време - година или две според мащабите на проекта. \"Строителството и продажбата са най-лесната част\", каза предприемачът и даде пример с това, че за подробния устройствен план съседите трябва да бъдат уведомени три пъти като за всяко уведомление компанията трябва да получи обратна разписка. При един от проектите е трябвало да се чакат по три обратни разписки от 268 души. Той прогнозира, че през следващите две години ще продължи да расте както броят на сделките, така и на цените. По-голямата част от договорите, сключени вече на зелено, формално ще бъдат отчетени от статистиката след издаването на акт 16 през следващите две години. Търсенето на жилища в София продължава да расте, с повишаването на доходите купувачите се увеличават. Ако се въведат нови допълнителни ограничения за нови сгради, това ще ограничи и предлагането, добави той. Себестойността на строителството също нараства заради повишаването на възнагражденията Клиенти на компанията са предимно млади хора - семейства, които досега са живели под наем в София или в по-малко жилище и искат да се разширят. Сделките с кредит бележат ръст и вече са около половината от всички в компанията. Купувачите предпочитат да финансират начинанието с ипотечен кредит, а не със собствени средства, защото лихвите са ниски. Около 20% от сделките са с инвестиционна цел за отдаване под наем. Говорейки за строителството на нови жилища, Савов не вижда \"имотен балон\". \"Покачването на цените при реално сключените сделки по райони, което отчита националната статистика, е не от поскъпването на даден имот, а от това, че купувачите избират по-скъпи жилища\", коментира той. Имоти на по-ниски цени - независимо ново или старо строителство, има, но то не предизвиква интерес, добави търговският директор на компанията Ирина Кънева. Новите жилища не достигат  Основната причина за нарастването на цените на жилищата през последните четири-пет години са ниските лихви, сочи и анализ на \"Уникредит Булбанк\", представен на форум вчера и цитиран от  \"Капитал\".  Заради тях собствениците на спестявания трансформират банкови депозити и други финансови активи с ниска доходност в недвижими имоти, привлечени от високите темпове на ръст на цените им през последните няколко години и от надеждата, че той ще продължи и в бъдеще. Според анализа на \"Уникредит Булбанк\" макар и в по-малка степен повишаването на цените е способствано от недостатъчното предлагане на нови жилища особено в големите градове, чието население продължава да нараства. През последните години нивото на построените жилища се движи между 8000 и 9000 единици годишно. Главният икономист на банката Кристофор Павлов обясни, че според преобладаващите оценки, за да може българската икономика да поддържа нивото на съществуващия жилищен фонд на нивата, достигнати в момента, е необходимо годишно да се произвеждат около 13 хил. жилища. За последно това ниво е постигнато през далечната 2009 г.", "date": "2019.11.12", "title": "Нов жилищен проект в София се съгласува 2.5 г. при 6 месеца през 2014 г."}
{"url": "https://www.dnevnik.bg/biznes/2019/11/12/3990637_za_godina_iznosut_za_es_narastva_s_36/", "text": "До края на август износът на България за Европейския съюз нараства с 3.6% спрямо същия период на 2018 г. и е в размер на 25.8 млрд. лв., показват данните на Националния статистически институт. Основни търговски партньори на България са Германия, Румъния, Италия, Гърция, Франция и Белгия, които формират 66.5% от износа за държавите - членки на ЕС. Спрямо осемте месеца на миналата година най-голям ръст в износа е отбелязан в сектор \"Минерални горива, масла и подобни продукти\" (29.9%). Най-голям спад се наблюдава в сектор \"Мазнини, масла и восъци от животински и растителен произход\" (14.2%). Вносът се увеличава с 2.4% спрямо същия период на предходната година и достига 27 млрд. лв. Най-голям е стойностният обем на стоките, внесени от Германия, Италия, Румъния, Гърция и Испания. При вноса в сравнение със същия период на 2018 г. най-голямо процентно увеличение е отчетено в сектор \"Безалкохолни и алкохолни напитки и тютюн\" (25.6%). Най-голямо намаление се наблюдава в сектор \"Необработени (сурови) материали, негодни за консумация (с изключение на горивата)\"(21.6%). Външнотърговското салдо на България с ЕС за периода януари - август 2019 г. е отрицателно и е на стойност 1.2 млрд. лв.", "date": "2019.11.12", "title": "За година износът за ЕС нараства с 3.6%"}
{"url": "https://www.dnevnik.bg/bulgaria/2019/11/12/3990661_tramvai_blusna_jena_pred_sudebnata_palata/", "text": "Жена е пострадала, след като трамвай излезе от релсите пред Съдебната палата в София на кръстовището на бул. \"Витоша\" и \"Алабин\", съобщи БНР. Жената е преминавала в близост до трамвая и е била блъсната. Заради инцидента за около два часа беше спряно движението на трамваите в посока \"Лозенец\". Мястото беше огледано от екипи на полицията. В пост във \"Фейсбук\" от гражданската инициатива \"Спаси София\" съобщиха, че това е трети инцидент на същото място за една седмица. \"Вероятната причина е отваряне на стрелката по време на преминаване на трамвая, което причинява дерейлиране. Стрелките са стари и евтини, а трамвайната инфраструктура е толкова неподдържана, че вече е опасна\", се казва в него.      Пред БНР заместник-директорът на столичния електротранспорт Иво Василев обясни, че причината вероятно е смяна на стрелката на трамвайните релси в момента на преминаване на мотрисата.", "date": "2019.11.12", "title": "Дерайлирал трамвай блъсна жена пред Съдебната палата в София (обновена)"}
{"url": "https://www.dnevnik.bg/sport/2019/11/12/3990662_ivet_lalova_e_izbrana_ubeditelno_za_nai-dobur_atlet_na/", "text": "Ивет Лалова е избрана за най-добър атлет на България за 2019 г. Спринтьорката печели приза в анкетата на списание \"Атлетика\" за пети път. Тя стъпва на върха убедително, като събра 309 точки. Второто място зае състезателката в тласкането на гюле Радослава Мавродиева с 261, следвана от Мирела Демирева (скок на височина, 245 т.). Лалова заслужи признанието благодарение на силното си представяне през сезона. Най-напред тя си осигури квоти за олимпийските игри в Токио 2020, като  на 100 м записа най-силния си резултат от шест години насам . Кулминацията дойде на световното в Доха, където  българката влезе във финала на 200 метра и стана седма . Мавродиева стана европейска шампионка в зала, но получи контузия. Демирева, която получи наградата през 2016 и 2018 г., покри олимпийския норматив и се класира за финала на световното. Четири пъти тя беше в тройката на турнири от Диамантената лига. Младият състезател в мятането на чук Валентин Андреев спечели наградата за \"Любимец на феновете\" след гласуване във \"Фейсбук\". Той спечели златен медал на европейския олимпийски младежки фестивал.", "date": "2019.11.12", "title": "Ивет Лалова е избрана убедително за най-добър атлет на България"}
{"url": "https://www.dnevnik.bg/politika/2019/11/12/3990679_elen_gerdjikov_e_noviiat_-_star_predsedatel_na/", "text": "Досегашният председател на Столичния общински съвет Елен Герджиков (ГЕРБ) запазва поста си и в настоящия. Това стана факт днес при първото събиране на новия състав на местния парламент. При тайно гласуване той получи 33 гласа от 60 гласували. Волен Сидеров от \"Атака\" беше единственият общински съветник, който си тръгна преди гласуването. Другият претендент за председател Милка Христова (БСП) получи 15 гласа, колкото са и всички съветници от тази партия в общинския съвет. По същия начин Методи Лалов получи гласовете само на съветниците от \"Демократична България\" - 12.      Елен Герджиков беше избран с гласовете на ГЕРБ-СДС с общо 27 съветници, ВМРО (4 съветници) 1 глас от \"Атака\" и вероятно подкрепа от независимия Борис Бонев. На въпрос на \"Дневник\" той заяви, че гласуването е тайно и всеки може да го тълкува, както намери за добре. СОС избра и заместник-председатели на общинския съвет, които са Борислав Игнатов (\"Демократична България\"), проф. Иво Петров (ГЕРБ-СДС) и Милка Христова (БСП).      Пред \"Дневник\" Карлос Контрера от ВМРО каза, че партията обмисля дали да направи политическа група в общинския съвет. За това са нужни петима души, като тя може да стане факт, ако се привлекат представителите на \"Атака\". В предишния общински съвет ВМРО и \"Атака\" бяха в една група под името \"Обединени патриоти за София\". Днешното първо заседание на СОС започна с клетва на новия-стар кмет Йорданка Фандъкова, районните кметове, общинските съветници и кметовете на 34 села. След избирането му за председател на съвета Елен Герджиков обясни, че още утре ще се събере с новите си заместници и ще определят кога да е следващото заседание. Като приоритетна задача той посочи изготвянето на нов правилник за организацията и дейността на СОС.", "date": "2019.11.12", "title": "Елен Герджиков е новият-стар председател на Столичния общински съвет"}
{"url": "https://www.dnevnik.bg/bulgaria/2019/11/12/3990658_predlagat_se_tri_varianta_za_izplashtaneto_na_t_nar/", "text": "След две години обсъждания работна група към Министерството на труда и социалната политика е готова с варианти за изплащане на т. нар. втора пенсия, за която родените след 31 декември 1959 г. внасят вноски в частните пенсионноосигурителни фондове. Първите пенсионери, които ще имат право на втора пенсия, ще се появят в края на 2021 година, това ще са жените, родени през 1960 година, които тогава ще са навършили  61 години и 8 месеца. През 2024 г. към тях ще се присъединят и мъжете от този набор. И въпреки това, че вноските се събират от 20 г., регламентация за фазата на изплащане все още няма.  Междувременно работната група отчита, че средната сума в индивидуалните партиди на кандидат - пенсионерите (на възраст днес от 55 до 59 години) е едва около 4075 лева, съобщи БТА. При тази изходна база експертите са разработили няколко варианта на изплащане - наведнъж, за най-малките суми, разсрочено или пожизнено за по-големите.  ще се изплаща, когато натрупаните от пенсионера пари са достатъчни месечното плащане да е не по-малко от 15% от минималната пенсия за осигурителен стаж и възраст, действащата към момента на отпускането. За сравнение - за тази година размерът й е 219.43 лв. , но всяка година се увеличава. Пенсионерите ще могат да изберат и   Това значи, че ако човекът почине преди да изтече периодът, който е посочил, наследниците ще получат остатъка. Ако не се избере гарантиран период на изплащане, остатъкът ще отива в общ фонд. При недостатъчно пари в личните партиди за пожизнена пенсия хората ще имат право на като избират срока и размера на плащанията. Ограничението е, че размерът не трябва да бъде по-малък от 15 процента от минималната пенсия и не по-голям от 100% от нея.", "date": "2019.11.12", "title": "Предлагат се три варианта за изплащането на т. нар. втора пенсия"}
{"url": "https://www.dnevnik.bg/biznes/2019/11/12/3990656_srednata_zaplata_e_narasnala_do_1266_lv_prez_septemvri/", "text": "С края на активния летен туристически сезон броят на наетите по трудов договор намалява с 1.7% към края на септември. В същото време средната брутна заплата продължава да расте и през деветия месец достига 1266 лв. при 1224 лв. през август и 1257 лв. през юли. Това показват данните на Националния статистически институт. По предварителни данни наетите лица по трудово и служебно правоотношение към края на септември намаляват с 39.1 хил., или с 1.7%, спрямо края на юни, като достигат 2.31 милиона.  на 2019 г. най-голямо намаление на наетите очаквано се наблюдава в икономическите дейности \"Хотелиерство и ресторантьорство\" - с 15.7%, а също и в \"Операции с недвижими имоти\" - с 4.1%, и в \"Административни и спомагателни дейности\" - с 2.2%. Най-голямо увеличение на наетите с началото на новата учебна година е регистрирано в дейност \"Образование\" - с 1.3%. Най-голям е относителният дял на наетите по трудово и служебно правоотношение в дейностите \"Преработваща промишленост\" и \"Търговия, ремонт на автомобили и мотоциклети\" - съответно 21.4 и 17.1%.   наетите по трудово и служебно правоотношение намаляват с 5.2 хил., или с 0.2%. Най-голямо намаление се наблюдава в икономическите дейности \"Преработваща промишленост\" - с 12.9 хил., \"Селско, горско и рибно стопанство\" - с 2.4 хил., и \"Други дейности\" - с 1.9 хил., а най-голямо увеличение - в \"Създаване и разпространение на информация и творчески продукти; далекосъобщения\" - с 6.6 хиляди. В процентно изражение намалението е най-значително в икономическите дейности \"Други дейности\" и \"Селско, горско и рибно стопанство\" - съответно с 5.1 и 3.2%, а най-голямо увеличение е регистрирано отново в \"Създаване и разпространение на информация и творчески продукти; далекосъобщения\" - със 7.5%.  Спрямо август се вижда ръст в средното брутно заплащане, но спрямо второто тримесечие данните показват, че то се свива с 0.9% през третото тримесечие до 1249 лв. Най-голямо намаление има в секторите \"Финансови и застрахователни дейности\" - с 9.2%, \"Добивна промишленост\" - с 5.6%, и \"Производство и разпределение на електрическа и топлинна енергия и на газообразни горива\" - с 3.3%. През третото тримесечие спрямо същия период на миналата година средната месечна работна заплата нараства с 11.8%, като най-голямо e увеличението в икономическите дейности \"Операции с недвижими имоти\" - със 17.8%, \"Образование\" - с 15.8%, и \"Други дейности\" - с 15.7%.  Най-високи заплати през периода юли - септември е имало в сектора \"Създаване и разпространение на информация и творчески продукти; далекосъобщения\" - 2988 лева; в \"Производство и разпределение на електрическа и топлинна енергия и на газообразни горива\" - 1980 лева; във \"Финансови и застрахователни дейности\" - 1973 лева. Най-нископлатени са били наетите в \"Хотелиерство и ресторантьорство\" - 782 лева, където работодателите най-често се оплакват от липса на квалифицирани кадри, в \"Други дейности\" - 912 лева, и в \"Доставяне на води; канализационни услуги, управление на отпадъции възстановяване\" - 991 лева. Спрямо същия период на предходната година средната месечна работна заплата през третото тримесечие на 2019 г. в обществения сектор нараства с 10.5%, а в частния - с 12.2%.", "date": "2019.11.12", "title": "Средната заплата е нараснала до 1266 лв. през септември"}
{"url": "https://www.dnevnik.bg/evropa/2019/11/12/3990735_trimata_novi_kandidati_za_evrokomisari_preminaha_testa/", "text": "Правната комисия на Европейския парламент допуска предложените от Унгария, Румъния и Франция за бъдещи еврокомисари до устен изпит пред евродепутатите, предаде БТА. Тримата кандидати ще се явят на изслушвания в четвъртък. Целта остава следващата Европейска комисия  да встъпи в длъжност на 1 декември , посочи днес говорител на новоизбрания председател на комисията Урсула фон дер Лайен.  През октомври ЕП отхвърли кандидатите за комисари на Париж, Букурещ и Будапеща. Унгарецът Ласло Трочани (разширяване и съседство) и румънката Рована Плумб (транспорт) не преминаха етапа на разглеждане на декларациите им за конфликт на интереси, а французойката Силви Гулар ( вътрешен пазар, отбрана, космос и дигитални въпроси)  беше отхвърлена  по етични причини. Впоследствие Унгария предложи за нов кандидат  дипломатическия си представител  в ЕС,  Румъния  - евродепутата Адина-Йоана Вълян, а Франция - бившия  главен изпълнителен директор на технологичната компанията \"Атос\"  Тиери Бретон . Говорителят днес съобщи, че днес Фон дер Лайен е изпратила второ писмо до Лондон с искане за британско предложение за еврокомисар. По думите на говорителя до снощи, когато беше  крайният срок  за отговор на първото писмо, не е имало реакция от британската страна. Във второто писмо отново се отбелязва, че Лондон има правно задължение да предложи еврокомисар, и се поставя срок за отговор до края на тази седмица. Говорителят уточни, че докато Лондон не предложи име, няма да може да се реши за какво би отговарял британският еврокомисар. Броят на възможните задачи е безкраен, допълни говорителят.", "date": "2019.11.12", "title": "Тримата нови кандидати за еврокомисари преминаха теста за конфликт на интереси"}
{"url": "https://www.dnevnik.bg/bulgaria/2019/11/12/3990732_edna_peta_ot_lichnite_danuci_da_ostavat_v_obshtinite/", "text": "Защо всички общини, дори областни центрове с почти нулева безработица, са постоянно с финансови затруднения и не могат със собствени сили да променят публичната среда и качеството на живот на своите жители? С този риторичен въпрос екипът на Института за пазарна икономика се обръща към премиера Бойко Борисов. Дни след местните избори експертите предлагат на премиера със законодателна промяна държавата да започне да преотстъпва на общините част от приходите от облагането на доходите на физическите лица. Предложението е една пета от приходите от данък общ доход автоматично да влиза в общината по постоянен адрес на платеца. По изчисления на ИПИ това са около 800 млн. лв., с които собствените данъчни приходи на общините ще се удвоят без да се вдигат данъците. \"Болница в областен център, в която липсва необходимото оборудване, не е просто бюджетна тема, а огромен проблем пред цялата здравна система. Социален дом, който е пред закриване в малка община, също не е просто фискален въпрос. Недостатъчен общински бюджет за осигуряване на местен транспорт подкопава местното развитие и спира достъпа до работа, социални и здравни услуги\", се казва в писмото. Анализаторите на ИПИ се аргументират с факта, че през 2018 г. разходите на местно ниво в България възлизат на 7.2 млрд. лв. като близо 5 млрд. лв. от тях не са общински средства – 4 млрд. лв. трансфери от правителството и около 1 млрд. лв. европейски средства. Собствените приходи са 2.3 млрд. лв. като данъчните приходи са 1 млрд. лв. от тази сума. \"На практика, от 7 лева похарчени на местно ниво едва 1 лев е собствен данъчен приход на общината\", пресмятат експертите, според които разбивката показва огромен структурен проблем пред общинските бюджети, изцяло зависими от централното правителство и неспособни да провеждат разумна самостоятелна политика. Проблемът е законодателно заложен – липсата на свободен публичен ресурс не е провал на общинските власти, отбелязва ИПИ.", "date": "2019.11.12", "title": "Една пета от личните данъци да остават в общините, предлагат анализатори на Борисов"}
{"url": "https://www.dnevnik.bg/politika/2019/11/12/3990741_gerb_ne_podkrepia_iskaneto_na_ostanalite_partii_nova/", "text": "ГЕРБ не подкрепя създаването на временна комисия в парламента, която да се занимава с промяна на изборните правила. Причината - Изборният кодекс може да се променя и от правната комисия, но с решенията не трябва да се бърза, а да се търси консенсус и устойчивост. Час по-рано  останалите партии се обявиха за създаването на нова комисия за изработване на промените . Това стана на среща, организирана от БСП, на която не дойдоха представители на ГЕРБ. Според председателя на парламентарната група на управляващите Даниела Дариткова промени в изборното законодателство трябва да се обсъждат, след като са готови официалните доклади на Централната избирателна комисия за местните избори, за да могат да се набележат проблемите и евентуалните решения. Именно заради лиспата на доклади представители на ГЕРБ не отишли на срещата. Освен това часът на разговора, предварително обявената тема на който според Дариткова била изборни нарушения, бил сменен от домакина - от 14 на 11 ч. \"Прибързаното поведение в никакъв случай няма да помогне за взамането на устойчиви решения\", каза още Дариткова. Според нея Корнелия Нинова е амбициозен лидер, който е изпреварил и президента Румен Радев, който има намерение да покани партиите на подобна среща.", "date": "2019.11.12", "title": "ГЕРБ не подкрепя искането на останалите партии нова комисия да промени изборните правила"}
{"url": "https://www.dnevnik.bg/sport/2019/11/12/3990742_fotogaleriia_esenno_biagane_v_borisovata_gradina/", "text": "Добро настроение в есенно време съпроводи \"Рено морнинг рън\" в Борисовата градина.", "date": "2019.11.12", "title": "Фотогалерия: Есенно бягане в Борисовата градина"}
{"url": "https://www.dnevnik.bg/kultura/2019/11/12/3990748_opredelen_e_tretiiat_grad_evropeiskata_stolica_na/", "text": "Бившият имперски летен курорт Бад Ишъл ще е една от трите европейски столици на културата през 2024 г., обяви международно жури днес във Виена, съобщава \"Ройтерс\".", "date": "2019.11.12", "title": "Определен е третият град европейска столица на културата за 2024 г."}
{"url": "https://www.dnevnik.bg/bulgaria/2019/11/12/3990775_spor_v_sudebniia_suvet_po_kakvi_kriterii_da_se/", "text": "Съдийската колегия на Висшия съдебен съвет (ВСС) ще поиска от Народното събрание тълкуване на разпоредбата в Закона за съдебната власт (ЗСВ), с която се дават допълнителни възнаграждения на специализираните съдии в размер от до 6 основни заплати. Колегията отложи разглеждането на правилата за определяне на индивидуална оценка на дейността на спецмагистратите, въз основа на която да получават допълнително материално стимулиране, като реши да формира нова работна група, която да ги преработи, съобщи  lex.bg . Искането за тълкуване до законодателя се наложи заради спор по кой критерий трябва да се оценява работата на магистратите, за да получат бонус. Според част от съдийската колегия това трябва да зависи от степента на натовареност, макар че не е предвидено в проекта за правилата, представени днес. Според други членове на колегията разпоредбата е достатъчно ясна и става дума за две различни хипотези – на едни магистрати се дават бонуси според натовареността, а на тези в специализираното правосъдие на основание, че работят там и след индивидуална оценка на резултатите от дейността им. Основният проблем на предложението е, че залага предимно количествени, а не качествени критерии. Предложена е точкова система за оценяване, като максимумът за редовите съдии е 80 точки, а за председателите – 90 точки. Заради това ще се поиска тълкуване от законодателя - дали допълнителните възнаграждения за спецмагистратите се определят според степента на натовареност и какво се има предвид под понятието \"индивидуална оценка на резултатите от дейността\" на съдиите. Междувременно, докато чакат разясненията, ще доизработят правилата. Председателят на Върховния касационен съд (ВКС) Лозан Панов възрази срещу методологията, по която трябва да бъдат поощрявани съдиите. По думите му, докато в прокуратурата е по-ясно кой обвинител е постигнал по-добри резултати и успех с осъдителна присъда, това не може да се приложи по същия начин и спрямо съдиите, които са арбитър в спора.", "date": "2019.11.12", "title": "Спор в съдебния съвет по какви критерии да се раздават бонусите в спецсъда"}
{"url": "https://www.dnevnik.bg/bulgaria/2019/11/12/3990901_koalicionniiat_partnyor_iska_ot_borisov_minimalnata/", "text": "Всички партии в парламента без ГЕРБ днес се обявиха за по-чувствително увеличение на пенсиите. Това стана при обсъждането на първо четене на бюджета за държавното обществено осигуряване за 2020 г., в който се предвижда при индексиране по т.нар. швейцарско правило от 1 юли минималната пенсия да бъде увеличена от 219.43 лв. на 234.13 лв., или с 6.7%. Депутатът от \"Обединени патриоти\" Александър Сиди обяви, че между двете четения ще предложи минималната пенсия да бъде 250 лв. Според Виолета Желева от \"БСП за България\" трябва да се приеме предложението на социалистите за преизчисляване на старите пенсии, с което най-ниските биха достигнали линията на бедност, или около 363 лв. Критики заради ниските пенсии имаше и от ДПС, и от \"Атака\". Бюджетът на държавното обществено осигуряване за следващата година ще бъде 12.4 млрд. лв., от които 10.5 млрд. разходи за пенсии. Приходите от осигуровки обаче ще бъдат с близо 2.5 млрд. лв. по-малко, или 8 млрд. Средната пенсия ще бъде около 412 лв., а максималната остава същата - 1200 лв. Лидерът на НФСБ Валери Симеонов обяви, че иска на политически съвет на коалицията, т.е. в присъствието на премиера Бойко Борисов, да се обсъди механизъм, при който минималната пенсия да бъде увеличена, без да бъде съборен бюджетът. Той припомни, че искането на \"Обединените патриоти\" при формиране на коалицията било минималната пенсия да стане 300 лв, но не се приело. От ГЕРБ не отговориха за пенсиите, но обявиха, че са готови да обсъждат всички предложения. Ресорният министър Бисер Петков каза, че проектобюджетът предлага баланс между исканията и осигурява финансовата стабилност на държавното обществено осигуряване. Според лидера на БСП Корнелия Нинова парите за увеличение на пенсиите могат да дойдат от т.нар. Сребърен фонд, в който трябвало да отива излишъкът в бюджета, харчен в момента по думите й \"от прозореца на джипа на премиера\". Проектът за бюджет на държавното обществено осигуряване за 2020 г. бе приет на първо четене със 121 гласа \"за\" и 87 - \"против\". През следващата година минималният осигурителен доход ще бъде увеличен от 560 на 610 лв., а максималният остава същия - 3000 лв. Според Хасан Адемов от ДПС трябва да се вземат мерки за по-високи доходи, които да не бъдат в сивия сектор, т.е. да се увеличават и приходите от осигуровки. За пореден път социалистите критикуваха предложението обезщетението за отглеждане на дете от 1 до 2 години да остане 380 лв.", "date": "2019.11.12", "title": "Коалиционният партньор иска от Борисов минималната пенсия да бъде увеличена поне на 250 лв."}
{"url": "https://www.dnevnik.bg/gradska_sreda/2019/11/12/3990929_kaloian_pargov_bsp_pak_shte_e_edinstvenata_opoziciia/", "text": "БСП пак ще е единствената опозиция на ГЕРБ в новия Столичен общински съвет, заяви на първото му заседание днес председателят на БСП - София Калоян Паргов, и на политическата група на социалистите в съвета. Той явно визира заявеното по-рано от групата на ГЕРБ в съвета, че ще търси общо гласуване по определени теми с \"Демократична България\", с ВМРО и Борис Бонев от \"Спаси София\". Паргов се обърна към Йорданка Фандъкова, че няколко пъти по време на предизборната кампания е обявявала, че има готов екип, с който ще управлява, \"дори бяхте готова между двата тура да го представите и затова очаквахме днес да го представите\". Новоизбраният кмет на София обяви по-късно, че ще предложи структурни промени в Столичната община и ако бъдат приети от СОС, тогава ще представи и конкретни имена от екипа си. \"За нас, социалистите, е важно да започние решаването на проблемите в града - преодоляването на дисбалансите между различните райони в София. Гарантирането на чистотата на въздуха, облекчаването на трафика, подобряването на инфраструктурата в кварталите – улици, тротоари, осветление Намаляване на недостига от места в детските градини и ясли\", очерта основните теми, по които групата на БСП в общинския съвет ще бъде непримирима опозиция. Паргов заяви, че най-важният проблем обаче е презастрояването и \"ние дължим решаването му на жителите на \"Младост\", на \"Овча купел\", на \"Обеля\" и др\". Той подчерта, че БСП ще държи всичко, което се прави в общината, да става пред очите на софиянци. В този аспект той отбеляза, че дефицитът в управлението на ГЕРБ се дължи именно на липсата на прозрачност. \"Нека да работим в името и за доброто на София и на софиянци\", призова накрая Паргов.", "date": "2019.11.12", "title": "Калоян Паргов: БСП пак ще е единствената опозиция на ГЕРБ в общинския съвет"}
{"url": "https://www.dnevnik.bg/sviat/2019/11/12/3990764_kogato_robogepardite_igraiat_futbol_i_praviat_zadno/", "text": "Гепард с размерите на Бостън териер? Може, ако е робот. Девет такива играха футбол в Масачузетс само преди няколко дни. Във видео от миналата седмица Мазачузетският технологичен институт показва уменията на девет робота. \"Минигепардите\" с тегло 9 кг очевидно могат да играят футбол, да правят задно салто и да тичат със скорост 14 км/ч. В бъдеще обаче биха могли да се използват при извънредни ситуации или за помощ с някои доставки. Сангбе Ким от Масачузетския технологичен институт обяснява пред Си Ен Ен, че се вдъхновил заради хобито си - \"да гледам видеоклипове с гепарди в \"Ютюб\". То го насърчило да предложи на двама бивши студенти да създадат машина, която да опитва да се движи като гепардите. Творението им още е далеч от над стоте километра в час, с които може да бяга африканското животно. Целта на по-нататъшната разработка обаче е то \"да стане добро като животните\", както \"кучето може да ви следва\". Задачата всъщност е изключително трудна, и то не заради задното салто - само за да запази баланс, роботът трябва да взема над 30 решения в секунда. Голям проблем е и приземяването.", "date": "2019.11.12", "title": "Когато \"робогепардите\" играят футбол и правят задно салто"}
{"url": "https://www.dnevnik.bg/video/2019/11/12/3990937_kusno_e_za_biagstvo_ot_pojarite_v_avstraliia/", "text": "Пожарите в Австралия вече са толкова тежки, че за обградените от тях хора е прекалено късно да бягат – за това предупредиха властите, цитирани от агенция \"Ройтерс\". В страната е обявено извънредно положение заради пожарите, които не са били толкова страшни от десет години и започнаха по-рано през 2019 г.", "date": "2019.11.12", "title": "Късно е за бягство от пожарите в Австралия"}
{"url": "https://www.dnevnik.bg/sport/2019/11/12/3990894_sautgeit_da_ostavia_sturling_izvun_sustava_e/", "text": "Селекционерът на Англия Гарет Саутгейт определи решението да остави извън състава Рахийм Стърлинг като най-голямото си изпитание начело на тима. Отборът ще бъде без звездата си за мача от европейските квалификации срещу Черна гора в четвъртък. Стърлинг беше оставен извън състава заради \"смущение в личното пространство на отбора\" и нарушаване на правилата след  напрежението с футболиста на \"Ливърпул\" Джо Гомес . \"Обичам всичките ми играчи. Ние сме като семейство. Най-важното за едно семейство е да обсъжда и работи за решаването на проблемите. Не съм си и мислел, че като селекционер няма да имам подобни проблеми\", каза Саутгейт по случая със Стърлинг. В края на дербито на \"Анфийлд\" в неделя той и Гомес влязоха в спор, който е продължил на базата \"Сейнт Джордж парк\". По време на първата тренировка след заяждания двамата са било близо до сбиване, съобщават английските медии. \"В края трябваше да намеря решение за благото на целия отбор. Това е трудно, защото трябва да подхождаш честно към всички. Рахийм е много важен за нас, но почувствах, че решението ми е правилно\", допълни Саутгейт.      Наскоро селекционерът на Англия заяви, че тимът му трябва \"да продължи напред\" след расистския скандал при гостуването на България, като впоследствие УЕФА излезе с решение тимът да изиграе  един мач без публика и наложи глоба от 85 хиляди евро . Саутгейт призова за по-сурови наказания и действия за справянето с феновете, които са в центъра на проблема. \"Очевидно имаше хора на стадиона, които не трябваше да са там. Но такива хора има и на нашите стадиони. Ние може би имаме повече ресурси да не ги допускаме да влизат на стадионите\", каза Саутгейт.", "date": "2019.11.12", "title": "Саутгейт: Да оставя Стърлинг извън състава е най-голямото ми изпитание"}
{"url": "https://www.dnevnik.bg/sviat/2019/11/12/3990798_zaradi_armiiata_boliviia_ne_e_kato_venecuela/", "text": "Лидерите на опозицията на Венецуела, искащи да свалят от власт социалистическото правителство, може би са обнадеждени от оставката на неговия ляв съюзник в Боливия, президента Ево Моралес. Той се оттегли в неделя след седмици на улични протести. Един ключов фактор обаче прави боливийския сценарий труден за изпълнение срещу венецуелския президент Николас Мадуро: въоръжените сили последователно отказват да вземат страната на протестиращите, както направи в неделя боливийската армия. Военните във Венецуела застанаха зад управляващата социалистическа партия въпреки тежката икономическа криза, двете вълни на големи протести през 2014 и 2017 г. и повсеместните критики срещу преизбирането на Мадуро през 2018 г., което масово бе възприето като постигнато с измами. Въпреки че опозиционният лидер Хуан Гуайдо бе признат от над 50 страни за легитимен президент на Венецуела, опитите му да привлече на своя страна въоръжените сили не са достатъчни, за да се откажат те от верността си към Мадуро. Десетки военни офицери на активна служба се присъединиха на 30 април към Гуайдо по улиците на Каракас. Те призоваха командващите на въоръжените сили да се отрекат от Мадуро, но бунтът приключи безславно, когато военното ръководство декларира лоялността си към президента. Разследване на \"Ройтерс\" показа, че венецуелските въоръжени сили са силно повлияни от присъствието на агенти на кубинското разузнаване, които следят изкъсо комуникацията на офицерите, заподозрени в инакомислие. В допълнение към това реформата на въоръжените сили, която започна в началото на века вече покойният социалистически лидер Уго Чавес, раздроби йерархичната верига и засили политическата обвързаност на висшите офицери. Идеологически убеждения Въоръжените сили на Боливия никога не са имали същите идеологически връзки с управляващата партия или с нейната лява политика, каза Франклин Пареха, преподавател във Висшето училище на Сан Андрес в Боливия. \"В Боливия никога не е имало правителство с участието и на цивилни, и на военни\", заяви той. \"Въоръжените сили винаги са били щедро възнаграждавани, но те никога не са имали политически убеждения или активно участие в правителството.\" Главнокомандващият на въоръжените сили на Боливия Уилямс Калиман публично призова в неделя Моралес да се оттегли. Това даде рамо на протестиращите по улиците, говорещи за измами на президентските избори през октомври, на които бе обявена победа с минимален резултат за Моралес. Този ход бе в ярък контраст с постоянните клетви за вярност на венецуелския министър на отбраната Владимир Падрино към Мадуро въпреки прерастващите в насилие улични протести, обвиненията в изборни измами и критиките от страна на голяма част от международната общност. Мародерски набези и барикади по улиците имаше вчера в Боливия, обхваната от властови вакуум, който опонентите на Моралес се опитват да запълнят. Оттеглянето на 60-годишния бивш пастир на лами раздели Латинска Америка между страни с десни правителства, които приветстваха оставката, и леви правителства, казващи, че той е бил жертва на преврат. Опозицията във Венецуела се надява успехът на протестите в Боливия да помогне за увеличаване на участиетото в общонационалните протести, които съюзниците на Гуайдо свикаха за събота в нов опит да бъде отстранен Мадуро. Уличното оживление намаля след еуфорията от януари, когато Гуайдо обяви Мадуро за узурпатор и се позова на конституцията, за да се самопровъзгласи за изпълняващ длъжността президент. Мнозина останаха разочаровани, че промяната е бавна. На фона на резките промени в Боливия обаче опозиционните лидери бързо забелязаха ключовите разлики между двете страни. \"Защо събитията в Боливия не се случиха във Венецуела?\", написа в неделя вечерта живеещият в изгнание опозиционен лидер Хулио Борхес. \"Обяснението е в Куба. Режимът в Хавана се е внедрил и е похитил въоръжените ни сили.\" /БТА", "date": "2019.11.12", "title": "Заради армията Боливия не е като Венецуела"}
{"url": "https://www.dnevnik.bg/sviat/2019/11/12/3990955_moldovskoto_pravitelstvo_padna_zaradi_izbora_na_glaven/", "text": "Правителството на Молдова падна днес след вот на недоверие заради избора на главен прокурор. Вотът на недоверие бе одобрен с 63 гласа в 101-местния парламент. Правителството на Санду бе резултат от трудно създадена коалиция между нейния прозападен блок \"Акум\" (\"Сега\") и проруската Партия на социалистите. Отношенията в коалицията се влошиха заради реформата в процедурата за избор на  главен прокурор . Санду, която пое премиерския пост през юни, имаше желанието да контролира номинирането на кандидата за  главен прокурор  като част от обещаната борба срещу корупцията. Това стана само пет месеца след формирането на кабинета на премиера  Мая Санду  и може да дестабилизира още повече бившата съветска република. Говорител на външнополитическата служба на ЕС заяви, че успешният вот на недоверие срещу правителството в Молдова заради избора на главен прокурор е \"тревожен сигнал за процеса на реформи в страната\". Президентът на Молдова  Игор Додон  ще започне утре консултации за бързо съставяне на ново правителство. Ако преговорите попаднат в задънена улица, президентът има намерение да се намеси в ситуацията, като предложи по думите му \"аполитичен премиер, професионалист с екип от технократи\". Додон изрази опасение, че политическата криза в Молдова може да прерасне в социално-икономическа, ако не се предприемат бързи мерки.", "date": "2019.11.12", "title": "Молдовското правителство падна заради избора на главен прокурор"}
{"url": "https://www.dnevnik.bg/gradska_sreda/2019/11/12/3990967_demokratichna_bulgariia_shte_se_bori_za/", "text": "Методи Лалов, председател на групата на \"Демократична България\" в Столичния общински съвет, на първото заседание днес обяви приоритетите в бъдещата работа. Софиянци са показали на изборите, че не разпознават нито ГЕРБ, нито БСП като партии - носители на промяната. Затова групата на \"Демократична България\" си поставя доста амбициозни цели за реформиране и модернизиране на управлението на Столичната община, подчерта той. \"От нас няма да видите безпринципни съюзи, търговия с постове, компромисни съглашения\", обяви Лалов. Демократите заявяват, че имат конкретни експертни решения на основните проблеми на града - презастрояването, чистотата на въздуха, опазването на зелените площи чрез \"нова методика на изкупуване на имоти\", подчерта той. \"Искаме да се премахне Комисията за обществени поръчки като нелегитимна\", заяви Лалов. Той смята, че час по-скоро трябва да се извърши одит на общинските дружества, \"за да работят за софиянци, вместо да бъдат канали за източване на столичния бюджет\". Фокусът на \"Демократична България\", който я отличава от всички други групи в съвета, е заявената цел - децентрализация на 24-те района на София. Те ще искат да се отпуснат делегирани бюджети на районните кметове, като се определи дял от приходите, \"който безусловно да се разпределя на тях\". Той настоя за децентрализация и в културната политика на общината, като се прилагат работещи програми за опазване на културното наследство. \"Районните кметове трябва да получават съответната помощ за създаване на културни продукти\", обясни той. Така ще се съживят самодейността и културните домове в кварталите", "date": "2019.11.12", "title": "\"Демократична България\" ще се бори за децентрализация на 24-те района, обеща Методи Лалов"}
{"url": "https://www.dnevnik.bg/evropa/2019/11/12/3990799_kak_germaniia_razocharova_chernogledcite/", "text": "                         В четвъртък (14.11.) - точно в осем часа сутринта - Германия официално ще влезе в рецесия. Защо ли? Точно в този ден и час ще се появят новите статистически данни за икономическия растеж през третото тримесечие на годината. И ако съдим по онова, което вече знаем, пред тях ще стои знакът минус. Тъй като и след второто тримесечие имаше минус, значи Германия явно вече е в рецесия. \"Най-сетне!\", ще кажат някои черногледци: \"Какво ви казвахме през цялото време! Свличаме се в пропастта...\" Такива приказки не са рядкост. Истината обаче е друга. Несигурност има навсякъде Първо, в случая става дума за т.нар. техническа рецесия, при това - незначителна. Тя се появява само защото някой някога е измъдрил това правило за двете поредни тримесечия. Второ, повечето експерти са единодушни, че положението няма да се влоши сериозно, нито пък - дълготрайно. Защото в края на годината германската икономика все пак ще отбележи прираст, дори и да е само с половин процент. Не ме разбирайте погрешно - много фирми изживяват понастоящем критичен период. Търговските войни, не само между американците и китайците, им създават затруднения. Също и безкрайно точещият се Брекзит. Всичко това спъва световната икономика. Германските машиностроители ясно го усещат по намаляващите поръчки, химическата индустрия - също. Автомобилостроенето и доставчиците на автомобилни части се намират в период на невероятно преустройство - най-голямото, откакто се произвеждат автомобили. Автомобилостроене, машиностроене, химическа индустрия – и трите най-големи клона на германската индустрия не вървят особено добре, а това несъмнено оставя следи. Надеждни ли са моделите, с които се прогнозира? Но има и друго: изглежда, че несигурността, която е овладяла доста фирми, постепенно се пренася върху наблюдателите, които са длъжни да правят някакви прогнози за бъдещето. И явно им се струва, че изобщо нищо вече не е наред. Само защото светът междувременно е станал много по-сложен, а редица методи за прогнозиране са правени още преди десетилетия. Дигиталната революция не е взета предвид в нито един модел за изчисления. Затова се стига и до изненади: през август например се оказа, че индустриалната продукция се е увеличила, макар прогнозите да предвиждаха точно обратното - намаляване. Същите тези анализатори тогава побързаха да уверят, че това е само временен ефект, още през септември отрицателните симптоми щели отново да доминират. Така ли беше наистина? Нищо подобно. Оказа се, че през септември индустрията ни е изненадала с плюс. Говори се дори, че тя отново е стъпила на солиден фундамент. Затова, а и поради стабилизирането на други ключови индикатори за конюнктурата, наблюдателите напоследък смятат, че най-голямата икономика в Европа още в края на годината отново ще поеме курс към растеж. Лоша вест за всички, които се надяваха на срив в германската икономика. След дълъг растеж идва време на \"охлаждане\"  Често се забравя обаче, че Германия преживя цяло десетилетие на неспирен растеж. Много фирми изобщо не бяха в състояние да поемат нови поръчки, защото работеха на предела на възможностите си и не разполагаха с никакви свободни капацитети. Често изтъкваният недостиг на квалифицирани работници също беше израз на огромното вътрешно търсене. Доскоро имаше и опасност от сериозно прегряване на икономиката, с всички отрицателни последици от това - като например драстично растящи цени. В този смисъл много фирми имаха нужда от \"охлаждане\". Да не забравяме и това, че говорим за цикличното развитие на конюнктурата, което включва периоди на подем, но и на спад. Разбира се, всичко това не помага на автомобилостроителя, произвеждал доскоро скоростни кутии за \"Даймлер\" или VW, които вече не търсят големи количества от тях, защото се преориентират към електромобили. Предизвикателството, пред което са изправени фирмите, е да успеят да се нагодят към всички промени. Но това всъщност винаги е било така. Без тази способност, с която се отличават особено малките и средните германски предприятия, икономиката на Германия днес нямаше да е онова, което е: един глобален играч.", "date": "2019.11.12", "title": "Как Германия разочарова черногледците"}
{"url": "https://www.dnevnik.bg/politika/2019/11/12/3990969_volen_siderov_kum_fandukova_ot_men_samo_polza_shte/", "text": "Председателят на \"Атака\" Волен Сидеров днес положи клетва като общински съветник и обяви, че ще търси смели хора в новия Столичен общински съвет, за да спрат гей парадите. Той се обърна към представителите на ВМРО с надеждата да го подкрепят в тази негова кауза. Тъй като \"Атака\" има двама съветници, а ВМРО - четирима, а за сформирането на политическа група в съвета се изискват най-малко петима души, вероятно Сидеров търси съюз чрез тази кауза. Идеите за повече прозрачност, изразени от  Методи Лалов  и Борис Бонев му допаднали много и той заяви, че ще застане зад тях категорично. Сидеров се обърна и към кмета Йорданка Фандъкова с призива добрите идеи да стигат до отворената й кметска врата, както тя обещала в предизборната кампания. \"Да не дойда утре и да е затворена, г-жо Фандъкова? Добре е да ме чувате какво ви казвам - от мен само полза ще имате\", заяви той, а Фандъкова не му отговори. Сидеров напусна заседанието преди да се гласува новият председател на съвета. Негови съпартийци обясниха, че имал неотложна среща.", "date": "2019.11.12", "title": "Волен Сидеров към Фандъкова: От мен само полза ще имате"}
{"url": "https://www.dnevnik.bg/bulgaria/2019/11/12/3990932_tormozut_nad_sudebniia_sustav_osvobodil_predsrochno/", "text": "Докато се чака решението на Върховния касационен съд по искането на главния прокурор Сотир Цацаров за възобновяване на делото за предсрочното условно особождаване от затвора на австралийския гражданин Джок Полфрийман, вместо чакания съдийския акт, откъм съдебната власт дойдоха новини за разширяване на тормоза над съдиите от Апелативния съд, които взеха решението за австралиеца. Тримата магистрати - Калин Калпакчиев, Весислава Иванова и Виолета Магдалинчева, станаха мишена на прокуратурата, след като парламентарните политически сили, начело с ВМРО и Ангел Джамбазки, подкладоха скандала по повод делото за предсрочното освобождаване на Полфрийман. Писмен разпит с 12 въпроса, цитирани от  \"Капитал\" , който разполага с тях, е провела инспектор Стефка Мулячка от Инспектората към Висшия съдебен съвет на председателя на Българския хелзинкски комитет Красимир Кънев. Въпросите съперничат на разпитите на някогашното Главно следствено управление, но въпреки това Кънев е отговорил конкретно и изчерпателно. Но и не спестява своето питане за законовото основание, на което се извършва разпитът на председател на една гражданска организация, а не държавна институция, от която Инспекторатът може да изисква информация. В Закона за съдебната власт е посочено (чл. 175 \"д\", ал. 4), че \"Инспекторатът към Висшия съдебен съвет може да изисква допълнителна информация от държавните органи, органите на местното самоуправление и местната администрация, органите на съдебната власт и от други институции, пред които декларираните факти подлежат на вписване, обявяване или удостоверяване\". Разпитът е част от проверката на Инспектората, започнала по сигнал на младежката организация на ВМРО, която не само изяви съмнения в съдийската безпристрастност, но лидери на партията от управлението поискаха и забрана за правозащитната организация БХК, и дори на онези граждански сдружения, които подкрепиха БХК. Движещият мотив на ВМРО бе, че БХК е дал положително становище за затворника Полфрийман, а съдията Калпакчиев бил номиниран за човек на годината от БХК, въпреки че е публично известно, че номинациите се правят от граждани, не от Хелзинкския комитет. Становището до съда за Полфрийман не е от БХК, а лично от Красимир Кънев, посочва той в отговорите си. Сред въпросите на Инспектората има и такъв, неотносим по никакъв начин към съществото на проверката: дали БХК е участвал в обсъжданията през 2017 г. за промяната на НПК, с която се въведе възможност и затворникът сам да поиска от съда предсрочно освобождаване, а не само затворническата управа да има това право. Въпросът буди недоумение - ако инспекторът, задал въпроса, има съмнения за лобиране от страна на БХК, съмнението би трябвало да се адресира най-напред към Министерството на правосъдието, което предложи промяната, и към парламентарното мнозинство, което я подкрепи. Калин Калпакчиев е в окото на бурята не само като съдия от състава по делото Полфрийман, но и открай време - като член на предишния ВСС и като принципен критик на управлението и кадруването на съдебната власт чрез волята на главния прокурор във всеки състав на кадровия орган. А делото за предсрочното освобождаване на Полфрийман бе използвано за удобен повод в две посоки: първо, защото именно Калин Калпакчиев е в съдебния състав - да се засили натискът над критичния Съюз на съдиите, чийто председател е съдията, към номинацията на Иван Гешев за главен прокурор; и с политическата цел да се представят за патриоти парламентарните партии начело с ВМРО, чрез протеста си срещу освобождаването на един чужденец.", "date": "2019.11.12", "title": "Тормозът над съдиите, освободили предсрочно Джок Полфрийман, се разширява"}
{"url": "https://www.dnevnik.bg/politika/2019/11/12/3990978_boris_bonev_pred_obshtinskiia_suvet_az_shte_sum_glasut/", "text": "Аз ще съм гласът на софиянци тук, обяви днес Борис Бонев, който е единственият независим общински съветник в новия столичен общински съвет. В словото си представителят на \"Спаси София\" подкрепи всички добри идеи за прозрачност в бъдещата работа на общината. Той групира в пет теми основните проблеми на София - презастрояването, градският транспорт, който трябва да стане предпочитан от софиянци, замърсеният въздух, паркирането и хаосът в града, както и качеството на градската среда в кварталите. Той призова общинските съветници да проявят смелост и да подкрепят драконовски мерки срещу замърсяването на въздуха. \"900 души умират преждевременно всяка година по тази причина\", оповести той и поиска да се обърне данъчния модел, \"за да плащат повече превозните средства, които замърсяват\". \"Как Скопие и Белград могат да строят 7-8-10-етажни паркинги, а а София не може\", попита още той и продължи с въпрос къде отиват парите от синя и зелена зона, след като с тях трябва да се изграждат паркинги, а това не се случва. Според него се налага обновяване на ръководствата и работата на Столичния инспекторат, Центъра за градска мобилност и транспортните дружества, конкретно \"Столичен електротранспорт\". Бонев ще настоява за изграждане на монтажни паркинги в кварталите, както и за цялостни ремонти на улиците и междублоковите пространства там. Той обяви себе си за представител на софиянци в общинския съвет и каза, че е готов да доведе експерти от чужбина, които да работят за доброто развитие на града.", "date": "2019.11.12", "title": "Борис Бонев пред общинския съвет: Аз ще съм гласът на софиянци тук"}
{"url": "https://www.dnevnik.bg/razvlechenie/2019/11/12/3990638_fotogaleriia_jenite_na_godinata_spored_sp_glamur/", "text": "Списанието \"Гламър\" раздаде своите отличия \"Жена на годината 2019\" на бляскаво събитие в Ню Йорк. На снимката: Част от екипа на женски национален отбор по футбол на САЩ, дошли да почетат своята съотборничка Меган Рапино.", "date": "2019.11.12", "title": "Фотогалерия: Жените на годината според сп. \"Гламър\""}
{"url": "https://www.dnevnik.bg/video/deniat_s_veselin_dremdjiev/2019/11/12/3990905_osman_oktai_borisov_e_zakleshten_i_v_bulgariia_i_navun/", "text": "Премиерът и лидер на ГЕРБ Бойко Борисов бе изнервен през цялата предизборна кампания за разлика от предишните си управления, когато беше ларж. Това коментира в предаването \"Денят с Веселин Дремджиев\" по TV+ Осван Октай, бивш зам.-председател на ДПС. Според него това поведение на Борисов показва, че той е заклещен не само вътрешнополитически, но и в международно отношение, което го изнервя, защото усеща агресията и омразата на българите, които не му дават необходимата любов. Последните месеци се върна към речника си от мутренските години, използва думи като \"главанак\" и \"гадости\", каквато терминология през първите два мандата му бе чужда, посочи Октай. Той коментира и  прегръдката на премиера  в негов стил спрямо новия посланик на САЩ Херо Мустафа, която според Октай, ако бъде показана по канал като \"Ал Джазира\", ще доведе до остри реакции в целия мюсюлмански свят. Октай сравни тази постъпка с  целувката на Кубрат Пулев  на журналистиката Джени Суши. Още от анализа на Октай вижте във видеото.", "date": "2019.11.12", "title": "Осман Октай: Борисов е заклещен и в България, и навън"}
{"url": "https://www.dnevnik.bg/bulgaria/2019/11/12/3990966_sudut_dulji_obezshtetenie_ako_chrez_negovo_reshenie_e/", "text": "Софийският градски съд (СГС) ще трябва да плати обезщетение от поне 101 хил. лева. То е заради това, че чрез негово незаконно решение е спомогнал за кражба на фирмени дялове. Това е решил в петък Върховният касационен съд (Бойко Стоилова, Мими Фурнаджиева, Велислав Павков - докладчик) по дело, образувано от частичен иск на германския гражданин от български произход Константин Мавродийски. Цялата му претенция е за 2 млн. лв., която той тепърва може да предяви. съобщава  \"Капитал\" . Решението може да отвори вратата за търсене на отговорност от съдилищата за най-различните злоупотреби, които стават възможни чрез противозаконни съдебни решения. През 2003 г. чрез измама синът на Мавродийски е изключен като съдружник във фирмата \"Роял Център\", а малко след това теренът на бул. \"България\", който дружеството е притежавало, е бил продаден, а после и препродаден няколко пъти. ВКС приема, че германският гражданин е бил ощетен от продажбата, тъй като е изключен незаконно като съдружник с решение на съдията от фирменото отделение на Софийски градски съд Димана Йосифова. Въпреки спорните ѝ действия по това и други дела тя се издига в кариерата. През 2012 г. беше номинирана от ГЕРБ и назначена за съдебен инспектор, а след това - командирована дълго време във Върховния административен съд. Повече по темата четете  тук.", "date": "2019.11.12", "title": "Съдът дължи обезщетение, ако чрез негово решение е открадната фирма, реши касационният съд"}
{"url": "https://www.dnevnik.bg/sviat/2019/11/12/3991006_lufthanza_se_suglasi_na_arbitraj_v_spora_s_kabinniia/", "text": "Най-голямата германска авиокомпания \"Луфтханза\" (Lufthansa) обяви, че е приела да влезе в процедура по арбитраж със синдиката на кабинния персонал. По този начин компанията цели да избегне вероятността от още стачки, каквито имаше миналата седмица, съобщава БТА. В съвместно изявление превозвачът и профсъюзът на стюардите и стюардесите отбелязват, че преговорите помежду им напоследък са \"конструктивни\" и показват, че \"можем да стигнем до решение заедно\". Миналата седмица синдикатът организира двудневна стачка, принудила \"Луфтханза\" да отмени стотици полети. Двете страни водят тежък спор за заплатите и правния статут на профсъюза. Те се надяват неутрален арбитър да им помогне да намерят решение, приемливо и за двете страни, и планират да дадат заедно пресконференция по темата в четвъртък.", "date": "2019.11.12", "title": "\"Луфтханза\" се съгласи на арбитраж в спора с кабинния персонал, за да избегне още протести"}
{"url": "https://www.dnevnik.bg/bulgaria/2019/11/12/3991008_bulgariia_i_oshte_osem_strani_v_es_iskat_poskupvane_na/", "text": "Евродепутатът от \"Демократична България\" Радан Кънев обяви в профила си във \"Фейсбук\", че България е една от деветте страни в Европейския съюз, която е поискала данъчно облагане на самолетните полети. Подобни действия почти сигурно биха оскъпили билетите за подобен тип пътуване. От публикацията му се разбира, че финансовият министър Владислав Горанов е подписал, от името на България, \"Общо политическо изявление\". В него, заедно с колегите си от Швеция, Германия, Франция, Италия, Дания, Люксембург, Белгия и Нидерландия, призовава Европейската комисия да предприеме действия за данъчно облагане на самолетните полети. Според Кънев \"мястото на България не е в тази \"коалиция\" и интересът на българските граждани е обратен на предлаганите политики по множество сериозни съображения\". Той посочва и няколко примера, за да потвърди думите си. \"България няма развита ЖП мрежа и ЖП свързаност с другите страни-членки на ЕС. Разстоянието, което икономически активните български граждани трябва да преминат, за да стигнат до икономически активните региони на ЕС, е непосилно с друг вид транспорт, освен авиационния. Същото се отнася за достъпа на чуждестранни туристи до България. За българите (за разлика от холандците и белгийците например) авиационният превоз не е неоправдан лукс, а необходимост и единствена гаранция за свободата на движение, гарантирана от Договорите на ЕС\", пише евродепутатът. Според него въвеждането на подобен \"данък мобилност\" ще засегне правото на свободно придвижване, както и правото на труд на българските граждани в други страни от ЕС. По думите му \"най-засегнати ще бъдат икономически активните млади хора, студентите и хората, които полагат сезонен труд, т.е. - и най-бедните българи\". \"Като представител в ЕП, категорично ще се боря намаляването на СО2 емисиите от авиационен транспорт да не става за сметка на правата и интересите на българските граждани. Съществуват много възможности да бъдат насърчени други форми на придвижване, и то само тогава, когато има разумна алтернатива на полетите със самолет. Например - облагане само на кратки полети, до 90 минути, когато могат лесно да се заменят с придвижване с железница\", допълва Радан Кънев.", "date": "2019.11.12", "title": "България и още осем страни в ЕС искат поскъпване на самолетните билети, твърди Радан Кънев"}
{"url": "https://www.dnevnik.bg/photos/2019/11/12/3990965_fotogaleriia_svetovnite_snimki_na_denia_-_12_noemvri/", "text": "Силует на пътник, използващ въжената линия над река Темза в Лондон, Великобритания.", "date": "2019.11.12", "title": "Фотогалерия: Световните снимки на деня - 12 ноември 2019 г."}
{"url": "https://www.dnevnik.bg/bulgaria/2019/11/12/3991012_uchitelite_shte_poluchavat_ne_po-malko_ot_1085_lv_ot/", "text": "С най-малко 17% ще нараснат заплатите на педагогическите специалисти в образователната система от началото на следващата година. Това е записано в Анекса към Колективния трудов договор (КТД), подписан от Министерството на образованието и науката и национално представителните синдикални и работодателски организации в системата на предучилищното и училищното образование. Според документа учителите ще получават не по-малко от 1085 лв. основна заплата. Минималните възнаграждения на старшите учители ще достигнат 1120 лв., а на главните учители – 1176 лв. Директорите на детски градини и училища ще получават не по-малко от 1334 лв., а заместник-директорите – 1246 лв. За целта в бюджета за следващата година са заложени 360 млн. лв. повече за трудови възнаграждения на учителите, съобщават от образователното министерство. Предвидени са и 54 млн. лв. за увеличение на индивидуалните работни заплати на непедагогическия персонал. С анекса се завишават допълнителните възнаграждения за класните ръководители, както и за лекторските часове. Въвежда се и изискване 50% от средствата за квалификация в бюджетите на детските градини и училищата да бъдат използвани за вътрешни или междуинституционални обучения под формата на методически семинари, дискусионни форуми, открити практики, презентации на творчески проекти, резултати и анализи на проведени педагогически изследвания и други. Целта е учителите да обменят добри практики, да се учат взаимно, да споделят и насърчават иновации.", "date": "2019.11.12", "title": "Учителите ще получават не по-малко от 1085 лв. от началото на следващата година"}
