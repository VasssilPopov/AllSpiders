{"url": "http://www.dnevnik.bg/sport/2017/10/21/3063736_inter_spria_seriiata_na_napoli_s_purvoto_si_nulevo/", "text": "Дългоочакваният сблъсък между \"Наполи\" и  \"Интер\"  в Серия А не оправда очакванията и завърши без победител. Двата тима, които са на първите две позиции в класирането направиха 0:0 на \"Сан Паоло\". За първи път от 734 дни \"Интер\" завърши наравно 0:0 в Серия А. За последно това се беше случило на 25 октомври 2015 г. срещу \"Ювентус\". \"Нерадзурите\" спряха победната серия на неаполитанците, които до този момент имаха осем победи от осем мача. Дистанцията между тях продължава да бъде две точки, но при успех утре на шампиона \"Ювентус\" над \"Удинезе\", \"бианконерите\" ще се доближат на три от лидера. \"Наполи\"  доминираше при владението на топката и имаше контрол над целия двубой, но не успя да го използва и да вкара гол. Преди почивката по-добрите положения бяха за домакините, но Самир Ханданович впечатли с прекрасно двойно спасяване срещу Дрийс Мертенс. Едва в края на първите 45 минути Мауро Икарди имаше шанс да се разпише, но не го направи. Капитанът на \"Интер\" завърши само с едно докосване в наказателното поле на съперника и това се оказа ключово за головата немощ на \"нерадзурите\". Малко след започването на втората част пред Матиас Весино се откри отлична възможност, но неговият удар от много малък ъгъл беше избит от Раул Албиол на голлинията. До края на двубоя \"Наполи\" натисна отново, но не можа да вкара. Инсине и Пьотр Зелински пробваха рефлекса на Ханданович, но опитният вратар на \"Интер\" не трепна.", "date": "2017.10.21", "title": "\"Интер\" спря серията на \"Наполи\" с първото си нулево равенство от две години"}
{"url": "http://www.dnevnik.bg/bulgaria/2017/10/21/3063613_sudut_ostavi_v_aresta_iordan_zlatkov_za_strelbata_v/", "text": "Софийският районен съд (СРС) остави в ареста Йордан Златков, който беше обвинен за стрелбата в квартал \"Лозенец\", съобщи Би Ти Ви. На 18 октомври в ранния следобед Златков отива в заведение в квартала, заедно с приятели. В един момент започва да стреля във въздуха с пистолета на сина на бившия министър на екология - Долорес Арсенов - Калоян Арсенов. Един от куршумите влиза в апартамент в намираща се в близост сграда. Няма пострадали, но има имуществени вреди. Вчера прокуратурата освободи Арсенов срещу 500 лева гаранция и го обвини в неправилно съхранение на оръжие. Златев е обвинен в квалифицирано хулиганство, за което законът предвижда до 5 години лишаване от свобода. Прокуратурата поиска най-тежката мярка. Той е син на Злати Златев- Златистия Златков поиска да се извини на семейството, в чийто апартамент е попаднал куршума и го направи пред камерите преди да влезе в съдебната зала. Пред съда той заяви, че не мисли, че е престъпник. \"Моята фамилия не ме прави криминална личност, няма и да бъда\", каза той. Защитата на Златков твърди, че няма доказателства, че той е стрелял и че има разминаване на свидетелите, \"още повече, че всички са били пияни\". Съдът прие, че Златков не е отчел близостта на жилищните сгради и това, че някой може да пострада. Той може да обжалва мярката си за неотклонение пред Софийския градски съд.", "date": "2017.10.21", "title": "Съдът остави в ареста Йордан Златков за стрелбата в квартал \"Лозенец\""}
{"url": "http://www.dnevnik.bg/politika/2017/10/21/3063615_ljubomir_georgiev_e_noviiat_lider_na_dsb_v_sofiia/", "text": "Любомир Георгиев е новият лидер на ДСБ в София. Това съобщиха от партията след отчетно-изборното събрание на столичната организация днес. Досега Георгиев беше начело на структурата в район \"Триадица\", а в съобщението на ДСБ се посочва, че е сред учредителите на партията. Предшественикът му на поста -  Вили Лилков, подаде оставка в края на септември  - година преди края на мандата си - с аргумента, че партийните ангажименти му пречат на заниманията със студенти в Минно-геоложкия университет, където е преподавател по ядрена физика Другите номинирани за поста лидер на ДСБ - София бяха Димитър Божилов и Борис Точев.", "date": "2017.10.21", "title": "Любомир Георгиев е новият лидер на ДСБ в София"}
{"url": "http://www.dnevnik.bg/sport/2017/10/21/3063553_djodi_lukoki_ostava_v_ludogorec_do_2020_g/", "text": "Крилото на \"Лудогорец\" Джоди Лукоки е поредният футболист на шампионите, който удължава договора си. Конгоанецът с холандски паспорт остава в отбора до 2020 г., съобщиха от клуба. \"Една от звездите в тазгодишното издание на Лига Европа приключи преговорите с ръководството на шампионите и подписа новия си контракт\", гласи съобщение на сайта на \"Лудогорец\" Лукоки пристигна в клуба през лятото на 2015 г., когато беше купен за 1.1 млн. евро от холандския \"Цволе\". От тогава крилото има 62 мача за \"Лудогорец\" във всички турнири, в които е отбеляза девет гола и е дал девет асистенции. Едва от този сезон обаче Лукоки получава шанс да играе като титуляр. Той реализира четири гола в 10 мача от Първа лига през кампанията и се разписа при  успеха с 2:1 над \"Хофенхайм\"  в Лига Европа. След удар на Лукоки се стигна и до автогола на Раул Силва в  последния мач на тима с \"Брага\" . \"Щастлив съм в \"Лудогорец\". Вярвам, че мога да дам още много на клуба, за да постигне още по-големи успехи\", заяви Лукоки пред официалния сайт на \"Лудогорец\". В последните седмици нови договори с отбора подписаха и двамата крайни защитници  Натанаел  и  Сисиньо , които също подписаха до лятото на 2020 г. Общото между тримата е, че настоящите им договори бяха само до края на този сезон. Дългосрочно обвързан с \"Лудогорец\" е и звездата Марселиньо. В края на кампанията обаче изтичат договорите на Клаудиу Кешеру, Върджил Мисиджан, Светослав Дяков, Георги Терзиев и  Козмин Моци .", "date": "2017.10.21", "title": "Джоди Лукоки остава в \"Лудогорец\" до 2020 г."}
{"url": "http://www.dnevnik.bg/photos/2017/10/21/3063612_snimka_na_denia_novata_premiera_na_andjelina_djoli/", "text": "Световноизвестната актриса и режисьор Анджелина Джоли присъства вчера на премиерата на филма The Breadwinner в Лос Анджелис, Калифорния (САЩ). Джоли е изпълнителен продуцент на филма, който разказва историята на афганистанско момиче и предизвикателствата, пред които то се изправя.", "date": "2017.10.21", "title": "Снимка на деня: Новата премиера на Анджелина Джоли"}
{"url": "http://www.dnevnik.bg/sport/2017/10/21/3063617_grigor_dimitrov_e_na_final_v_stokholm_sled_burza/", "text": "Поставеният под №1 Григор Димитров се класира за финала на турнира от категория \"АТП 250\" в Стокхолм. Българският тенисист стигна до битката за трофея след победа срещу италианеца Фабио Фонини с 6:3, 7:6 (2). Двубоят продължи 87 минути, а Димитров записа четвърти успех в шестия си мач срещу този съперник. Българинът ще игра финал в Стокхолм за трети път в кариерата си. През 2013 г. в шведската столица той спечели първата си титла при мъжете, а година по-късно отстъпи в битката за трофея. Във финала Димитров ще се изправи срещу победителя от мача между Хуан Мартин дел Потро и Фернандо Вердаско. Българският тенисист ще преследва втора титла в Стокхолм, четвърта за сезона и осма в кариерата си. Димитров и Фонини изиграха равностоен мач, в който българският тенисист показа по-здрави нерви в ключовите моменти. Двамата имаха по пет възможности за пробив. Димитров реализира три, а Фонини - две. Световният №8 имаше проблеми само в началото на втория сет, когато пропиля пробив аванс. Той обаче запази спокойствие и стигна до тайбрек, в който се наложи по категоричен начин. Димитров записа 43-ата си победа от 60 мача през този сезон. С успеха той се изкачи до петото място в ранглистата за 2017 г., която определя участниците във финалите на АТП. Българинът вече си  осигури дебютно участие в Лондон . Димитров беше изправен пред трудна ситуация още в началото на двубоя с Фонини. Италианецът имаше две възможности за пробив в третия гейм, но българинът успя да измъкне подаването си. Веднага след това шампионът от 2013 г. реализира пробив, който успя да затвърди за 4:1. При този резултат Фонини поиска медицински таймут. След него Димитров нямаше никакви проблеми да удържи аванса си и да спечели първия сет. Българинът стартира отлично втората част. Той проби първото подаване на Фонини и поведе с 2:0. Италианецът обаче намери сили да се задържи в двубоя. Той бързо върна пробива и излезе напред в резултата със серия от три поредни гейма. След това двамата стабилизираха подаванията си и стигнаха до тайбрек. Дългият гейм започна с мини пробив за Димитров, който Фонини успя да навакса и да изравни при 2:2. Българинът обаче отговори със серия от пет поредни точки в своя полза и приключи двубоя в два сета.", "date": "2017.10.21", "title": "Григор Димитров е на финал в Стокхолм след бърза победа над Фонини"}
{"url": "http://www.dnevnik.bg/sport/2017/10/21/3063626_batshuai_vurna_chelsi_na_pobedniia_put_sled_shou_s/", "text": "С два гола на резервата Миши Батшуай \"Челси\" направи обрат срещу високо летящия \"Уотфорд\" и се върна на победния път. Шампионите спечелиха с 4:2 на \"Стамфорд бридж\" и прекъснаха серията си от две поредни загуби във Висшата лига и три поредни мача без победа във всички турнири. \"Челси\" успя да поведе с ранен гол на Педро Родригес, но допусна обрат след попадения на Абдулай Дукуре в края на първото полувреме и Роберто Перейра в началото на втората част. Сините изиграха поредния си неубедителен мач в отсъствието на Нголо Канте и изоставаха в резултата до 71-ата минута, когато появилият се десет минути по-рано Батшуай изравни. Сесар Аспиликуета изведе лондончани напред в 87-ата минута, а в добавеното време Батшуай гарантира трите точки с втория си гол в мача. \"Челси\" записа петата си победа от девет шампионатни мача и събра 16 точки. Тимът на Антонио Конте изпревари днешния си съперник с една точка се изкачи на четвъртата позиция. Преди останалите девет мача от деветия кръг шампионите изостават с шест точки от лидера \"Манчестър сити\", с четири от \"Манчестър юнайтед\" и с една от \"Тотнъм\". На три точки зад \"Челси\" са \"Арсенал\", \"Бърнли\" и \"Ливърпул\". \"Челси\" не успя да наложи начален натиск, но поведе в 12-ата минута с красив гол на Педро. Испанецът получи топката от Еден Азар след късо изпълнение на ъглов удар и прати топката в горния десен ъгъл на Еурелио Гомес със страхотен изстрел с десния крак от границата на наказателното поле, при който топката срещна гредата, преди да влезе във вратата. В 16-ата минута Фабрегас получи отлична възможност да удвои аванса на \"Челси\". Испанският халф беше изведен очи в очи с Гомес от Мората, но опитът му за прехвърлящ удар беше спасен от бразилския вратар. В 40-ата минута Гомес показа чудесен рефлекс и при изстрел от дистанция на Фабрегас. \"Уотфорд\" нямаше много чисти ситуации пред вратата на Куртоа, но успя да изравни в добавеното време на първото полувреме. Защитата на \"Челси\" не успя да изчисти добре топката след дълъг тъч и тя попадна на крака на Абдулай Дукуре, който я изпрати в близкия ъгъл. Три минути след началото на второто полувреме Ричарлисон направи един от пропуските на сезона. Бразилецът получи топката на границата на вратарското поле, но стреля в аут. Toй се реваншира 50 секунди по-късно, когато с хитро подаване изведе Роберто Перейра сам срещу Куртоа и аржентинецът не пропусна от точката на дузпата. В 60-ата минута Конте потърси промяна и пусна в игра Батшуай вместо Мората. Десет минути по-късно белгийският нападател изравни резултата със страхотен удар с глава след центриране от десния фланг на Педро. В 87-ата минута защитата на \"Уотфорд\" отново се пропука при центриране отдясно. Уилиан достави топката на далечната греда, където Аспиликуета беше забравен от бранителите и с удар отблизо изведе \"Челси\" напред. В последната от петте минути добавено време Батшуай се възползва от поредица груби грешки в защитата на \"стършелите\" и оформи крайния резултат с второто си попадение в мача.", "date": "2017.10.21", "title": "Батшуай върна \"Челси\" на победния път след шоу с шест гола срещу \"Уотфорд\""}
{"url": "http://www.dnevnik.bg/sport/2017/10/21/3063633_levski_i_cska_napraviha_ravenstvo_s_chetiri_gola_v/", "text": "Левски\" и ЦСКА завършиха 2:2 в дербито от 13-яи кръг на Първа лига. Пред 25 хиляди зрители на националния стадион \"Васил Левски\" сините поведоха рано, допуснаха бърз образ, но стигнаха до точката през второто полувреме. ЦСКА записа трето поредно равенство в шампионат и даде възможност на шампиона \"Лудогорец\" да се откъсне с пет точки на върха. Червените събраха 28 точки и изостават с две от разградчани, които посрещат \"Етър\" в понеделник. \"Левски\" остава на трета позиция с 25 точки. Сините имат аванс от четири пред \"Ботев\", който в петък направи нулево равенство с \"Пирин\", и с пет пред \"Верея\", на който предстои домакински мач със \"Септември\" в неделя. \"Левски\" откри резултата още в осмата минута. Давид Яблонски се възползва от грешка на Николай Бодуров след центриране от корнер на Жорди Гомес и с глава прати топката във вратата на Витаутас Черняускас. ЦСКА изравни само четири минути по-късно. Иван Горанов не успя да изчисти добре топката след центриране от левия фланг и тя попадна на крака на Тиаго Родригес, който я изпрати в близкия ъгъл с удар от воле от границата на наказателното поле. Три минути по-късно Тиаго отново хвана неподготвен Божидар Митрев с изстрел от близо 30 метра и изведе червените напред в резултата. След бурното начало двата отбора заиграха по-предпазливо и предложиха на зрителите здрава битка без много голови положения. В края на първото полувреме \"Левски\" допусна груба грешка в отбрана и ЦСКА беше близо до отбелязването на трето попадение. Тиаго се озова очи в очи с Митрев след слабо върната назад топка. Вратарят на \"Левски\" излезе навреме, изпревари португалеца и изрита топката. Тя се отби в крака на Тиаго, но за щастие на сините премина над вратата. През второто полувреме \"Левски\" започна да пресира малко по-агресивно. Нито един от двата отбора обаче не успя да вземе надмощие и головите ситуации пред двете врати бяха рядкост. В 61-ата минута сините изравниха благодарение на най-силното си оръжие в атака - центрирания от фланга. Роман Прохазка изпревари Александър Дюлгеров в наказателното поле и засече подаване отдясно на Милош Цветкович. До края на двубоя двата отбора се стремяха най-вече да не допуснат грешки в отбрана. Предпазливата им игра не доведе до реални възможности някой да си тръгне с трите точки от националния стадион \"Васил Левски\". ", "date": "2017.10.21", "title": "\"Левски\" и ЦСКА направиха равенство с четири гола в полза на \"Лудогорец\""}
{"url": "http://www.dnevnik.bg/biznes/2017/10/21/3063634_energiiniiat_ministur_uveri_che_oborudvaneto_za_aec/", "text": "Енергийният министър Теменужка Петкова направи на място проверка на доставеното от Русия оборудване за проекта за атомна централа в Белене и увери, че то се съхранява правилно. \"Към момента половината оборудване за проекта АЕЦ \"Белене\" е доставено и то се съхранява при спазване на всички изисквания на руските производители\", каза Петкова, цитирана от пресцентъра на ведомството си. При обиколката на площадката за съхранение на оборудването тя беше придружавана от изпълнителните директори на Българския енергиен холдинг Петьо Иванов и на Национална електрическа компания (НЕК) Петър Илиев.", "date": "2017.10.21", "title": "Енергийният министър увери, че оборудването за АЕЦ \"Белене\" се съхранява правилно"}
{"url": "http://www.dnevnik.bg/sport/2017/10/21/3063649_siti_se_otkusna_s_pet_tochki_na_vurha_sled_neochakvana/", "text": "Манчестър сити\" записа седма поредна победа във Висшата лига след убедителен успех с 3:0 срещу \"Бърнли\". Тимът на Пеп Гуардиола събра 25 точки след деветия си шампионатен мач и се откъсна с пет точки на върха след изненадваща грешна стъпка на \"Манчестър юнайтед\". \"Червените дяволи\" допуснаха първата си загуба за сезона след 1:2 при гостуването на новака \"Хъдърсфийлд\", който се намираше в серия от шест поредни мача без победа. Тимът на Жозе моуриньо може да изгуби втората позиция, ако \"Тотнъм\" победи \"Ливърпул\" в неделя. На \"Етихад\" Серхио Агуеро се завърна в игра за \"Манчестър сити\" след контузията, която получи при пътен инцидент в Холандия. Габриел Жезуш и Рахим Стърлинг останаха на пейката, a Лерой Сане и Бернардо Силва започнаха като титуляри. \"Гражданите\" имаха нужда от дузпа в 30-ата минута, за да пробият солидната защита на \"Бърнли\", който спечели пет точки в предишните си три мача срещу отборите от Голямата шестица (3:2 срещу \"Челси\" и 1:1 срещу \"Тотнъм\" и \"Ливърпул\"). Домакините получиха доста пресилен наказателен удар за препъване на вратаря Ник Поуп срещу Бернанрдо Силва. Стражът на гостите игра с топката, но въпреки това главният съдия Роджър Ийст посочи бялата точка. Агуеро се зае с изпълнението на дузпата и не сбърка, за да отбележи 177-ия си гол с екипа на \"Манчестър сити\". Той изравни клубния рекорд за най-много попадения на Ерик Брук. \"Бърнли\", който се намираше в серия от шест поредни мача без загуба, продължи да се защитава добре и да чака своите шансове на контраатака и най-вече при статичните положения. Два гола в рамките на 180 секунди обаче убиха съпротивата на гостите. В 73-ата минута Сане центрира от корнер, а Николас Отаменди се извиси над отбраната на \"Бърнли\" и отбеляза с глава. В 75-ата минута \"гражданите\" стигнаха до трето попадение след бърза контраатака. Кевин де Бройне пусна страхотен извеждащ пас към Сане, който напредна сам срещу Поуп и насочи топката в далечния ъгъл. В Хъдърсфийлд \"Манчестър юнайтед\" показа сериозна липса на идеи в атака срещу добре подредения състав на Давид Вагнер. Домакините допуснаха много малко грешки в защита и показаха страхотна ефективност в атака, реализирайки два от първите си три удара във вратата. Проблемите за \"Юнайтед\" започнаха в 23-aта минута, когато Фил Джоунс се контузи. Той беше заменен от Виктор Линдельоф, който не показа добър синхрон с Крис Смолинг в центъра на отбраната. Четири минути по-късно резултатът беше откри от Аарън Мой. Tой отне топката от Хуан Мата в центъра на терена, напредна към наказателното поле и комбинира вляво с Том Инс. Инс финтира браните и стреля, Давид де Хеа спаси, но топката попадна в Мой, който направи успешна добавка. В 33-ата минута Линдельоф допусна груба грешка, като позволи на изритана от вратаря Йонс Льосел топка да мине над главата му. Това даде възможност на Лоран Депоатър да се озове очи в очи с Де Хея и да го преодолее отблизо. В 78-ата минута \"Юнайтед\" успя да се върне в мача благодарение на резервата Маркъс Рашфорд. Той се разписа с глава след отлично центриране на Ромелу Лукаку от десния фланг. В последните секунди на двубоя Смолин можеше да изравни, но Мартин Йоргенсен направи решителен шпагат и запази трите точки за \"Хъдърсфийлд\".", "date": "2017.10.21", "title": "\"Сити\" се откъсна с пет точки на върха след неочаквана първа загуба на \"Юнайтед\""}
{"url": "http://www.dnevnik.bg/sviat/2017/10/21/3063651_barselona_izliza_na_protest_sreshtu_ogranichenata/", "text": "За тази вечер в Барселона е насрочен протест \"срещу тоталитаризма\" в отговор на  решението на централното правителство в Мадрид да замрази автономията на Каталуня  и да въведе там централно управление, изземвайки функциите на местната автономната администрация, предаде \"Асошиейтед прес\". Официални каталунски служители, цитирани от агенцията, съобщиха, че в протестната акция възнамерява да участва регионалният лидер Карлес Пучдемон. Той ще произнесе слово в отговор на решението на испанското правителство да отстрани местното, за да осуети намерението му да откъсне Каталуня от Испания. В протеста ще участва и заместникът на Пучдемон - Ориол Хункерас, който обеща по време на митинга да се срещне с поддръжници на движението за независимост. Хункерас писа в \"Туитър\": \"Днес повече от всякога трябва да защитим демокрацията, гражданските и политическите права\". Марта Ровира - генерален секретар на сепаратистката партия \"Републиканска левица на Каталуня\", на която Хункерас е лидер, каза, че действията на премиера Мариано Рахой представляват \"държавен преврат\", който има за цел да ликвидира самоуправлението на Каталуня и да смаже желанието й за отцепване от Испания. Кметът на Барселона Ада Колау, която отказа да подкрепи декларацията за независимост на Каталуня въз основа на резултата от референдума на 1 октомври, също разкритикува централното правителство, като нарече действията му \"сериозна атака\" срещу регионалната автономия на Каталуня. Разнобой и в Мадрид Разнобой за обявените от Рахой мерки има и в Мадрид. Един от лидерите на крайнолявата партия \"Подемос\" - Пабло Еченике, се зарече да работи за отстраняване от власт на Рахой и на неговата консервативна Народна партия. Лидерът на ориентираната към бизнеса партия \"Гражданите\" Алберт Ривера обаче каза, че подкрепя обявените от правителството мерки, които според него имат за цел да преодолеят раздорите, предизвикани от каталунското движение за независимост, и да дадат необходимата сигурност на фирмите, които желаят да останат в Каталуня. /БТА", "date": "2017.10.21", "title": "Барселона излиза на протест срещу ограничената автономия"}
{"url": "http://www.dnevnik.bg/sport/2017/10/21/3063636_sbivane_i_aresti_suputstvaha_macha_levski_-_cska/", "text": "Феновете на футболните клубове на  \"Левски\" и ЦСКА  се сбиха преди мача на бул. \"Евлоги Георгиев\". Един човек е пострадал, има и арестувани, съобщи БНР. Дете на девет години е било прието в болница, защото е вдишало дим от пиратките, друго също е постъполо в лечебно заведениe. Според официалната информация на МВР благодарение на полицейската намеса не е допуснато напрежение.  По маршрутите на предвижване на феновете на двата отбора са засечени използване на пиротехнически средства и факли. В ранния следобед полицията е предотвратила друг инцидент в района на Южния парк. Малко след края на мача от МВР съобщиха, че непосредствено преди началото на мача при влизане на стадиона са задържани 42 души - трима от тях с наркотични вещества, четирима с маски, един със спрей и 34 с пиротехнически изделия. По време на мача две момичета,част от агитките на двата отбора при паленето на факли и димки са вдишали отровен дим. Наложило се е да им бъде оказана лекарска помощ. В района на сектор В е възникнал пожар от запалени части от знамена и транспаранти от една от агитките. Благодарение на бързата намеса на пожарникари, полицаи и стюарди не е допуснато разрастване на огъня. \"Два часа преди началото на двубоя получихме сериозен сигнал за сбиване между двете агитки в Южния парк и реагирахме, за да ги разпръснем. Действително бяха две сериозни групи от фенове, но всичко финишира успешно\", каза старши комисар Антон Златанов след двубоя. Той уточни, че шествията на двете агитки - от бул. \"Тодор Александров\" и ул. \"Иван Асен II\" не са заявени в Столична община, но заради струпване на големи маси от хора, полицията ги е охранявала.", "date": "2017.10.21", "title": "Сбиване и арести съпътстваха мача \"Левски\" - ЦСКА (обновена)"}
{"url": "http://www.dnevnik.bg/bulgaria/2017/10/21/3063662_mestan_vsichki_danni_za_finansite_na_dost_sa/", "text": "Партия ДОСТ не е била финансирана от сдружение \"Асоциация Бату платформ\", за което главният прокурор Сотир Цацаров поиска да бъде обявено за противоконституционно. Това обяви лидерът на партията Лютви Местан, цитиран от Би Ти Ви. В петък стана известно, че  Цацаров е внесъл искане в Окръжен съд - Кърджали  да се прекрати дейността на сдружението. Лидерът на ДОСТ отрече партията му да е била финансирана от разследваното сдружение. \"Нямаме отношение с тази фондация. Аз за първи път чух за съществуването на подобна организация от съобщението на прокуратурата\", каза още той. По думите му всички данни за финансирането на партията са декларирани по надлежния ред. \"Ние сме нормален политически субект, който действа изцяло в рамките на закона, неслучайно финансирането на цялата ни предизборна кампания е отчетено коректно\", заяви още Местан. Той изрази надежда, че прокуратура ще завърши проверката добросъвестно, \"без тенденциозност, при ясно съзнание за равнопоставеност на всички партии във България\". Местан пристигна в Кърджали за празника на града. Той бе сред организаторите на молебен в джамията за всички загинали цивилни по време на освобождението на града.", "date": "2017.10.21", "title": "Местан: Всички данни за финансите на ДОСТ са декларирани по надлежния ред"}
{"url": "http://www.dnevnik.bg/sport/2017/10/21/3063654_v_cska_se_kritikuvat_edin_drug_sled_ravniia_s_levski/", "text": "Взаимни обвинения си отправиха футболистите и треньора на  ЦСКА , след като отборът изпусна гол аванс срещу \"Левски\". Червените водеха с 2:1 и имаха психологическото предимство, обръщайки резултата, но допуснаха изравнителен гол след почивката. Според треньора Стамен Белчев това е по вина на играчите, които са се полъгали по играта на \"Левски\". \"Не победихме, защото не отбелязахме трети гол, когато имахме възможности. Освен това през второто полувреме абсолютно необяснимо и без причина се прибрахме пред нашето наказателно поле. Моите указания бяха да излезе по-напред, да не приеамаме играта пред нашата врата, защото съперникът играе добре един на един\", каза Белчев. Треньорът на червените съжалява, че резултатът е в полза на \"Лудогорец\", но вярва че разликата може да бъде наваксана. \"Преди 3-4 кръга бяхме с равни точки, а сега те могат да се откъснат, но нищо не се знае. Такава разлика може да се стопи бързо. При нас са нужни промени, трябва да се върнем към поведението ни от предишните мачове, когато бяхме много по-агресивни\", добави Белчев и уточни, че отборът му е изневерил на стила си. Един от най-опитните в лагера на ЦСКА  Станислав Манолев  отговори с индиректна критика към треньора. Националът, който беше сменен в началото на второто полувреме не остана доволен. \"Защо не сме победили питайте треньора, както и за указанията. Ядосан съм, защото не победихме, а това беше мач, който трябваше да спечелим. Но такива бяха указанията към нас и това направихме\", каза Манолев. Голмайсторът за червените Тиаго Родригес сподели впечатленията си от първия по-посетен мач, който играе за отбора. Халфът съжалява, че ЦСКА не е зарадвал феновете си с победа. \"В такава невероятна атмосфера ни липсваше само победата. Вкарахме два бързи гола, имахме предимство, но не се възползвахме. Когато видях, че се получи рикошет просто знаех, че трябва да вкарам гол, нямах друга мисъл\", каза халфът.", "date": "2017.10.21", "title": "В ЦСКА се критикуват един друг след равния с \"Левски\""}
{"url": "http://www.dnevnik.bg/sport/2017/10/21/3063674_pokazahme_harakter_dovolni_sa_v_lagera_na_levski/", "text": "Треньорът на  \"Левски\"  Делио Роси остана доволен от показания характер в неговия тим, който трябваше да наваксва гол пасив срещу ЦСКА. Сините поведоха рано, но допуснаха да бъдат обърнати от съперника си, преди Роман Прохазка да донесе точката. \"Такива дербита са едно първенство в самото първенство – хубава атмосфера, публика, важен мач. Такива срещи винаги са нерви, но ранният гол го отвори и направи мача по-интересен. За съжаление бързо след нашето попадение ЦСКА ни вкара. Мислехме, че ще е лесно, но не беше така и  ЦСКА  игра по-добре от нас преди почивката. След това ние показахме характер и се представихме по-силно\", каза Роси. Според италианския специалист равенството е справедливо именно заради поделеното надмощие на отборите в двете полувремена. \"Не сме отбор, който лесно допуска голове, но този път го направихме, за което ще имаме специален анализ. Ако не се допускат грешки обаче всеки мач ще завършва 0:0\", добави треньорът. Лидерът на \"Левски\" Роман Прохазка смята, че липсвата на концентрация след ранния гол е коствала на сините да получат две попадения след това. \"Случват се и такива мачове, но според мен резултатът е справедлив. Нито един отбор не надигра другия и затова не се победихме. Смятам, че трябваше да играем по-коцентрирано след първия гол. На почивката треньорът ни каза какво да променим и вкарахме\", каза словакът. Прохазка, който вече е чужденецът с най-много мачове в историята на \"Левски\" се разписа срещу ЦСКА и преди шест месеца, вкарвайки едно от попаденията за успеха с 2:1. По ирония на съдбата тогава другият голмайстор беше Давид Яблонски, който се разписа и в днешната среща. \"За мен е хубаво, че вкарах, защото отдавна не съм го правил, но по-важно беше да победим. Имахме някои ситуации през втората част, но не успяхме да ги реализираме\", добави Прохазка. Испанският халф Жорди Гомес сподели, че е имало добро предчувствие преди срещата и съжалява, че \"Левски\" не е победил, за да зарадва феновете си. След двубоя мнение изказа и голмайстор №1 в историята на сините  Наско Сираков . Легендарният нападател открои атмосферата на стадион \"Васил Левски\". \"Атмосферата на стадиона беше уникална. От много години не сме имали подобна атмосфера на такъв мач. С оглед показаното на терена, равенството е заслужено. И двата отбора бяха много мотивирани и искаха победата\", каза Сираков. \"За \"Левски\" мачът започна перфектно с този ранно отбелязан гол. Особено за първия гол на ЦСКА се допусна поредица от грешки. При всички положения този резултат е загуба и за двете страни, но пък си струваше 30 хиляди да дойдат на стадиона\", каза Сираков.", "date": "2017.10.21", "title": "Показахме характер, доволни са в лагера на \"Левски\""}
{"url": "http://www.dnevnik.bg/sport/2017/10/21/3063669_del_potro_shte_zashtitava_titlata_v_stokholm_sreshtu/", "text": "Шампионът Хуан Мартин дел Потро ще се изправи срещу Григор Димитров във финала на турнира от категория \"АТП 250 в Стокхолм. Българинът и аржентинецът ще се срещнат за втора поредна година в шведската столица, след като през 2016 г. играха на полуфинал. Димитров стигна до третия си финал в Стокхолм след  победа срещу италианеца Фабио Фонини с 6:3, 7:6 (2) . Дел Потро трябваше да мине през много тежка битка, за да се присъедини към българския тенисист в битката за трофея. Аржентинецът победи Фернандо Вердаско с 6:7 (1), 6:4, 7:6 (1) в зрелищен двубой, който продължи два часа и 43 минути. Кулата от Тандил навакса пробив пасив в решителния трети сет, а след това спаси \"скрит\" мачбол при 3:4, за да стигне до трети пореден и общо четвърти успех срещу 33-годишният испанец. Финалът в неделя ще бъде четвъртият мач между Димитров и Дел Потро през 2017 г. и общо осми в историята на съперничеството им. Българинът имаше пет загуби в първите си пет двубоя с аржентинеца, но спечели последните им две срещи - 7:6 (6), 7:5 на осминафиналите в Пекин и 6:3, 7:5 на същата фаза в Синсинати. Димитров ще преследва четвъртата си титла за сезона след тези в Бризбейн, София и Синсинати. 26-годишният тенисист има седем победи в 12-те си финала в турнирите от световния тур на АТП. Световният №8 участва за седми път в Стокхолм, където спечели първата си титла при мъжете. Това се случи през 2013 г., когато той победи последователно Мариуш Копил, Ян-Ленард Щруф, Кени дьо Шепер, Беноа Пер и Давид Ферер. През 2014 г. българският тенисист игра финал в Стоколм, като сдаде трофея след драматична трисетова битка с Томаш Бердих. Година по-късно чехът отново спря Димитров в шведската столица, този път в четвъртфиналите. Дел Потро ще преследва първата си титла през сезона и общо 20-а в 28-ия финал в кариерата си. Той достига до мач за трофея за пръв от миналогодишния турнир в Стокхолм. ", "date": "2017.10.21", "title": "Дел Потро ще защитава титлата в Стокхолм срещу Григор Димитров"}
{"url": "http://www.dnevnik.bg/sport/2017/10/21/3063416_grigor_dimitrov_izliza_sreshtu_fonini_s_misul_za_nov/", "text": "Григор Димитров излиза в седмия си полуфинал в турнирите на АТП през сезона. Българинът, който  за пръв път в кариерата си се класира за финалите на АТП в Лондон , ще играе с Фабио Фонини в спор за място във финала в Стокхолм, като двубоят е от 14.00 часа. Шампионът от 2013 г. се надява да стигне до последния мач в надпреварата за трети път. Преди четири години той заслужи отличието след обрат и победа в три сета срещу Давид Ферер. Следващия сезон българинът отново игра финал, но този път отстъпи срещу Томаш Бердих. Преди ден  Димитров спечели 250-ата победа в кариерата си след 6:3, 6:4 срещу Миша Зверев . С безупречна игра водачът в схемата си осигури място сред четиримата най-добри. Фонини направи обрат за 6:7 (3), 7:6 (2), 7:5 срещу американеца Джак Сок в много драматичен мач. До момента Димитров и италианецът са играли пет пъти, като българинът има три победи. Последните им три срещи бяха през 2015 г., като всичките бяха на червени кортове. Тогава хасковлията спечели два от мачовете. В другия полуфинал в Стокхолм ще играят Хуан Мартин дел Потро и Фернандо Вердаско.", "date": "2017.10.21", "title": "Григор Димитров излиза срещу Фонини с мисъл за нов финал в Стокхолм"}
{"url": "http://www.dnevnik.bg/analizi/2017/10/21/3063167_sedem_godini_delegitimaciia_na_vlast_vuv_vurhovniia/", "text": "Ако се замислим, проблемите в българското правосъдие имат два основни източника. Първият безспорно е лошото институционално устройство, доказано в поредица  заключения  върху устройството на българските съд, прокуратура и Висш съдебен съвет (ВСС). Вторият източник е дефицитът на смели и принципни личности На правосъдието трябват хора със силни позиции, които да прилагат законите – както съдии, така и прокурори. Зад тях, като гаранти за добрата професионална среда, е нужно да стоят ръководителите и членовете на ВСС, които да удържат постоянния политически натиск върху самите институции. Те трябва да бъдат легитимни сред самите правни среди, тоест да имат професионален авторитет, за да бъдат подкрепа на колегите си в съда и прокуратурата. И да имат силна позиция пред обществото. Легитимността на една личност, заемаща висша длъжност в правосъдието, се изразява в това да бъде възприета като достойна за поста си от всички – от хората в системата и от гражданите. Когато такива личности олицетворяват институциите, могат да бъдат преодолени законодателните дефицити на средата и би се възвърнало доверието в съдебната власт. Доколко новоизбраният за председател на Върховния административен съд (ВАС) Георги Чолаков се ползва с необходимата легитимност остава неотговорен въпрос. Трите стълба на персоналната легитимност Основан е на това, че е избран най-добрият възможен кандидат на базата на предписаните в закона изисквания. Изискуемите според чл. 170, ал. 5 от Закона за съдебната власт (ЗСВ) качества за заемане председателството на ВАС са 5. Две от тях биват юридически стаж и умения за работа в екип. Едното се удостоверява с трудова книжка или няколко договора, а второто е практически неизмеримо и потвърждава неадекватните законодателни разпоредби. Останалите 3 критерия – висок морал, професионална компетентност и изявена независимост - са все узнаваеми и проверими неща в биографията на един юрист. Доколко новоизбраният председател на ВАС отговаря на тези критерии, сме се опитали да отговорим по-долу. Във ВАС до този момент не е било традиция да се избира председател чрез \"посочване на престолонаследник\" от предишния председател. Очевидно г-н Чолаков тук може да се счита първопроходник, тъй като довършващият мандата си председател Георги Колев индиректно го посочи както като номинация през пленума на ВАС, така и при двете гласувания на кандидатурата му от ВСС. Видно, г-н Чолаков, допреди номинацията му, е своеобразен съдийски анонимник и няма твърда позиция по важни за съдебната власт въпроси като лошите практики във ВАС, свързани с назначенията на администрация и съдебни помощници по роднински принципи. Никога той не е заявявал твърда позиция по промените във важни за правосъдието законови текстове като Конституцията, ЗСВ или дори предлаганите спорни поправки в Административнопроцесуалния кодекс. Всъщност минимално установените изисквания към кандидатите за висшите постове в съдебната власт, както бе споменато и по-горе, са разписани в чл. 170, ал. 5 от ЗСВ. Те са следните: Участието на новоизбрания председател на ВАС в редица  имуществени сделки  оставя съмнение, че първо е придобил имущество, заобикаляйки закона, и второ - е нарушил и задължението да декларира придобитото имуществото. Самият факт, че г-н Чолаков не е положил усилия да убеди безпристрастните в правотата си оставя обосновано съмнение за притежаваните от него и изискуеми по закон етични качества. Формалните критерии са покрити – г-н Чолаков не е наказван дисциплинарно, което предполага компетентност. От краткото му  изказване  в деня на препотвърдения избор обаче остават силни съмнения в неговия професионализъм. Оказа се например, че г-н Чолаков не е запознат и със съществена съдебна практика на ВАС по банковата несъстоятелност, която води нишка към несъстоятелността на КТБ. Изявената независимост на Чолаков е сведена до това да бъде номиниран от настоящия председател на ВАС, като получава позицията си на върховен съдия първо по реда на командироване от друг съд. Командироването през годините се наложи като порочна практика за \"набавянето\" подходящи съдии, готови да решат по конкретен начин всяко дело. Трите грешки на предишния и настоящия ВСС От гледна точка на организацията за избор на нов председател на ВАС и настоящият, и действащият до октомври 2017 г. състав на ВСС допуснаха редица слабости при подготовката и провеждането на процедурата.  бившият вече състав на ВСС измени параметрите за представянето на документи и изслушването на кандидатите за председател без правно обосновани мотиви. В  стенограмата  от заседанието на Съвета от 11 май настоящият председател на ВАС Георги Колев предлага изменението, но то не е мотивирано и поради това влиза в противоречие със закона и процедурните правила.  заседанието на пленума на ВАС за изслушване на кандидатите и гласуване на една от кандидатурите от върховните съдии бе проведено по време на съдебната лятна ваканция, когато множество от съдиите ползват летен отпуск. По закон е забранено през лятото да се провеждат дори общи събрания на етажната собственост, а ВАС изслушваха и номинираха бъдещ председател. Освен това на въпросното заседание на Пленума на ВАС беше извършено недопустимо нарушаване на правилата за изслушване на кандидатите и гласуване от страна на върховните съдии. Бе им отнета тайната на вота, като се въведе изискване да изразят гласа си явно. Това бе направено в недопустимо нарушаване на основна конституционно право - триединството на пряко, тайно и равно избирателно право.  на ВСС се състои в това, че новоизбраният състав на ВСС, вместо да изслуша и конкурентната кандидатура, взе решение просто да прегласува номинацията на г-н Чолаков. Това процедурно решение се ползваше и с подкрепата на главния прокурор Цацаров и де факто предизвести какво ще се случи. Президентът Радев и играта на отхвърленост Неотчитайки пропуските в процедурата по първия избор на г-н Чолаков, президентът Радев дори не мотивира отказа си за назначаването му. Ако президентът бе разгледал от правна страна процедурата, той имаше рядката възможност да очертае сериозните пороци в закона, грешките на ВСС и недостатъците на самата кандидатура. Вместо това президентът произведе акт, лишен от съдържателна страна, който бе равносилен на правно нищо. И така - 3-те неизвестни по легитимността на личността на новоизбрания председател на ВАС, събрани с 3-те видни несъответствия на законовите критерии, 3-те грешки на съставите на ВСС и 1-то неадекватно действие на президентът Радев - доведоха до 7 години мандат за Георги Чолаков.", "date": "2017.10.21", "title": "Седем години делегитимация на власт във Върховния административен съд"}
{"url": "http://www.dnevnik.bg/bulgaria/2017/10/21/3063301_poslednite_slunchevi_i_topli_dni_sa_tozi_uikend/", "text": "Предимно слънчево и топло за сезона ще бъде времето в събота и неделя, преди в началото на следващата седмица да настъпи влошаване. Съботният ден обещава да е слънчев и тих. Максималните температури ще бъдат между 21 и 26 градуса, за района на София – 24 градуса, показва справка на сайта на Националния институт по метеорология и хидрология при БАН. Ще духа слаб до умерен вятър от северозапад. Над планините ще е слънчево със слаб до умерен северозападен вятър, който ще се усили вечерта. Максималната температура на височина 1 200 метра ще бъде около 16 градуса, на 2 хил. метра – около 9 градуса. По Черноморието максималните температури на въздуха ще бъдат 18-20 градуса, като ще духа слаб югоизточен вятър. Вълнението на морето ще бъде слабо – 1-2 бала. В неделя максималните температури ще са малко по-ниски – около 21-24 градуса. Ще започне заоблачаване, но все още ще бъде предимно слънчево. От началото на следващата седмица обаче облачността ще бъде значителна, а в първите три работни дни се очакват и превалявания. Температурите постепенно ще спадат, като в сряда максималните ще бъдат около 11 градуса.", "date": "2017.10.21", "title": "Последните слънчеви и топли дни са този уикенд"}
{"url": "http://www.dnevnik.bg/sport/2017/10/21/3063435_derbito_mejdu_levski_i_cska_sblusuk_na_stilove_v/", "text": "Левски\" и ЦСКА излизат днес следобед помежду си в мач, който се очаква да се превърне в най-посетения дотук в първенството. Срещата е от 16.00 часа на Националния стадион \"Васил Левски\". Сините, които са домакин, обявиха в петък вечерта, че са продадени 19 100 билета. Двата отбора тръгнаха колебливо в сезона, но с добри резултати след това се утвърдиха в челото. Интересът на запалянковците към мача се повиши допълнително от закачките между клубовете. Първоначално \"Левски\" сложи на билетите емблемата на съперника си, но след недоволството на собствените си привърженици отпечата нови - без нея. Незаменимият Каранга срещу желязната защита \"Левски\" направи пълна промяна не само в състава, но и във философията си това лято. След тежкото начало на календарната година, настана време, в което на \"Георги Аспарухов\" бяха привлечени именит треньор и футболисти с богат опит в големи първенства. Още в началото на кариерата си при сините треньорът  Делио Роси каза, че \"атаката продава билети, а защитата печели титлите\" . И с течение на мачовете се видя, че той мисли по-скоро за спортните успехи. До момента в 12-те си мача \"Левски\" е допуснал едва четири гола, при това само в два мача - при загубите от \"Верея\" (0:2) и \"Ботев\" (1:2). Роси наложи свой стил и отборът е стабилен в защита, но по-притеснителното е случващото се в нападение. Красноречив е фактът, че голмайстор с пет попадения е централният бранител Давид Яблонски. Срещу себе си най-добрата защита в Първа лига се изправя срещу най-резултатния отбор. ЦСКА е воден от голмайстора си Фернандо Каранга, който има 12 гола в 12 срещи. Бразилският нападател е окрилен, но заедно със съотборниците си ще се опитат да се отърсят от двете грешни стъпки, дошли с равенствата с \"Етър\" (2:2) и \"Пирин\" (0:0). Те костваха на червените първото място и там се изкачи шампионът \"Лудогорец\". Въпреки това треньорът на ЦСКА Стамен Белчев смята, че отборът му е играл добре. Той се надява срещу \"Левски\" футболистите му да са по-съсредоточени в нападение. С постоянство Белчев изгради основен състав и стил, в който се опитва отборът му да играе бързо с топката, да създава положения и да бележи. Според думите му червените нямат зависимост от Каранга. Важният мач \"Мисля, че футболистите на ЦСКА знаят какъв мач ни предстои. Мач, който остава трайно за по-дълго време от обикновените, но съм сигурен, че ще покажем още по-добро лице и ще победим\",  каза Белчев . Миналия сезон двата отбора се срещнаха четири пъти. Най-напред мачът завърши 1:1, след това \"Левски\" направи обрат за 2:1 с победен гол на Яблонски. Последваха две убедителни победи с по 3:0 за ЦСКА. Тежките поражения едва ли имат някакво наследство сред сините, тъй като отборът на практика е изцяло променен. Сега двубоят е от последния кръг на първия полусезон от първата фаза на първенството. И макар до края да има още много, резултатът от него ще има по-голяма стойност заради психологическата тежест. ЦСКА е втори с 27 точки, като е на три от \"Лудогорец\". \"Левски\" е трети с 24, а в следващия кръг му предстои гостуване в Разград. Агитките на двата отбора ще направят традиционните си шестия преди дербито. Заради мача  ще има промени в движението в София .", "date": "2017.10.21", "title": "Дербито между \"Левски\" и ЦСКА: сблъсък на стилове в най-посетения мач за сезона"}
{"url": "http://www.dnevnik.bg/analizi/2017/10/21/3062730_dosietata_i_zemiata_na_senkite/", "text": "Комисията по досиетата у нас съществува едва от десет години. В първите две десетилетия на т.нар. преход досиетата на бившите агенти и сътрудници на ДС, както и на техните жертви, не само че не бяха общодостъпни, но се огласяваха избирателно с цел политически шантаж от страна на онези, които имаха достъп до архивите. Същевременно имаше достатъчно време за пълно или частично унищожаване на част от досиетата дълго преди комисията да стане факт. Неотдавна  БСП отново се обяви за отмяна на сегашния Закон за досиетата  и закриване на Комисията. Освен това БСП предлага да се създаде Институт за национална памет, за да се даде възможност \"знанието и информацията, която съдържат архивите на ДС да бъде обект на работа на изследователи и историци\". Защо обаче създаването на такъв институт  да се съчетава със закриване Комисията? Трябва ли отново да бъдем информирани за фактите, които сега са общодостъпни, само посредством \"работата на изследователи и историци\"? Какво пречи на изследователите и историците в един Институт за националната памет да ползват информацията на Комисията по досиетата? И защо да не може всеки да ползва тази информация, включително потърпевшите от дейността на ДС и техни роднини, както е сега? Изглежда някой пак иска не фактите да бъдат общодостъпни , а само интерпретацията им от страна на правилни \"изследователи и историци\" - както беше по комунистическо време. Или ако имаме политически спорове между различни партийни \"изследователи\", те да спорят без реално да знаем фактите, на които се основават. Срамота е 27 години след официално обявения край на комунистическата диктатура и само десет години след създаването на Комисията, въпросът за закриването й изобшо да се поставя. Във всички други екскомунистически страни в Източна Европа има действащи и до днес такива комисии, създадени много преди нашата. Все едно 27 години след Освобождението от Османско господство фактите за онова време да бъдат държани в тайна. Или 27 години след нацизма фактите за нацизма да се крият.  Страна, която не е погледнала миналото си в очите е като човек, който е изгубил паметта си и вече не знае кой е. Какво бъдеше може да има човекът без минало? След 9 септември 1944 г. историята на Третото българско царство се пренаписа от гледна точка на БКП, от правилните \"изследователи и историци\". Неудобните за властта факти се криеха, а удобните се преувеличаваха. Партийната пропаганда замени фактите.  Когато разполагаме със суровите факти можем и сами да си ги интерпретираме. Но когато фактите се крият от обществото, интерпретациите и съответно фалшификациите им ще се представят като факти. В това положение ще бъдем отново, ако комисията по досиетата се закрие. А иначе е чудесно да има Институт за националната памет. Макар че историческите факти за този тъмен период в българската история малко по малко излизат, те още не са заели полагаемото им се място в учебниците. Много млади хора не знаят нищо за лагерите от комунистическо време и лесно стават жертва на ретроспективните мечтания, мечтанията за светлото комунистическо минало на някои чичовци и лели. През последните 27 години все пак са излизали потресаващи спомени за лагерите. От \"Гласове от Гулаг. Живот и смърт в комунистическа България\" - книга със спомени на лагеристи, съставена и представена с предговор от Цветан Тодоров, до спомените на д-р Атанас Москов \"Роб се връща\", книга, която макар и мемоарна, има силата на художествена литература. Но колцина българи са чели тези книги? (Д-р Москов е хвърлен в лагера Белене и неговата Българска работническа социалдемократическа партия е унищожена от комунистите, чиято преименувана партия сега се нарича Социалистическа.) Но ние нямаме все още значителни литературни произведения за комунистическите лагерите у нас като разказите на Варлам Шаламов и романите на Александър Солженицин за лагерите в СССР, или като романа на Ивайло Петров \"Хайка за вълци\" за колективизацията на земята у нас. Защо това е така, след като тукашните лагери не са отстъпвали по жестокост на съветските? Защо оставяме гардероба и се правим, че скелетите не са там?  През 2005 г. \"Историкът\", първият роман на американската писателка Елизабет Костова, става и първи белетристичен дебют в историята, достигнал първа позиция в списъка на бестселърите на \"Ню Йорк Таймс\". Тази година Елизабет Костова издаде роман за България. The Shadow Land вече е преведен на български като  \"Земя на сенки\"  и наскоро авторката го представи в няколко български града.  Костова познава България от 1989 година, когато е имала интерес към българския фолклор. Тя пристига в Европа и става свидетел на падането на Берлинската стена. Идва в България само седмица след падането на Тодор Живков. Но както може да се види и от фамилното име на писателката, което е името на нейния съпруг, за нея България става трайно и интимно близка страна.  Елизабет Костова казва, че много отдавна е искала да напише роман за България. Но всичко е станало изведнъж: начален тласък й е дал един сън. Млада американка попада в България, която й е напълно непозната, и след неволна размяна с непознати хора, се оказва с чужда чанта, в която открива урна с прах на човек. Така започва романът \"Земя на сенки\". Това е увлекателна и майсторски написана история. Тя е интересна не само за американската публика. Романът дава възможност на българския читател, който вече може да го прочете и в превод, странното удоволствие да види познати родни пейзажи през очите на чужденеца, през очите на една добронамерена млада американка. Не само е интересно, но е и важно да можем да се погледнем отвън.  Този роман е също така много важен за нас като документ, при това документ с висока художествена стойност, за тази земя на сенките, която България беше по комунистическо време.  Нашата земя си остана до голяма степен земя на сенките дори по време на мъчително бавния преход, когато тайните за миналото продължаваха да се пазят. А някои от съпричастните с терора, вместо да бъдат разобличени, се сдобиха с нова икономическа и политическа власт.  Основната сюжетна линия в романа \"Земя на сенките\" се развива през 2008 година. Срещаме се, заедно с Александра Бойд, със забележителни характери като Боби, Ирина, семейството на Стоян Лазаров. Но съвременната сюжетна линия се оказва дълбоко свързана с тайнственото миналото и с българските лагери. Те се оказват в сърцето на сюжета.  Възможно е някои по-млади български читатели да се срещнат за първи път очи в очи, заедно с чужденката Александра Бойд, с ужасяващата истина скрита в сенките не на хубавите гори на нашата иначе очарователна земя, а сенките в душите на хората хвърлени от едно премълчавано минало. Първият роман на Костова е исторически трилър, но също и травелог за Балканите, концентриран върху вампирските легенди, свързани с Влад Цепеш (Дракула). Част от действието му също се развива в България. Писателката казва, че за нея Дракула е метафора за миналото зло, което трудно може да се поправи. Новият й роман \"Земя на сенки\" е изцяло реалистичен. Но той отново е за Балканите, и по-специално за България, и за голямо минало зло, което още не може да се поправи. Но също така този роман, написан с любов за България, е и роман за любовта и състраданието, които могат да победят миналото зло.  Жалко е, че нямаме нашия Варлам Шаламов, голям писател, който с художествена сила да опише собствената си съдба в онези страшни времена. Но понякога чужденецът, особено когато става дума за чужденец с добронамерен поглед и безспорен писателски талант, вижда от дистанция по-добре гората, която ние ние не виждаме, защото сме вътре в нея, долу в сенките на дърветата и сенките на миналото.", "date": "2017.10.21", "title": "Досиетата и земята на сенките"}
{"url": "http://www.dnevnik.bg/skorost/2017/10/21/3063428_dvijenieto_v_centura_na_sofiia_se_promenia_zaradi/", "text": "Движението в центъра на София ще бъде променено заради предстоящия футболен мач между \"Левски\" и ЦСКА. Дербито от Първа лига ще се играе днес от 16.00 часа на \"Васил Левски\". От 8.00 до 18.00 часа се забраняват престоят и паркирането на моста пред националния стадион и на ул. \"Ген. Гурко\" между бул. \"Евлоги и Христо Георгиеви\" и бул. \"Васил Левски\", обявиха от Столичната община. От 14.30 часа до приключването на мача при необходимост и по преценка на ръководството на СДВР се забранява влизането на пътни превозни средства в двете посоки (с изключение автобусите на масовия градски транспорт) по ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\", по бул. \"Евлоги и Христо Георгиеви\" между пл. \"Орлов мост\" и бул. \"Черни връх\", както и по бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\". В петък вечерта от \"Левски\" обявиха, че са продадени общо 19 100 билета, което ще направи мача най-посетения за сезона във футболното първенство. Привържениците на двата отбора ще имат свои шествия, като феновете на сините ще тръгнат от бул. \"Тодор Александров\", а тези на ЦСКА се събират на ул. Иван Асен\".", "date": "2017.10.21", "title": "Движението в центъра на София се променя заради мача между \"Левски\" и ЦСКА"}
{"url": "http://www.dnevnik.bg/zelen/2017/10/21/3063293_dobrovolci_zasajdat_purvata_gradska_gora_v_sofiia_ot/", "text": "Нова градска гора ще засадят доброволци край София. Това се случва за първи път от над 40 години насам. Тя ще се намира в столичния квартал \"Суходол\", съобщават инициаторите. Залесяването, през този сезон, ще започне, тази събота (21 октомври) и ще продължи в повечето почивни дни до края на ноември. Новият горски масив ще е с площ от над 250 000 кв. м. На тази територия ще бъдат засадени 125 000 ароматни дървета – най-вече акации и липи. Пълното залесяване ще е в рамките на три залесителни сезона, до края на 2018 г. Идеята е на инициативата \" Когато станем 100 000 ще посадим гора\" , известна и като  Гората.БГ  и е подкрепена от Столична община. От инициативата осигуряват дърветата, инструментите, организират доброволците, а теренът е предоставен от Столична община, с ангажимент земята да се използва дългосрочно за гора. Дърветата ще се засаждат с доброволци, организирани от инициативата. Всички столичани са добре дошли да се включат. Новото насаждение е първата градска гора след създаването на Северен и Южен парк през 70-те години на миналия век.  \"Предвид големия брой дървета, които планираме за този сезон, засаждането ще продължи в множество събития в почивните дни – дотогава, докато времето е благосклонно към нас и ни позволява да залесяваме,\" обясни Никола Рахнев, създател на инициативата. Чрез тяхната \"Национална залесителна кампания\" са засадени вече над 225 000 дръвчета – само с доброволчески усилия. През пролетта на 2017 г. тя привлече стотици столичани за засаждането на над 3 000 дървета в Западен парк, който пострада от нелегална сеч последната зима. Всички събития са от 10:00 ч., като вече са потвърдени датите 21, 22, 28, 29 октомври, а периодично ще се обявяват и следващите. Актуална информация и точната локация в кв. Суходол, както и начините на предвижване до там, вижте във  Фейсбук събитието тук , както и на сайта  www.gorata.bg .", "date": "2017.10.21", "title": "Доброволци засаждат първата \"градска гора\" в София от 40 години насам"}
{"url": "http://www.dnevnik.bg/kultura/2017/10/21/3063396_kiira_chaplin_kinoto_i_literaturata_sa_dobur_tandem_no/", "text": "- Аз съм киноман и помня всичко в детайли. Първата екранизация на роман, която ми направи силно впечатление, беше \"Прахът на Анджела\" по отличената с \"Пулицър\" книга на Франк Маккорт. Това, което винаги ме изумява, когато гледам филм, който се базира върху книга, са образите, които човек си създава, когато чете и после ги вижда оживели на големия екран. Ако екипът се е справил добре, това дава дори нова посока на историята и на зрителя не му остава нищо друго освен да се влюбва в историята, филма и героите отново и отново, и отново. - Аз съм мечтател по природа и обичам да измислям истории. Дарбата да владееш думите и да си играеш с тях е нещо много красиво, но за жалост, аз не го притежавам. Моят дядо е бил наистина гений в това отношение. От опита си на читател обаче мога да кажа, че тайната на този талант се крие в способността на автора да разказва историите правдиво и да не бяга от тъмните и много често грозни моменти в тях. Може би \"Яж, моли се и обичай\". Любима моя книга, която по пътя си за големия екран загуби много.Харесвам Джулия Робъртс, но мисля че основният проблем на този филм е кастингът.  - Слава богу, те са много. \"Игра на тронове\", \"Вода за слоневе\", \"Отнесени от вихъра\" са между тях. Имам много книги в своя електронен четец, но да си призная моята слабост са биографиите. Изумяват ме силните характери, онези, които преследват мечтите си и много често героите в любимите ми биографии са такива. Вдъхновяващи, смели и истински хора. Последните книги, които прочетох са \"Властелинът на сената\" на Ал Франкин и \"Аз съм Малала\". ", "date": "2017.10.21", "title": "Кийра Чаплин: Киното и литературата са добър тандем, но не винаги успешен"}
{"url": "http://www.dnevnik.bg/politika/2017/10/21/3063294_korneliia_ninova_shte_testva_podkrepata_na_kruga_okolo/", "text": "Лидерът на БСП Корнелия Нинова ще присъства днес на заседание на конференцията на Софийската градска организация на БСП, в която се счита, че голямо влияние има една от най-силните фигури в партията - Румен Овчаров, който е бивш лидер на столичните социалисти. В дневния ред формално са отчет на председателя на структурата Калоян Паргов и избор на шеф на контролната комисия на \"Леге\" 10. На заседанието Нинова обаче ще може да провери настроенията, които има в най-голямата организация на БСП, след като миналата седмица Националният съвет на партията за малко да бламира предложението й за свикване на извънреден конгрес на 28 октомври. От няколко месеца лидерът на БСП има проблеми с широкото ръководство, в което членуват 180 души, и предложенията й едва минават с малко гласове. Вътрешната опозиция срещу нея се консолидира, тъй като твърди, че не одобрява едноличния и стил на управление. Според партийци Нинова се е изпокарала с повечето хора, които са помогнали за избора й за лидер - Георги Гергов, Красимир Янков и др., и те вече искали да я свалят от поста. Социалисти твърдят, че докато има подкрепата на зам.-председателя Кирил Добрев и на Румен Овчаров,  Нинова няма да има реална алтернатива като лидер . На последното заседание на Националния съвет обаче Овчаров е разкритикувал Нинова и някои определят това като оттегляне на подкрепата. Самият Овчаров не е говорил публично за напрежението в БСП, но се очаква да направи изказване на конференцията днес. Според запознати той продължавал да подкрепя Нинова, но смятал, че тя трябва да спре да води войни с всички, които й противоречат, а да се опита да консолидира партията като опозиция на ГЕРБ. На заседанието днес ще присъства и бившият лидер на БСП Сергей Станишев, който също не е коментирал вътрешното напрежение.", "date": "2017.10.21", "title": "Корнелия Нинова ще тества подкрепата на кръга около Румен Овчаров в БСП"}
{"url": "http://www.dnevnik.bg/politika/2017/10/21/3063173_sofiiskata_organizaciia_na_dsb_shte_izbere_nov_lider/", "text": "Столичната организация на Демократи за силна България (ДСБ) ще избира днес нов ръководител, след като досегашният - Вили Лилков, подаде оставка в края на септември. До момента кандидатите за поста са Димитър Божилов, Любомир Георгиев и Борис Точев, потвърди пред \"Дневник\" Лилков. Любомир Георгиев ръководи ДСБ в район \"Триадица\" и е част от ръководството на софийската структура. Димитър Божилов участва на националното ръководство на ДСБ, сформирано от настоящия лидер Атанас Атанасов. Той беше кандидат за депутат от листата на \"Нова република\" в 23-ти многомандатен избирателен район в София на последните парламентарни избори. Основател е на юридическия клуб към ДСБ.  Борис Точев е ръководител на организацията на ДСБ в район \"Подуяне\". Той беше кандидат за лидер на партията на Националното й събрание през юли,  когато за поста бе избран Атанас Атанасов .", "date": "2017.10.21", "title": "Софийската организация на ДСБ ще избере нов лидер"}
{"url": "http://www.dnevnik.bg/zelen/2017/10/21/3063050_kanalut_koito_pazi_atanasovskoto_ezero_ot_navodneniia/", "text": "Каналът, който обгражда Атанасовско езеро е важен елемент, от който зависи състоянието на крайбрежната лагуна. То е нейната главна \"артерия\", осигурява връзката с морето и навлизането на пресни морски води в езерото, необходими за правилното функциониране на екосистемата. Важна негова задача е да отведе сладките води от реките и дъждовете към морето и да предотврати навлизането им в лагуната. Изграден през 60-те години на ХХ век този канал не е почистван изцяло никога досега. В резултат в него са били натрупани големи количества наноси и утайки, обраснал е с тръстика, папур и други водни растения и движението на водата е било силно затруднено. Вече пет години натрупаните утайки се изгребват със специално купения по проект \"Солта на живота\" багер тип \"Драглайн\" и като се депонират върху защитната дига на канала, обясняват от Българско дружество за защита на птиците. Така се увеличава нейната височина и здравина и се намалява риска от наводнения на езерото при прииждане на екстремни количества вода при интензивни дъждове. Резултатите са забележителни – от почистените до момента около 20 км от канала са изгребани повече от 150 000 м3 наноси и утайки, почистена е и е осигурена отворена водна площ от повече от 240 дка и повишена провеждащата способност за преминаване на по-големи обеми води, подобрено е и качеството на водите в канала. Почистването на канала осигурява защитата на повече от 700 ха от рядкото местообитание крайбрежна лагуна в Атанасовско езеро и всички свързани с него организми от пагубното влияние на сладките води. В резултат на големите наводнения в последните години оказват по-малко въздействие върху биоразнообразието в езерото и пораженията върху солодобивната инфраструктура са все по-малки. Но това не е единствената полза от почистването на канала. Атанасовско езеро е най-ниската точка в България, намира се на 1 метър под морското ниво и събира водите от една много обширна площ, което може да предизвика наводнения в околните територии, част от ниските квартали на Бургас. Това представлява заплаха, както за здравето и живота на хората, така и за тяхната собственост, за техния поминък и традиционни дейности. С почистването на канала се осигурява бързо и безопасно отвеждане към морето на големите водни количества при екстремни валежи. Те са с особена сила и честота в последните години, заради все по-видимите климатични промени, а и поради човешката дейност – най-вече строителство и промяна във водосборните площи. Така не само се ограничава възможността за икономически и финансови загуби от директни разрушения и щети върху хората, но и се гарантира запазване на природните, културни и социални ползи, които осигурява екосистемата на Атанасовско езеро. Почистването на канала ще приключи през този работен сезон и това е добър пример за естествени мерки за задържане на водите.", "date": "2017.10.21", "title": "Каналът, който пази Атанасовското езеро от наводнения"}
{"url": "http://www.dnevnik.bg/biznes/2017/10/21/3063299_mladite_ucheni_koito_suzdadoha_nai-dobrite_inovacii_v/", "text": "Тези хора са наистина вдъхновяващи - не само защото са направили от идеите си реални продукти в полза на обществото, но и защото са и пример за всички млади хора в Европа\". Това са част от думите на еврокомисаря по образованието, културата, младежта и спорта Тибор Наврачич за най-добрите млади учени и предприемачи в Европа за тази година. През изминалата седмица те получиха парични награди между 15 и 50 хил. евро от  Европейския институт за иновации и технологии (EIT) към Европейската комисия (ЕК) . А бъдещите им наследници - и вдъхновение, и обещание за подкрепа от страна на EIT за проектите си в различни сфери, сред които и приоритетни като водния сектор, европейската общност и интеграцията на мигранти. В полза на бъдещето  \"По-чист свят с биогорива\" е мотото на един от носителите на наградата - Флорънс Гшвенд, която открива начин за производство на горива и химикали от всякакъв вид дървен материал. Сред постиженията на стартиращата й компания Chrysalix Technologies са биоетанола и биопластмасата. Анализ на пет протеинови маркера в кръвта помага на друг победител - Мартин Стейнберг, да открие начин за прогнозиране на най-агресивните типове рак на простатата. Новият тест се казва Stockholm3 test и за разлика от другите - отчита резултатите с по-голяма точност.  За да направи търсенето на информация по-лесно и по-бързо, третият награден Ханс Констандт разработва приложение за намиране на данни от различни източници, което спестява посещението на различни сайтове. Платформата се казва Disqover и съдържа над 110 източници на данни, а компанията - Ontoforce. Пионер в модерната медицина е носителят на наградата на публиката Карстен Махренхолз, който открива начин за третиране на хронични рани със студена плазма, чрез което се унищожават и резистентни бактерии. Основател е на компанията Coldplasmatech. Пътят към успеха  Общото между отличените е, че повечето от тях стигат до идеите си за иновации и стартиращи компании по време на изследванията за докторската си теза. Срещат се и развиват мрежа от контакти покрай Европейският институт за иновации технологии. \"Най-важното е да имаш добри контакти - можеш да научиш много от тези хора, можеш и да усъвършенстваш идеята си\", казва Карстен Махренхолз. Според Мартин Стейнберг ключът към успеха е никога да не се отказваш. \"Ако започнеш прекалено рано, няма как да не постигнеш желаният резултат. Дори и да има грешки, те се поправят\", мисли Флорънс Гшвенд. След 10 години тя иска да преработва един милион тона дървен отпадък на година и да го превръща в биогориво. \"Визията за бъдещето, куражът и изобретателността на тези млади хора са вдъхновение за предприемачите и студентите навсякъде в Европа\", категоричен е Мартин Керн, който е изпълнителен директор на EIT.", "date": "2017.10.21", "title": "Младите учени, които създадоха най-добрите иновации в Европа"}
{"url": "http://www.dnevnik.bg/sviat/2017/10/21/3063323_madrid_zapochva_procedurata_po_poemaneto_na_kontrol/", "text": "Днес премиерът Мариано Рахой ще свика събрание на кабинета, на което да активира чл. 155 от испанската конституция, с който може да отнеме автономността на Каталуня. Той позволява на правителството да поеме контрола над всеки от седемнадесетте автономни региона, ако те нарушат закона. Тази мярка досега никога не е била използвана, но според Рахой Каталуня потъпква правото с искането си на независимост след незаконния според Мадрид референдум. Формулировката е неясна, но теоретично тя би позволила на Мадрид да уволни местната администрация и да настани свой екип в нея, да поеме контрола върху полицията и финансите, и да свика извънредни избори. Това вероятно ще разгневи региона, но  Рахой има подкрепата  на останалите представени на национално ниво партии и отказа да преговаря с лидера на каталунците Карлес Пучдемон. Ако това се случи, в Каталуня могат да се организират нови избори - като Рахой и социалистическата опозиция са  се споразумели те да бъдат през януари . В интервю за сутрешния блок на телевизия TVE бившият министър от социалистите Кармен Калво обясни, че възможността за избори през януари е била обсъдена от двете най-големи испански партии и че среща подкрепата им. Калво отговаря за преговорите с Рахой по въпросния член 155 от Конституцията, който дава възможността за временно  отнемане на автономията . Какво ще се случи с Пучдемон Премиерът Мариано Рахой и вътрешният министър Сорая Саенс де Сантамария няма да отнемат поста на каталунския премиер  Карлес Пучдемон,  който той заема след избори, нито ще назначат нов премиер. Той ще остане на поста си, но ще бъде лишен от повечето си правомощия, които ще се дадат на държавата. Кой ще управлява Другите министри, които формално носят титлата \"съветници\", няма да имат никакви задължения. Първи вероятно ще загуби поста си вицепремиерът Ориол Жункерас, който отговаря за финансите на Каталуня. Парламентът ще остане разпуснат, за да няма \"противоречащи си\" власти. За времето, в което автономията на Каталуня е прекратена (но не окончателно премахната, защото това също би противоречало на Конституцията), ще съществува \"преходна правителствета власт\", която ще е върховното политическо тяло начело на областта. Ще я формира специален екип делегати на министерствата в Мадрид, който ще поеме ежедневното управление, следвайки напътствията на правителството. Колко ще продължи прякото управление Крайната цел ще е възможно най-бързо свикване на предсрочни избори. След изборите автономията би трябвало да се възстанови. Все още не е решено дали срокът да е фиксиран - три месеца или в документа, с който се известява, да се определи нуждата \"възможно най-скорошен\" вот. Необходимо е те да бъдат одобрени от Сената в следващите осем дни или девет дни, въпреки че до момента кабинетът е настоявал решението да се вземе по-бързо. Вероятно решението в двореца \"Монклоа\" (централата на правителството) е да се даде на Пучдемон още време за размисъл - време, в което той може да предпочете \"най-малкото зло\" и да свика предсрочни избори. Той ще има право да го направи, тъй като правомощията му няма да бъдат иззети преди вота в горната камара. Има ли Пучдемон алтернативи Отказ от независимост или свикване на предсрочни избори. Подобен ход би бил рискован заради разочарованието на част от базата му, че е предпазлив в обявяването на независимост, както и заради опита на други националистически формации в каталунския парламент и правителство да му отнемат инициативата и да обявят, че именно те са предложили този изход. В каталунските медии се говори и за възможността  Пучдемон да обяви независимост  и след това да свика предсрочни избори (наричани от Барселона \"учредителни\", но смятани от Мадрид за \"регионални\"), което би отложило ефекта на декларацията. Обсъждан е и вариантът тя да бъде приета от депутатите в Барселона. Това обаче е рисковано, защото може да инкриминира всички гласували с \"да\". Декларация, последвана от избори, обаче би укрепила положението на Пучдемон пред националистите и едновременно с това би спасило автономията на Каталуня. Източници на \"Вангуардия\" от кабинета казват, че ако Пучдемон изрично обяви независимост, Мадрид все пак ще задейства някои стъпки по чл. 155 - например да сложи контрол върху финансите - дори да бъдат свикани предсрочни избори.", "date": "2017.10.21", "title": "Мадрид започва процедурата по поемането на контрол над Каталуня"}
{"url": "http://www.dnevnik.bg/analizi/2017/10/21/3060440_simeon_evstatiev_mechtata_na_politici_za_suzdaden/", "text": ".  Не смятам, че така предлаганите промени са особено уместни. Ако си представим, че биха били приети и приложени, наместо да насърчат социалната интеграция, те по-скоро могат да имат обратен ефект.  Наистина, в юрисдикцията на една национална държава е да контролира финансирането на различните институции и общности, но въпросът е как се прави това. Според мен намесата на държавата във вътрешноислямските дела на тези общности би отишла твърде далеч, ако се въведе предлаганият \"тест за лоялност\" и \"образователен ценз\" за имамите, които всъщност се избират от джамийските настоятелства.  По отношение на предлаганите образователни мерки би трябвало да е известно, че и сега учебните планове на средните мюсюлмански духовни училища се одобряват от Министерството на образованието и науката. Как то контролира и дали всъщност на практика може да контролира самото съдържание на преподавания материал е отделна тема. Разбира се, винаги може да се мисли за усъвършенстване на начините, по които се прилага действащата Наредба за единните държавни изисквания за придобиване на професионалната квалификация \"учител\" по отношение на тези средни училища. Висшите училища обаче са автономни и за тях няма такива единни държавни изисквания. Работещите в сферата на образованието и науката са наясно, че каквито и формални изисквания да се прилагат към дадено обучение, това само по себе си не решава въпроса за реалното съдържание и фактическото естество на придобиваната подготовка. Това, което човек може да усвои и възпроизведе като информация, за да отговори на дадени формални изисквания, не е непременно показател за онова, какво той всъщност мисли. От тази гледна точка е интересно и как точно би изглеждало полагането на \"изпит за лоялност\" – кой ще го провежда, в какво точно ще се състои? В самата идея има и своеобразна \"презумпция за виновност\", която противоречи на някои от базисните правила и норми, върху които сме основали днешното си общество. Мечтата на някои политици да се създаде \"отгоре\" някакъв административно контролиран \"български ислям\" чрез пряка интервенция в мюсюлманските общностни дела е не само противоречива, но утопична и напълно неосъществима – особено в наши дни. С оглед на всичко това за мен още отсега е предизвестен провалът на така предлаганите мерки с оглед на техните заявени цели. Те със сигурност биха разтърсили установените дълго просъществували, макар и крехки, механизми за социално сцепление, доказали – въпреки проблемите – своята практическа ефективност и устойчивост във времето. Когато се обсъждат такива политически идеи, е добре по принцип да се запитаме дали въобще някакви аналогични стъпки са били предприемани другаде в европейските страни. Не за да копираме от тях, нито за да ги имитираме, а за да се огледаме. Когато вярваш, че \"откриваш\" нещо, има два варианта – или си изключително оригинален, или фактът, че до този момент никой друг не се е сетил за същото нещо, може би означава, че то всъщност е несъстоятелно. - Възможно е да има всякакви случаи, но при повечето става дума за реислямизация, или ислямизация по \"нов начин\" на роми, чиито родители и деди в миналото са имали мюсюлманска идентичност, но в хода на ХХ в. са били в една или друга степен \"деислямизирани\" – било като част от модернизацията и деосманизацията на обществото през първата половина на миналото столетие, било в рамките на друг тип асимилационни политики, провеждани от комунистическата власт. Не мисля, че всъщност има много роми християни, които приемат исляма. Те по-скоро се обръщат към различни християнски деноминации, свързани с евангелското християнство, а опитът показва, че голяма част от тези роми се интегрират много успешно в макрообществото. Ромите са в социалната периферия, не непременно защото някой днес е решил целенасочено и брутално да ги \"маргинализира\". Тяхната социална \"периферийност\", ако щете гетоизация, е обусловена от комплекс фактори, свързани с дълбоки културни процеси на историческа приемственост. Още в Османската империя ромите са си \"отделно\" и са били третирани от властта по различен начин от останалите общности в рамките на т.нар. милетска система, при която основен маркер за общностна принадлежност и социален статус е религиозната идентичност. Ромите мюсюлмани например не са имали статут нито на \"господстваща общност\" (миллет-и хакимийе), каквато са били останалите мюсюлмани, нито са били в позицията на \"покровителствани\" (зиммии) \"неверници\" като своите етнически събратя християни. Някои османски документи определят циганите отделно като \"кепти\" – название, смятано за етимологически свързано с думата \"копти\". След Освобождението ромите в крайна сметка си остават \"отделно\" от макрообществото, а мюсюлманите сред тях не са интегрирани и от създадената постосманска институция на мюфтийството, унаследила османското отношение към \"кептите\" като \"други\".  Днес ромите продължават да са в социалната периферия, или както е модно да говори, \"в гетото\". Затова е логично и тяхното ново \"завръщане\" към исляма да приеме форми, различни от онези, наблюдавани при помаци или етнически турци. В съчетание с други, транснационални и глобални процеси реислямизацията на \"деислямизираните\" през предишните десетилетия роми приема формата на салафизация. В български условия това допълнително подсилва бездруго съществуващото усещане за \"другостта\" на ромите, като тук визираме не всички тях, а онези, с които е свързан Вашият въпрос. - Аз не използвам понятието \"радикален ислям\", без да твърдя, че думата \"радикален\" не може да се употребява като аналитично средство, стига да е ясно какво обозначава. Когато обаче говорим за законодателни инициативи и юридически определения, понятието \"радикален ислям\" не може да свърши никаква работа въпреки вероятно добрите намерения на някои от онези, които го предлагат.  Първо, невъзможно е да бъде дефинирана линията, от която говорим не за \"ислям\", а за \"радикален ислям\". Второ, това понятие предполага намеса на светски институции във вътрешноислямски дискусии и противоречия, а това не е работа на държавата, нито на законодателната или на съдебната власт. Същото важи и за академично издържаните анализи – те по презумпция не би трябвало \"вземат страна\" с емоционални и оценъчни характеристики на различните позиции във вътрешноислямските дебати, които изучават, а заради необходимата изследователска дистанция по-скоро следва да са \"равноотдалечени\" от тези намиращи се в конфликт помежду си позиции. През последните десетилетия сред част от българските граждани (турци, българоезични мюсюлмани или помаци, роми) с мюсюлманска идентичност протича процес на реислямизация. Въпреки все още преобладаващата хетерогенност и различните форми, под които се разгръща този процес сред мюсюлманите суннити  Суннизъм е едно от трите основни разклонения, направления в исляма, очертало се още през VІІ в. заедно с шиизма и хариджизма. Суннити са огромното мнозинство мюсюлмани по света и в България/. В този процес се наблюдават ясни признаци на конвергенция и стремеж към по-висока степен на единение. В рамките на така описания процес \"малката\", възприемана като културно синкретична, местна традиция бива абсорбирана от \"голямата\" ислямска традиция, предполагаща едно по-нормативистко отношение към религията, възприемана вече не просто като \"културна идентичност\". Реислямизацията протича в три основни форми: Първата предполага \"завръщане\" към характерните за исляма на Балканите догматико-правна школа и теологична система. Логично е, че тази тенденция се насърчава и насочва от съседна Турция, която работи сред мюсюлманските общности на Балканите по различни начини, но най-вече чрез своя  Дианет . Тази форма преобладава при етническите турци и голяма част от помаците.  Втората форма е повлияна от транснационални ислямски движения, които условно може да определим като тип \"Мюсюлмански братя\". Наблюдава се сред помаци и по-малко сред етнически турци, макар че, от друга страна, протичащата в самата Турция интензивна реислямизация на обществото очертава и едно ново съчетание между първата и втората форма.  Третата форма е салафизмът. Последователите на салафизма се определят като суннити, които вярват, че представляват най-автентичната и ранна версия на исляма – такъв, какъвто според тях е бил изповядван от \"праведните предци\" (ас-салаф ас-салих), най-общо първите три поколения мюсюлмани, живели през първите ок. две столетия и половина от историята на исляма (в тогавашните представи едно \"поколение\" обхваща ок. 80 години). Салафитите вярват, че участват в процес по \"очистване\" на мюсюлманските общности от всички \"еретични\" и водещи до неверие \"греховни нововъведения\". Чрез салафизма се реислямизират част от секуларизираните (или \"деислямизираните\") и следвали досега местни синкретични практики хора с мюсюлманска идентничност, което в България се възприема като навлизане на \"чужд\", \"нов\" и \"нетрадиционен\" ислям. Такъв е случаят предимно с част от помаците и с ромите, които визирате във въпроса си. В културен план \"салафизацията\" на ромите протича по различен начин от тази при помаците, чиито местни културни традиции създават различна среда на приемственост или резистентност към \"новото\" учение.", "date": "2017.10.21", "title": "Симеон Евстатиев: Мечтата на политици за създаден \"отгоре\" и административно контролиран \"български ислям\" е утопична"}
{"url": "http://www.dnevnik.bg/detski_dnevnik/2017/10/21/3061198_v_tazi_kniga_lipsvat_tochki_i_zapetai_a_izrecheniiata/", "text": "Поредното попълнение в колекцията \"Детски шедьоври от велики писатели\" на издателство \"Лист\" - бестселърът на Гъртурд Стайн \"Земното кълбо се върти\", е вече на пазара, съобщиха от издателството. Откривателка, меценат и муза на Пикасо, близка приятелка на Хемингуей и Фицджералд, Гъртруд Стайн e сред най-влиятелните фигури в европейското изкуство между двете световни войни. Писателка, поетеса, есеистка, експериментаторка и в живота, и в литературата, тя нарушава с еднаква свобода както правилата на обществото, така и на граматиката. През 1939 г. \"Земното кълбо се върти\" предизвиква революция, защото излиза извън канона на традиционната детска книга. Думите се редуват като в броилка, римите омагьосват, фразите се повтарят и често не е ясно къде започва изречението, нито кога ще свърши. В много случаи началото и краят съвпадат, а в други Гъртруд Стайн избира думите не по смисъла, а заради звученето им. Което е голямо предизвикателство за преводачката Олга Николова, успяла да предаде на български език всички тези особености на оригинала и неговата мелодичност. \"Земното кълбо се върти\" е и първата детска книга, в която липсват точки и запетаи, а изреченията сякаш танцуват пред огледало, освободени от всякакви граматически правила, предизвиква от рафтовете на книжарниците. Илюстрациите и корицата на книгата са дело на Мила Янева-Табакова. \"Розата е роза е роза\" – тази фраза е запазена марка за творчеството на Гъртруд Стайн. Употребява я в различни вариации в текстовете си за възрастни, експериментира с нея и в детската си книга. Историята в нея се завърта около 9-годишната Роза, която си има братовчед Уили, куче Любов и друго – Пепе. Роза е със сини очи и винаги мисли за нещо. А щом запее, всеки път плаче. Във вечната земна въртележка тя търси своя опора и в опит да я намери, катери планина с един стол. По пътя издълбава в кората на едно дърво Роза е Роза е Роза и в един момент този надпис ще се превърне в тананикане...", "date": "2017.10.21", "title": "В тази книга липсват точки и запетаи, а изреченията сякаш танцуват пред огледало"}
{"url": "http://www.dnevnik.bg/sviat/2017/10/21/3063202_humanitaren_centur_v_nish_se_prevurna_v_test_za/", "text": "Руско-сръбският хуманитарен център в Ниш се превръща в главна точка на натиск от страна на Москва върху Белград, а позицията спрямо тази конкретно институция за руснаците е показател за климата и отговор на въпроса остава ли Сърбия военно неутрална. Както обикновено, споменатият натиск е канализиран чрез дипломатическа дейност: президентът Александър Вучич се срещна в сряда с руския посланик Александър Чепурин, който подчерта необходимостта, поради обема на работата, възможно по-бързо да бъде решен статутът на Руско-сръбския хуманитарен център в Ниш. Президентът Вучич подчерта, че Сърбия, в съответствие с политиката на независимост и военен неутралитет, ще продължи да развива добри отношения с Русия в двустранен интерес, но за решение на конкретния \"проблем\", поне в официалното съобщение, не става дума. Истинската причина за недоволството се базира най-вече на факта, че от неотдавна персоналът и войниците на НАТО имат пълен дипломатически имунитет в Сърбия, с какъвто не се ползват работещите в руския център. Никой от официалните представители на Сърбия не е сложил подписа си под споразумение, с което на руснаците се дава такъв статут, още от 2014 г. Чепурин настоял за бързо решаване на статута на Руско-сръбския хуманитарен център в Ниш. Срещата Вучич-Чепурин се състоя само няколко дни след като (вероятно временно) утихна \"войната\" между министъра на отбраната Александър Вулин и американския посланик Кайл Скот. Повод за \"войната\" на преден план бяха разногласията около реномето на Владимир Лазаревич, осъден в Хага генерал от сръбската армия, но както писа \"Блиц\", истинската причина бе недоволството на американците от военното сътрудничество с Руската федерация. Последва натиск от Москва, при това чрез любимата \"хуманитарна\" тема. \"Очевидно такава е съдбата на малките страни\", констатира председателката на Центъра за външна политика Александра Йоксимович. \"Те са под постоянен натиск, който очевидно идва и от едната, и от другата страна. Несъмнено доверието е накърнено и въпросът за руския център се постаня като въпрос за преценка на военния неутралитет и възприемането от Сърбия към западните ценности\", казва тя за \"Блиц\". Недоверието между Запада и Русия е толкова дълбоко, че центърът - институция, в която работят едва около 40 руски и сръбски професионалисти, става важен въпрос, който трябва да се обсъжда на най-високо равнище. \"Не си струва с действия на отделни лица в този случай да се вреди на нашето положение. Оправдано ли е или не такова значение на центъра сега не е важно, защото недоверието е толкова дълбоко, че пространството за маневри се стеснява. Засега няма признаци за смекчаване на отношенията между Русия и САЩ, а ние ще понасяме натиск, докато напрежението между тях продължава\", заключава Йоксимович. Какви ще бъдат последиците от отказа на Белград да подари на руския център облагодетелстван статут? Макар Русия да е голяма световна сила, тези последици биха били малки или никакви, каза неотдавна в разговор с \"Блиц\" анализаторът Душан Янич. \"Може да има последици за политическата кариера на някои хора, които зависят от руската подкрепа. По отношение на икономическото сътрудничество също не би трябвало да има проблеми, а що се отнася до Косово, руснаците ясно казаха, че ще подкрепят позицията на Белград\", каза тогава Янич. Какво искат руснаците? Дипломатическият статут за работещите в центъра, за което руската страна интензивно настоява вече три години, всъщност е защита от какъвто и да е вид наказателно преследване в страната домакин, а дипломатическият паспорт е потвърждение, че собственикът му притежава такъв имунитет. В случай, че става дума за обект с такъв статут, за което също настояват руснаците, нито един държавен орган не може да влезе в него без съгласието на шефа на центъра. Недостъпна е и документацията, преписките, дори в случай, че избухне война. И тъй като става дума за дипломатическо представителство, стоките, изпратени в центъра, се освобождават от мита, от ДДС, и няма да може да бъдат проверявани. /БТА", "date": "2017.10.21", "title": "Хуманитарен център в Ниш се превърна в тест за влиянието на Русия в Сърбия"}
{"url": "http://www.dnevnik.bg/sport/2017/10/21/3063523_maks_verstapen_podpisa_nov_dogovor_s_red_bul_do_2020_g/", "text": "Пилотът на \"Ред Бул\" Макс Верстапен ще продължи да кара за отбора до края на сезон 2020, информираха от четирикратните шампиони в навечерието на Гран при на САЩ. Холандецът, който наскоро навърши 20 години е част от програмата на \"Ред Бул\" от 2014 г., а година по-късно дебютира във Формула 1 с тима на \"Торо Росо\". На 17 години и 166 дни Верстапен стана най-младият пилот, който участва в старт от Формула 1. Това се случи в Гран при на Австралия през 2015 г. Холандецът държи и рекорда за най-млад победител – 18 години и 228 дни в Гран при на Испания. Това се случи още в първия му старт с \"Ред Бул\". В края на годината Верстапен завърши пети в генералното класиране. През този сезон въпреки постоянните технически проблеми холандецът спечели още една победа като  триумфира в Гран при на Малайзия . \"Всички в \"Ред Бул\" винаги са показвали вяра в мен и моите способности и са ме подкрепяли дори в най-трудните моменти. Нашите амбиции са да печелим и да се борим отново за световната титла. Радвам се, че ще продължа да бъда част от отбора още дълго време\", каза Верстапен в официално съобщение от отбора. Пилотът имаше договор с \"Ред Бул\" до края на сезон 2018. Това го поставяше на централно място за трансферния пазар догодина, след като \"Мерцедес\" и \"Ферари\" отдавна показват интерес към младия холандец. Неслучайно вторите пилоти на двата тима  Валтери Ботас  и  Кими Райконен  имат договори само до края на 2018 г. Удължаването на договора обаче парира интересът на другите два отбора. \"Макс е състезател с неоспорим талант и невероятен инстинкт на пистата. Той е гладен за успехи и всички в \"Ред Бул\" искаме да му дадем възможно най-добрата кола, с която да ги постигне\", каза шефът на отбора Кристиан Хорнър. След седем отпадания в 16 старта дотук през сезона, Верстапен и съотборникът му Даниел Рикардо изразиха желание догодина колата на \"Ред Бул\" да бъде по-надеждна, за да се борят те с отборите на \"Мерцедес\" и \"Ферари\". Според австралиеца обаче новината за новия договор на съотборника му е изненадваща. \"Знам, че Макс е щастлив в отбора и иска да остане, но съм малко изненадан, че договорът е подписан и обявен толкова рано\", каза Рикардо и побърза да обясни, че това не променя нищо около неговата ситуация в \"Ред Бул\". Австралиецът има договор с \"биковете\" до края на 2018 г., а според много анализатори в падока новината, че Верстапен подписва до 2020 г. поставя по-младия пилот като лидер на отбора. Доминация на Хамилтън в петък По време на първите свободни тренировки за Гран при на САЩ  Люис Хамилтън  показа много добра скорост и доминираше над съперниците си. Пилотът на \"Мерцедес\" даде най-добри времена и в девете сесии в петък. В първия час и половина за подготовка Хамилтън завъртя 18 обиколки, а най-доброто му постижение беше от 1:36.335. Британецът изпревари с 0.593 секунди съперника си за титлата Себастиан Фетел, а трети се нареди Валетери Ботас. Вторият пилот на \"Мерцедес\" направи само 10 обиколки на пистата. В началото на сесията пистата беше мокра, но след нейното изсъхване пилотите постигнаха по-добри резултати с гумите за сух асфалт. Във втората тренировка Хамилтън отново записа най-добро време, като свали драстично резултата си. Той записа 1:34.668, с близо четири десети по-добро от постижението на втория Верстапен. Британецът завъртя 26 обиколки, а третият Фетел само 11. Германецът записа 1:35.192, но сесията беше много трудна за него. Първоначално Фетел стоя дълго в гаража за промяна на настройките си и не можа да направи състезателна симулация. След това квалификационните опити бяха провалени от сериозно завъртане на завой №19, което завърши в чакъла. Заради него от \"Ферари\" решиха да сменят шасито на болида му. \"Получихме молба от \"Ферари\" за пълна ревизия на болида, заради промени по спасителната клетка. Шасито ще бъде сменено преди третата тренировка\", обявиха от ФИА. \"Има още много аспекти, в които да се подобрим, но генерално мисля, че имаме една стабилна основа за събота и неделя\", каза Хамилтън, който може да спечели титлата още този уикенд. Той води с 59 точки пред Фетел, а в случай че спечели състезанието и германецът завърши извън първите пет, ще грабне четвъртата си титла във Формула 1. \"Следобедът беше труден за нас, но колата е бърза и не мисля, че трябва да се тревожим чак толкова много. Успях да направя само една обиколка с ултрасофт гумите, така че в събота ще трябва да поработим доста\", каза Фетел. Квалификацията за Гран при на САЩ на пистата в Остин е днес точно в полунощ.", "date": "2017.10.21", "title": "Макс Верстапен подписа нов договор с \"Ред Бул\" до 2020 г."}
{"url": "http://www.dnevnik.bg/skorost/2017/10/21/3063527_futuristichni_modeli_ot_blizkoto_i_dalechnoto_budeshte/", "text": "Футуристичното купе \"Лексус\" LC 500 е една от най-забележителните коли на софийския автосалон. Моделът бележи началото на нов етап в развитието на марката. На салона е показана версията на автомобила с 5.0-литров V8 двигател с мощност 477 к.с. и 540 Нм въртящ момент. Той е комбиниран с първата в света 10-степенна автоматична трансмисия, вградена в луксозен автомобил. Така екипиран \"Лексус\" LC500 се ускорява до 100 км/м за 4.7 секунди. Премиера за България на автосалона направи и обновеният кросоувър NХ300h / NX 300. Промените отвън включват нови решетка, брони, джанти и светодиодни фарове. В салона дисплеят на мултимедията вече е с размер 10.3-инча, при 7 досега. Панелът за управление на климатичната система в централната конзола е с по-ергономична подредба – множеството бутони са подменени с четири лесни за употреба превключвателя. Новият NX се предлага с електрическата врата на багажника, която се отваря с прокарване на крак под задната броня. Моделът е снабден с набора от технологии Lexus Safety System. Тe обединяват система, предотвратяваща удар в друго превозно средство или пешеходец, адаптивен автопилот, асистент за поддържане на пътната лента и други. От филм на Люк Бесон От години \"Лексус\" предлага футуристични модели, но на щанда на марката може да се види и едно превозно средство от далечното бъдеще. Става въпрос за макет на кораба\"Скайджет\" от филма на Люк Бесон  \"Валериан и Града на Хилядите Планети\" .", "date": "2017.10.21", "title": "Футуристични модели от близкото и далечното бъдеще на щанда на \"Лексус\" на автосалона"}
{"url": "http://www.dnevnik.bg/citat_na_deniia/2017/10/21/3063529_citat_na_denia_v_politikata_haresvaneto_e_do_vreme/", "text": "В политиката харесването е до време\"- така членът на разширеното ръководство на БСП и все още една от влиятелните фигури в партията - Румен Овчаров, отговори в интервю за Би Ти Ви тази сутрин на въпроса дали харесва и подкрепя лидера на левицата Корнелия Нинова. Коментарът му идва часове преди  заседание на най-голямата местна организация на социалистите  - тази в столицата, на което се очаква Нинова да провери на каква подкрепа може да разчита, след като миналата седмица  Националният съвет за малко да бламира  предложението й за свикване на извънреден конгрес на 28 октомври. Овчаров е бивш дългогодишен лидер на софийската структура и продължава да се ползва с уважение в нея. Социалисти твърдят, че докато има неговата и на зам.-председателя на БСП Кирил Добрев подкрепа,  Нинова няма да има реална алтернатива като лидер . На заседанието миналата седмица обаче Овчаров е направил едно от най-острите изказвания срещу лидера. В интервюто днес Овчаров подчерта, че Корнелия Нинова е направила много за партията - върнала я е на политическата сцена, направила я е опозиция на правителство, но има още работа, за да стане алтернатива. От думите му се разбра, че той не одобрява много от действията на Корнелия Нинова, но засега не възнамерява да се включи в атаката срещу нея, подета от вътрешната опозиция.", "date": "2017.10.21", "title": "Цитат на деня: В политиката харесването е до време"}
{"url": "http://www.dnevnik.bg/politika/2017/10/21/3063532_rumen_ovcharov_turseshtite_revansh_ot_korneliia_ninova/", "text": "Малко прибързано хората, които искат реванш ( ), решиха, че са успели. Не е дошъл този момент. Корнелия още има позитив, който може да бъде използван от партията\". Това заяви членът на разширеното ръководство на БСП и една от влиятелните фигури в партията - Румен Овчаров, в коментар за предстоящия конгрес на партията в края на следващата седмица.", "date": "2017.10.21", "title": "Румен Овчаров: Търсещите реванш от Корнелия Нинова прибързано решиха, че са успели"}
{"url": "http://www.dnevnik.bg/sport/2017/10/21/3063545_ludogorec_e_spechelil_nad_19_mln_evro_ot_evropeiskite/", "text": "Българският първенец \"Лудогорец\" е на 27-о място по приходи от  Шампионската лига  за миналия сезон, показва докладът на УЕФА. Разградчани са получили 18.752 млн. евро за участието си в груповата фаза на Шампионската лига през сезон 2016-17, когато се класираха на трето място в компанията на \"Арсенал\", ПСЖ и \"Базел\". По-малко от българският шампион са получили отбори от ранга на \"Спортин\" (Лисабон),  \"Динамо\" (Загреб) , \"Базел\", шампионът на Русия тогава ЦСКА (Москва), \"Динамо\" (Киев) и белгийският \"Брюж\". Към приходите от Шампионската лига, \"Лудогорец\" получава и още малко над 602 хиляди евро от участието си в Лига Европа. Разградчани се класираха на 1/16-финалите, завършвайки трети в групата си в Шампионска лига, но отпаднаха от датския \"Копенхаген\" след 1:2 в София и 0:0 като гост. От участието в този кръг \"Лудогорец\" получава 500 хил. евро, а 102 хиляди евро се полагат от маркет пула (основно телевизионни права – бел. ред.). Най-голямата част от приходите от Шампионската лига идват от бонуса за участие. От сезон 2016-17 европейската централа увеличи на 12.7 млн. евро базовата сума, която всички 32 клуба участници взимат за влизането си в групите. При предишното участие на \"Лудогорец\" през сезон 2014-15 бонусът за влизане беше 7.8 млн. евро. За трите си равенства в групата (1:1 и 0:0 с \"Базел\", и  2:2 с ПСЖ ), \"Лудогорец\" взима 1.5 млн. евро. УЕФА премира точка в Шампионската лига с 500 хил. евро, а победа с 1.5 млн. евро. Малко над 2.5 млн. евро идват от маркет пула. Въпреки че игра с отбори като  \"Арсенал\"  и ПСЖ, \"Лудогорец\" е на дъното по приходи от телевизионните права, защото маркет пулът се определя за територията на страната. Единствено хърватския \"Динамо\" има по-малък приход по този показател – почти 2.3 млн. евро. В приходите на \"Лудогорец\" не е отразена продажбата на билети. Това е така, защото парите влизат директно в касата на клуба. По правилник обаче всеки отбор от Шампионската лига отчита процент от прихода от билети пред УЕФА. \"Лудогорец\" имаше между 20 и 30 хиляди зрители в мачовете си с \"Арсенал\" и ПСЖ на стадион \"Васил Левски\", което носи допълнителни сериозни средства на клуба. \"Лестър\" изпревари \"Реал\" (Мадрид) През сезон 2016-17 \"Реал\" (Мадрид) грабна рекордната си 12-а европейска купа, но това не изстреля испанския клуб на върха в класацията по приходи. Изненадващо или не Кралския клуб е едва на трето място. За миналия сезон \"Реал\" (Мадрид) получава малко над 81 млн. евро от УЕФА\". От тях най-много – 26 млн. евро са от маркет пул и 15.5 млн. евро за спечелването на трофея. Пред европейския клубен шампион е \"Лестър\", който получава 81.681 млн. евро. \"Лисиците\", които спечелиха титлата във  Висшата лига през сезон 2015-16 , а при дебютното си участие в Шампионската лига стигнаха до четвъртфиналите имат рекорден приход спрямо всички останали английски отбори. За справка \"Тотнъм\" е получил едва 44 млн. евро, \"Манчестър сити\" малко над 50, а \"Арсенал\" - 64.5. Освен \"лисиците\", \"артилеристите\" са единствения английски отбор, който влиза в Топ 10. Повече от половината приходи на \"Лестър\" от УЕФА са от маркет пула – 49 млн. евро. Това се дължи на рекордната сума, която BT Sport извади за правата да излъчва мачовете на английските отбори в Шампионската лига. За периода 2015-2018 тя беше на стойност 1 млрд. евро. От следващата година всички английски клубове ще взимат още повече, защото BT Sport пребори Sky с оферта от 1.2 млрд. паунда. Първенец по приходи в Шампионската лига е \"Ювентус\". Финалистът от турнира нямаше голям успех в мача за титлата и беше  разгромен с 1:4 от \"Реал\" , но е единствен, който получава над 100 млн. евро. Точната сума, която УЕФА ще преведе на \"бианконерите\" е 110.434 милиона. Както и при \"Лестър\" повече от половината от парите са от телевизионните права. \"Ювентус\" получава почти 59 млн. евро от маркет пул. Освен бонуса за участие, допълнително 11 млн. евро има и за участие във финала. Италинските отбори са втори по приходи от маркет пул, благодарение на сделката, която \"Медиасет\" имаше за правата в Шампионската лига. Медийният гигант, собственост на Силвио Берлускони плати 700 млн. евро за периода 2015-2018, а през миналия сезон от това бяха облагодетелствани само два отбора - \"Ювентус\" и \"Наполи\". Неаполитанците отпаднаха още на осминафинал, но въпреки това са на четвърто място по приходи – 66 млн. евро. В Лига Европа очаквано най-много пари е получил шампионът  \"Манчестър юнайтед\" . УЕФА превежда на \"червените дяволи\" 44 млн. евро. Сумата е почти тройно по-голяма от това, което получава финалистът \"Аякс\". Клубът от :\"Амстердам\" е с 16.1 млн. евро. Общо сумата, която от УЕФА разпределят за участниците в двата европейски турнира за миналия сезон е 1.81 млрд. евро.", "date": "2017.10.21", "title": "\"Лудогорец\" е спечелил над 19 млн. евро от европейските турнири през миналия сезон"}
{"url": "http://www.dnevnik.bg/photos/2017/10/21/3063515_fotogaleriia_krizata_s_frenskoto_maslo/", "text": "Най-големите потребители на масло в света - французите, се сблъскват с недостиг на този продукт поради връщането на интереса към животинските мазнини, дълго смятани за вредни. Запасите от масло в ЕС са намалели до едва 1 396 тона към края на май. Това е срив с 99% в сравнение с май 2016 г., когато запасите са били в размер на 92 548 тона.", "date": "2017.10.21", "title": "Фотогалерия: Кризата с френското масло"}
{"url": "http://www.dnevnik.bg/sport/2017/10/21/3063550_goldun_steit_zapisa_purva_pobeda_v_nba/", "text": "Шампионът в  НБА  \"Голдън стейт уориърс\" победи \"Ню Орлийсн пеликанс\" със 128:120 като гост. \"Воините\" взеха първи успех за сезона, след като в дебютния си мач загуби с една точка от  \"Хюстън рокетс\" (121:122) . Този път звездите на \"Уориърс\" бяха много концентрирани и не допуснаха изненада. Стеф Къри, Клей Томпсън и Кевин Дюрант вкараха общо 83 точки за победа.\"Пеликаните\" вкараха 39 точки през първата част и имаха аванс 13 пункта, но шампионите показаха класа и се измъкнаха от трудната ситуация. Томпсън завърши с 33 точки, Къри вкара 28, а Дюрант добави 22. Антъни Дейвис и Дамаркъс Къзънс записаха по 35 точки за \"Ню Орлийнс\", но това не се оказа достатъчно. Първа победа записа и \"Лос Анджелис лейкърс\". След поражението в градското дерби с \"Клипърс\", този път \"езерняците\" победиха драмтично с две точки  \"Финикс сънс\" . Лонзо Бол записа дабъл-дабъл - 29 точки и 11 борби, а освен това добави и 9 асистенции в едва втория си мач в НБА. \"Слънцата\" имаха шанс в края, когато ТиДжей Уорън пропусна от наказателната линия само 1.2 секунди преди финалната сирена. Брандън Инграм вкара 25 точки, а Брук Лопез добави 19 и 11 борби за \"Лейкърс\". Въпреки че не е напълно възстановен от контузия, Леброн Джеймс поведе \"Кливлънд кавалиърс\" за успеха със 116:97 над \"Милуоки\". Крилото вкара 24 точки, а Кевин Лав записа своя втори дабъл-дабъл през сезона. Лав вкара 17 и взе 12 борби. Силно от пейката се включи и Кайл Корвър със 17 точки. Джеймс не показа, че изпитва болки и остана 37 минути на паркета. Той вкара 10 от 16-те си опита за стрелба. С двуцифрен актив завършиха още трима от \"кавалерите\" - Джей Краудър с 14 точки, Дерик Роуз с 12 и Грийн с 10. За \"Бъкс\" много силен мач направи Янис Андетокунбо, който вкара 34 точки. Усилията на крилото обаче не се оказаха достатъчни. Тимът на \"Милуоки\" беше равностоен само в първата четвърт, която завърши 25:25.", "date": "2017.10.21", "title": "\"Голдън стейт\" записа първа победа в НБА"}
{"url": "http://www.dnevnik.bg/sviat/2017/10/21/3063552_muj_s_noj_rani_chetirima_dushi_v_mjunhen_obnovena_v/", "text": "Мъж с нож рани няколко души в германския град Мюнхен, предадоха световните агенции, като се позоваха на съобщение на германската полиция, качено в социалната мрежа \"Туитър\". Четирима души са леко ранени, а мотивът за престъплението не е тероризъм, сочат данните на полицията. По последната информация от властите нападнатите са били осем -  дете на 12 години, шестима мъже и една жена. Шест от жертвите са германци, а другите две - италианка и румънка. Четирима от пострадалите са с леки рани и настанени в болница, уточнява БТА. Инцидентът е станал в центъра на града - на площад \"Розенхаймер\", а нападателят избягал. В ранния следобед полицията обяви, че има задържан за нападението, но уточни, че име ще бъде оповестено, едва след като се установи безспорно, че той е извършил престъплението. \"Задържахме човек, който много силно прилича на описанието на нападателя, дадено от очевидци, но не можем да потвърдим, че това наистина е той\", каза говорителят на мюнхенската полиция Маркус да Глория Мартинс пред журналисти. Мотивите на мъжа не са свързани с тероризъм, съобщи представител на мюнхенската полиция. По думите му няма данни инцидентът да има политически или религиозни мотиви. Предполагаме, че нападателят е с психически отклонения, добави полицаят. По-рано през деня властите описаха нападателя като \"мъж на около 40 г\". Той избягал от местопрестъплението с черен велосипед и според полицията е действал сам.", "date": "2017.10.21", "title": "Мъж с нож рани четирима души в Мюнхен (обновена в 19.15 ч)"}
{"url": "http://www.dnevnik.bg/bulgaria/2017/10/21/3063546_iliiana_iotova_procedurata_za_poluchavane_na/", "text": "Процедурата за получаване на гражданство трябва да се съкрати. Записванията за интервю за кандидатите, които искат да получат българско гражданство са вече за средата на следващата година. Това е пълен абсурд\", заяви вицепрезидентът Илияна Йотова в предаването \"Седмицата\" на Дарик радио. По думите й сега цялата процедура може да отнеме до две години. Според Йотова при нея няма неразписан протокол за гражданство и забавянето не идва от президентската институция. \"Имало е през годините някакво блокиране в министерството на правосъдието, което и досега не може да се превъзмогне\", заяви още вицепрезидентът в отговор на критиките, че процедурата е бавна. \"България не е в процес на даване на килограми на български паспорти. Има си закон, който трябва да се изпълнява\", коментира още Йотова по повод твърденията на националисти, че македонците получават по-трудно гражданство. Вчера комисията по вътрешна сигурност в Европейския парламент прие поправките в регламента \"Дъблин\", които не сa добри за България. Отново отговорността ще е за първата държава, в която са влезли търсещите убежище, заяви още Йотова. А ако бройката някъде се превиши, мигрантите ще бъдат местени към други страни. \"Съмнително е, че тази формула ще проработи. От нея е отпаднал и критерият за размер на територията на съответната държава. По думите на вицепрезидента, поправките ще бъдат гласувани през ноември и от парламента. \"Българското правителство трябва да има категорична позиция срещу тази формула. Очаквам да не е само България, това е проблем и на други погранични държави - Италия и на страните от Вишеградската четворка\", заяви още Йотова. Поправките в регламента, които регламентират системата за даване на убежище, се обсъждат от началото на годината.", "date": "2017.10.21", "title": "Илияна Йотова: Процедурата за получаване на гражданство трябва да се съкрати"}
{"url": "http://www.dnevnik.bg/kultura/2017/10/21/3057843_otkus_ot_novata_rusiia_na_mihail_gorbachov/", "text": "Мемоарите на Михаил Горбачов вече и на български! Михаил Горбачов говори откровено и директно за разпадането на Съветския съюз, за краха на прехода към демокрация и пазарна икономика в Русия и Източния блок, за възхода на Путин, завръщането на авторитаризма и опасността от нова Студена война в изданието \"Новата Русия\". Михаил Горбачов – единственият президент на СССР, лицето, което стои зад \"перестройката\" и човекът, който сам казва, че пречи на руската власт – написа автобиографична книга за времето след промените. В \"Новата Русия\" Горбачов проследява ключови исторически събития от края на 80-те и 90-те години на XX век, коментирайки вътрешната и външната политика на СССР и – впоследствие – на Русия. Сред темите, които бившият съветски лидер коментира са разпадането на Съветския съюз, неуспешният преход към демокрация и пазарна икономика в Русия и целия Източен блок, възходът на Путин и завръщането на авторитаризма. В мемоарната си книга \"Новата Русия\" Горбачов описва също последния си ден в Кремъл, какви чувства изпитва човек, застанал начело на една свръхдържава и оказал се в ситуацията в Русия от първите месеци на 1992 г., методите, с които демокрацията е била подменена и сложните социални процеси, настъпили в държавата в резултат на тежката икономическа криза, делото срещу КПСС и годините си след Кремъл. Носителят на Нобелова награда за мир (1990) отправя критики към авторитарния стил на Владимир Путин и начина, по който партията \"Единна Русия\" постепенно заприличва на КПСС, печелейки все повече власт и пречейки на създаването на истинска опозиция. Горбачов критикува Кремъл заради опасното залитане към идеологии от началото на XX век, заради липсата на истинска демокрация и свободни избори и заради пренебрегването на нуждите на бедните в страната. Бившият съветски лидер не мълчи и по въпроса за стремежа на САЩ към еднополюсен свят и намесата на американците в политиката на суверенни държави. Сред коментираните в книгата теми са още изгряването на нови велики сили като Китай, промените в климата, нарастващото социално неравенство и кризите, до които то неминуемо ще доведе, ислямският тероризъм, конфронтацията на Русия с НАТО, опасността от нова Студена война и др. \"Новата Русия\" е не само книга с мемоари – тя е и предупреждение към Русия и към света за опасния курс, по който много народи и правителства са поели. Книгата хвърля светлина и върху фалшивата информация за смъртта на Михаил Горбачов от август 2013 г. , и съдържа писма от негови привърженици, писали му лично в периода 1991–2013 г. Преводът от руски език Емилия Попова Корицата е на Дамян Дамянов Необходим е диалог между властта и обществото Какъв може да бъде резултатът от сегашния курс на властта, ако президентът не направи промени в него? Убеден съм, че запазването на съществуващия ред ще бъде пагубно за страната. За това говорих в публична лекция пред младежи, изнесена през март 2013 г. в РИА \"Новости\". Запомних този ден. Изказването ми заедно с отговорите на въпросите продължи почти два часа. Ето главното, което казах на младите хора, изпълнили залата. \"Политиката все повече се превръща в имитация на демокра¬цията. Цялата власт е в ръцете на изпълнителната власт, на пре¬зидента. Парламентът само заверява неговите решения. Не е самостоятелна съдебната власт. Икономиката е монополизирана, разчита на нефта и газа. Инициативата на предприемачите е окована, малкият и средният бизнес се сблъскват с огромни бариери. Недопустимо голям е разривът в доходите и нивото на живот между най-добре осигурените слоеве от населението и всички останали. Корупцията придоби колосални мащаби. Голямо безпокойство предизвиква положението на такива сфери като образованието, здравеопазването, науката. От 2004–2005 г. аз постоянно съм се изказвал по тези про¬блеми. Тези въпроси бяха повдигани остро и от други, не само от мен. Но властта по същество не реагираше на сигналите, идващи от обществото. В крайна сметка подобно отношение на властта към обществото предизвика реакция. Обществото се пробуди. То предяви своите права. Хората от¬ново поискаха промени. Но вместо да започне диалог с обществото, властта прибегна до манипулации, чиято цел е самосъхранение на всяка цена. Тя успя за известно време да пребори протестната вълна. Но про¬блемите на страната не са си отишли и ако всичко остане както преди, те ще се изострят. А това означава, че пред руското общество както преди стои историческата задача да извърши пробив към реална демокрация. Хората могат да влияят на хода на историята само чрез уча¬стие в политиката. Реалността е такава, че те практически ня¬мат възможност да влияят на вземаните решения чрез реално действащи, отразяващи интересите им партийни и обществени структури. И те търсят други пътища – чрез интернет, чрез сти¬хийни и организирани акции на протест, възмутени обаждания в радиото. Но е необходим реален политически живот. А той като във фуния се засмуква от \"Единна Русия\" и другите официални и близки до нея структури. Достатъчно е само човек да изпадне от номенклатурата и за¬почва стремителен процес на неговото маргинализиране, на изт¬ласкването му от политическата сфера. Могат да бъдат назовани десетки хора, които бяха активни в политиката преди пет-десет години и от които сега, както се казва, няма ни вест, ни кост. Как-вото и да е отношението към тях, не е добре хората просто да се зачеркват от политиката. \"Единна Русия\" се превърна в \"ръководеща и направляваща\". Но реалните проблеми на хората не се решават, излизат на повърхността, изискват \"намеса на висше ниво\". \"Ръчното управле¬ние\" пред очите ни се превръща в регулиране на уличното дви¬жение, в съставяне на разписание на влакове. Всичко това се прави \"в името на стабилността\". Да, необхо¬дима ни е стабилност, но стабилност демократична, постигната с диалог, след съревнование между отговорни политически сили, чрез предоставяне на възможности за формиране и популяризи¬ране на конкуриращи се програми. Това у нас го няма, макар че изминахме част от пътя в тази посока. Може би половината път, а може и по-малко. Ако не продължим да вървим нататък, може да се върнем назад и ще се наложи отново да търсим пътя. Ще загубим темпа, ще загубим време, а това в съвременния свят е опасно. Та нашите съседи в глобалния свят вече извършиха пробив или се готвят да го на¬правят. Не бива да изоставаме. Ако няма модернизация на политиче¬ската сфера, ще затънем в блатото и ще се сриваме надолу и на международната арена. Аз мисля, че и властта, и обществото трябва да направят сега историческия си избор. Трябва и от страна на властта, и от страна на обществото да има разбиране, че най-сложните проблеми на страната могат да се решат само по пътя на демократичното взаимодействие. Раз¬ривът между властта и народа вече е нетърпим. Ще кажа откровено, че сега думата има главно властта. Да се продължава по пътя на \"затягане на юздите\", приемането на закони, ограничаващи правата и свободите на хората, настъпле¬ние срещу средствата за масова информация и организациите на гражданското общество е пагубно и безперспективно. Убеден съм, че ако властта избере пътя на диалог с общество¬то, с неговата активна, неравнодушна част, тя ще намери отклик. В това число и сред младежта. Младежта активно се прояви в периода на подем на обще¬ственото протестно движение. Зарадва ме нейната енергия, ней¬ното поведение на митингите. Но целият ми опит в политиката ми подсказва, че ще бъде трудно, сериозните промени не се постигат лесно. Енергията и ентусиазмът трябва да бъдат допълне-ни с настойчивост, организационни умения, сериозно мислене, слушане и отчитане на различните мнения. В общи линии трябва да се учим да се борим за демокрация и да живеем в условията на демокрация. Един съществен момент, чието значение искам специално да подчертая, е, че не трябва да има разкол нито между поколения¬та, нито между различните течения на демократичните сили. Трябва да проявим зрелост, истински патриотизъм, тоест от¬говорност пред страната, пред обществото, пред бъдещето на Русия. И точно с това да докажем, че човекът може да променя историята, че гражданите на Русия са способни да вземат бъде¬щето на страната в свои ръце и да го изграждат по пътя на демо-крацията. Защото друг път нямаме.\"", "date": "2017.10.21", "title": "Откъс от \"Новата Русия\" на Михаил Горбачов"}
{"url": "http://www.dnevnik.bg/bulgaria/2017/10/21/3063562_dvijenieto_po_simeonovsko_shose_e_zatrudneno_zaradi/", "text": "Движението по бул. \"Симеоновско шосе\" е затруднено заради протест на жителите на квартал \"Витоша\". Те се оплакват от лоша инфраструктура и липса на диалог с общината. Протестиращите искат да се спре строителството в района, защото живеят в кошмар. В момента общината закупува терени, за да може до края на годината по \"Симеоновско шосе\" да бъдат изградени тротоари.", "date": "2017.10.21", "title": "Движението по \"Симеоновско шосе\" е затруднено заради протест"}
{"url": "http://www.dnevnik.bg/citat_na_deniia/2017/10/21/3063556_citat_na_denia_narichaite_me_magyosnik/", "text": "Мениджърът на \"Челси\" Антонио Конте се готви по интересен начин за сблъсъка с \"Уотфорд\". Шампионът на Висшата лига е в серия от две поредни загуби и с 13 точки се намира на пето място в класирането. Това не плаши италианеца, който според букмейкърите е фаворит да бъде следващия уволнен треньор в Премиършип.", "date": "2017.10.21", "title": "Цитат на деня: Наричайте ме магьосник"}
{"url": "http://www.dnevnik.bg/sviat/2017/10/21/3063277_purvata_jena-gubernator_v_iaponiia_gleda_i_kum/", "text": "Юрико Койке казва, че е влязла в японската политика, за да бъде играч, а не наблюдател. Сега първата жена губернатор на Токио променя нещата из основи. Нейната нова \"Партия на надеждата\" хвърля ръкавицата на управляващия блок на премиера Шиндзо Абе на парламентарните избори на 22 октомври, свикани от японския лидер, за да търси нов мандат след близо пет години на поста. Когато Берлинската стена, разделяща Източна и Западна Германия, бе пробита през 1989 г., Койке е била 37-годишна телевизионна говорителка. Три години по-късно тя се кандидатира за парламента. \"Светът претърпяваше огромна промяна, затова аз се превърнах от човек, който съобщава новините, в такъв, който ги прави. Реших, че японската политика се променя прекалено бавно и, вместо да критикувам отвън, аз трябва да стана (...) вътрешен играч\", заяви Койке в интервю за \"Ройтерс\". Койке, която предизвика партията на Абе миналата година, кандидатирайки се за губернатор, не се стреми към място в долната камара на парламента за себе си, а е движещата сила - и публичното лице - на своята нова политическа формация. В много отношения тя е парадокс, показват разговори с хора, които я познават, и прегледът на нейната кариера. Тя е предприемчив човек извън системата, изкачил стълбата с помощта на стари приятели. Обича риска, но се спря пред може би най-големия си залог, като се отказа да се кандидатира на сегашните избори. Койке не крие амбициите си да стане първата жена премиер в историята на Япония - нейният домашен любимец, женски териер, се казва \"Со-чан\", умалително от \"сори\" или премиер на японски. Тя освен това вече премина през няколко бариери. През 2007 г. Койке стана първата жена министър на отбраната на Япония, въпреки че подаде оставка само след 55 дни заради конфликт с високопоставен чиновник. През 2008 г. тя стана първата жена, кандидатирала се за председател на управляващата Либерално-демократическа партия (ЛДП), но остана трета с голямо изоставане. Койке произлиза от занимаващо се с бизнес семейство в Западна Япония - произход, който я разграничава от много японски политици, включително Абе, които са потомци на политически династии \"със синя кръв\". Потеклото ѝ може да е причината за нейния стил, който според почитателите я прави по-близка до предприемащите риск капиталисти, отколкото до улегналите депутати. \"Тя не се страхува да предприема инициативи - нещо, на което в по-голямата част от Япония се гледа неодобрително\", каза човек, който познава Койке от 25 години и я съветва за финансовите реформи. Койке има талант за политически маркетинг - нещо, което критиците определят като популизъм. Тя използва това свое умение, опитвайки се да прокара граница между своята консервативна партия и също толкова консервативната ЛДП на Абе, обещавайки да \"счупи оковите\" на една политика на дълбоко вкоренени интереси. Койке нарича икономическата политика на своята партия \"Юриномика\", по аналогия с \"Абеномиката\" на премиера, и нейната платформа включва \"12 нули\", които тя иска да постигне, включително нито един случай на сенна хрема и на евтаназирани нежелани домашни любимци. Завършила Университета на Кайро през 1976 г., Койке, която говори арабски и английски, в някои отношения има глобална перспектива и често възхвалява разнообразието. Подобно на Абе тя се обявява за отваряне на Япония за повече висококвалифицирани чуждестранни работници. Също подобно на Абе Койке посещава храма Ясукуни, който почита загиналите във войните, но е смятан в Китай и Южна Корея за символ на японския милитаризъм в миналото. Тя обаче каза пред \"Ройтерс\", че няма да ходи там, ако стане премиер. Койке също така е прегърнала някои каузи, които са скъпи за японската десница, включително внасянето на промени в следвоенната пацифистка конституция. В миналото тя дори е предлагала Япония да помисли дали да се сдобие с ядрени оръжия, счупвайки едно табу в единствената страна в света, която е преживяла ядрена атака. Койке освен това е против даването на право за гласуване на местни избори на живеещите в страната чужденци, много от които са от корейски произход. \"Има тъмна страна, която не съответства на по-широкоскроената, смея да кажа, либерална визия\", каза нейният дългогодишен познат. Койке премина през няколко партии, преди да се присъедини към ЛДП през 2002 г., само за да я напусне, след като стана губернатор. Сред нейните ментори са Ичиро Одзава, бивш влиятелен представител на ЛДП, който помогна за прогонването от властта на управляващата почти без прекъсване партия през 1993 и отново през 2009 г., както и популярният бивш премиер Джуничиро Коидзуми. Критиците казват, че нейната кариера се отличава с опортюнизъм, докато съюзниците ѝ я наричат практична. \"Тя иска да постигне промяна, но е и прагматична - заяви друг съветник. \"Това е своеобразен талант.\" Въпреки спекулациите, че ще напусне своя губернаторски пост, за да се върне в парламента, Койке остана вярна на решението си да не се кандидатира. Анализатори казват, че това по всяка вероятност е така, тъй като партията ѝ има малки шансове да победи управляващия блок на Абе, но може да се представи достатъчно добре от нейна гледна точка, за да ѝ даде възможност да \"скочи\" на следващите избори. Онези, които познават Койке, обаче твърдят, че желанието ѝ за най-високия изборен пост в страната остава. \"Дали тя е макиавелист и стратег? Отговорът е да. Готова ли е да мисли в дългосрочен план? Отговорът е да\", каза нейният дългогодишен познат. \"Дали главната ѝ амбиция е да стане първата жена премиер на Япония? Това несъмнено е нейна цел.\" /БТА", "date": "2017.10.21", "title": "Първата жена-губернатор в Япония гледа и към премиерския пост"}
{"url": "http://www.dnevnik.bg/skorost/2017/10/21/3061184_fotogaleriia_zelenite_modeli_na_sofiiskiia_avtosalon/", "text": "До неделя включително продължава 23-тото издание на софийския автосалон. Тази година на него има рекорден брой хибриди и електрически автомобили, които представяме в тази галерия. На снимката е  , което се предлага и за тест.", "date": "2017.10.21", "title": "Фотогалерия: Зелените модели на софийския автосалон"}
{"url": "http://www.dnevnik.bg/bulgaria/2017/10/21/3063586_zaharieva_gotovi_sme_da_izpratim_eksperti_v_makedoniia/", "text": "Трябва тепърва да се изгража доверие между политическите ръководства. Те имат още дълъг път и много реформи, за да започнат преговори за влизане в Европейския съюз. Говорили сме с Гърция и сме готови да изпратим експерти, които да помагат на правителството в Скопие да осъществят необходимите реформи\" . Това заяви вицепремиерът и външен министър Екатерина Захарива в предаването \"Седмицата\" на Дарик радио. По думите й пречка пред приемането на Македония в Европейския съюз е \"политиката, която е срещу съседите, срещу България, срещу Гърция\". \"Заиграването с \"ние сме най-великите\" не помага. Македонските граждани искат да са свързани. Това е една от причините, те още да не са започнали преговори. Няма как с тази политика европейските държави да се съгласят\", заяви Захариева. По думите й македонското правителство има много ясен план за реформи и се обмисля скоро да има общо заседание с българския кабинет. Захариева коментира проваленото заседание на Консултативния съвет по национална сигурност (КСНС) преди седмица, когато трябваше да се обсъди борбата с корупцията. Тогава от левицата обвиниха ГЕРБ в умишлено проваляне на заседанието. На него Захариева е отсъствала/ \"Аз изпратих доклад, уведомих и имаше кворум. Така че моето отсъствие по никакъв начин не е затрудноло дебата\", заяви Захариева. По думите й още на първото заседание е имало конструктивен дебат. Тази седмица се проведе второ заседание, на което имаше кворум, но в крайна сметка не беше взето общо решение", "date": "2017.10.21", "title": "Захариева: Готови сме да изпратим експерти в Македония да помогнат за реформите"}
{"url": "http://www.dnevnik.bg/video/2017/10/21/3063387_dve_ljubimi_i_dve_omrazni_pesni_za_psihopatite_video/", "text": "За ревностните фенове на хип-хопа или хеви метъла има тревожна новина - възможно е да са психопати. Това са двата жанра в музиката, които най-много се харесват на хората с най-високи резултати на тестовете за психопатия, показва анкета на британския Channel 4 сред над 3 милиона души. Допълнително проучване на Университета в Ню Йорк посочва и кои са двете най-издайнически песни, които психопатите особено много харесват: аренби класиката от 1996 г. \"No Diggity\" на Blackstreet и хитът на Еминем от 2002 г. \"Lose Yourself\".  Учените от Ню Йорк започват мащабно проучване с хиляди хора в психопатичния спектър за музикалните им предпочитания, за да намерят и обяснение защото точно тези жанрове са най-атрактивни за тях. Въпреки това досегашните им изследвания с конкретни популярни песни показват, че тези две хип-хоп парчета безотказно са сред най-любимите им. Има и няколко други, които са се откроили, само че изследователите ги пазят в тайна за целите на продължаващото им проучване.  На другия край на класацията - сред хората, които не провяват никакви признаци на психопатия, се класират предимно класически и джазови произведения. Учените посочват също и двата фаворита на тези, които категорично не са психопати - \"My Sharona\" на Knacks и \"Titanium\" на Дейвид Гета и Сия. \"Филмите и медиите показват психопатите като убийци с брадви, но истината е, че те не се забелязват толкова лесно. Нямат и белези по лицето като Жокера от \"Батман\". Може да седят до вас и да се сливат с обстановката. Те са като тъмната материя в психологията\", казва ръководителят на проучването в Ню Йорк Паскал Уолиш.  Около 1% от населението по света отговаря на характеристиките в психопатичния спектър - те имат сбъркано или напълно липсващо чувство за емпатия, склонни са на агресия и манипулативност. Психопатията е антисоциално личностно разстройство, което обърква емоционалността и адаптивността, на хората, засегнати от него и според някои изследвания се корени в гените. Страшното е, че липсата на емоционален капацитет у психопатите не означава липса на интелектуален капацитет. Напротив, те са отлични манипулатори и понеже нямат скрупули - често пъти са умели престъпници. Според изчислението на американските власти, всеки пети човек в затворите в САЩ е психопат. Нюйоркските учени се надяват, че ако наистина докажат връзка на психопатията с музиката ще открият по-лесен начин за разпознаването им.", "date": "2017.10.21", "title": null}
{"url": "http://www.dnevnik.bg/politika/2017/10/21/3063584_kaloian_pargov_dogodina_se_ochertavat_predsrochni/", "text": "Лидерът на столичната организация на БСП Калоян Паргов прогнозира, че във втората половина на следващата година България ще бъде изправена пред предсрочни избори, но засега левицата не изглежда подготвена да ги спечели и да управлява. \"За първи път имаме държавно управление, което мисли през призмата на календарното полугодие, с хоризонт края на председателството – юни 2018-та година. А след това въпросът за предсрочните парламентарни избори ще стане отново актуален. Въпреки, че управлението е в лоша кондиция, ние от БСП, дали сме готови да управляваме, като реализираме нова политика, като предлагаме ефективни предложения и имаме креативни идеи? На този етап, победата на БСП на следващите, почти сигурно, предсрочни парламентарни, европейски и местни избори изглежда несигурна\", заяви Паргов в отчет пред съпартийците си. Най-голямата и влиятелна структура на социалистите заседава днес в София, за да отчете дейността си и да избере шеф на контролната комисия.  Очакванията от сбирката обаче са  да бъде лакмус за подкрепата към лидера на партията Корнелия Нинова в противопоставянето й с вътрешната опозиция. Миналата седмица тя с успя наложи искането си за спешен извънреден конгрес на левицата, но с неочаквано големи трудности. Нинова под прицел В отчета си Калоян Паргов разкритикува остро управлението на третия кабинет на Бойко Борисов. В същото време не спести тежки думи и по адрес на собствената си партия, заявявайки, че тя не е в състояние да осигури алтернатива на ГЕРБ - не се ползва с достатъчно голямо доверие сред избирателите, няма работещи предложения за държавни политики и не разполага с разпознаваеми хора, които да работят за осъществяването им. Допълни, че БСП е в изолация и трябва да работи усилено за разширяване на влиянието си, както и че се поддържат постоянни вътрешнопартийни спорове, които не са на идейна основа. По-рано днес в интервю за Би Ти Ви бившият лидер на столичните социалисти и влиятелна фигура в партията  Румен Овчаров обвини Корнелия Нинова, че отваря фронтове  и създава конфликти, вместо да обединява. Той даде да се разбере, че   не одобрява много от действията на Нинова , но засега не възнамерява да се включи в атаката срещу нея, подета от вътрешната опозиция. Нинова: Трябва да сме алтернатива на десетилетния управленски модел Вече не е достатъчно да сме алтернатива на ГЕРБ и управляващите, трябва да се заявим като алтернатива на модела, изграждан в последните няколко десетилетия, каза лидерът на БСП в изказването си пред конференцията на столичната организация, цитирана от агенция \"Фокус\". Тя атакува Бойко Борисов, като го обвини, че е предизвикал война между институциите. Лидерът на левицата декларира, че партията й не иска непременно агресия, но не може да подава ръка на корупцията и потъпкването на права. В отговор на обвиненията, че свиква ненужно заседание на конгреса на БСП Нинова посочи, че целта не да се види силата на лобитата партията, а да се определи каква алтернатива може и трябва да бъде БСП на властта: \"Защо сега и защо конгрес? Защото държавата се нуждае спешно от сериозна алтернатива. Този въпрос трябва да го дискутираме и да го решим всички заедно\". В края на заседанието социалистите избраха Жана Ивановаза председател на Градската контролна комисия на БСП - София.", "date": "2017.10.21", "title": "Калоян Паргов: Догодина се очертават предсрочни избори, но БСП не е готова да спечели"}
{"url": "http://www.dnevnik.bg/intervju/2017/10/21/3063401_david_grosman_pisatel_stendup_komediiata_triabva_da_e/", "text": "На срещата си с читатели Гросман разказа, че се надява всяка от неговите книги да носи не само многпластов сюжет, но и белезите на времето и мястото, на което е написана – какво е да живееш в \"постоянно състояние на война\" и как това се отразява дори на езика. Той губи сина си Ури във войната с Ливан дни след като заедно с други израелски писатели се обявява срещу нея. Книгите му често се занимават с темите за скръбта, срещата със смъртта и травмите на премълчаното. Успоредно с това демонстрира отлично чувство за хумор. Това личи в \"Един кон влязъл в бар\". - В началото на 90-те чух тази случка - за момче, което се намира в младежки полувоеннен лагер в Южен Израел и един ден му е наредено \"да се завърне веднага в къщи за погребението\". Но не му казват кой е починал – майка му или баща му. Тази история така и не ме напусна. Размишлявах за човешката жестокост – как ако поне един от възрастните наоколо му бе казал кой е покойният, скръбта му би поела по естествения си път. Вместо това той прекарва едно дълго пътуване – 4 часа - в незнание и неизбежно започва да мисли кого би предпочел да запази жив – мама или татко. Ужасяващо е да причиниш това на едно дете, на което и да е човешко същество. Безразличието е една подмолна форма на жестокост. Съвсем безкръвно можеш да причиниш огромна болка, ако затвориш очи за страданието на човека пред теб. - Точно така. Комикът постоянно ги подкупва с вицове, макар че накрая почти всички забягват. Често си мисля колко сме щастливи ние, хората на изкуството, че накрая в залата винаги остават поне няколко човека. Всъщност всички обичаме да надзъртаме в чуждите рани, изпитваме гъдел от сензационното – мисля, че половината онлайн медии по света разчитат на това. Но само да надзърнем, без да вникнем, да се обвържем. Малцина си позволяват да се обвържат. Благодаря на бога –по своя атеистки начин – за тях. - Не знам, но обикновено съществува изкушението всяка история да бъде подравнена до една плоскост. Като писател вече съм наясно, че зад всяка човешка история има още една, и после още една, до безкрайност. Добрата книга съдържа в себе си подобна археология.. Не разбираме всичките пластове, а и не е нужно – достатъчно е, че те са там и ни въздействат, хващайки ни неподготвени. Обожавам когато в началото книгата ми е трудна, или героят - антипатичен, изведнъж да се озовава в магнитното поле на разказа и да не мога да се откъсна. - В този смисъл аз не принадлежа на запада, а на юдаизма, който има много силен и подкрепящ ритуал на скърбене, шива. Означава \"седем\" – седем дни, в които семейството прекарва вкъщи (има много обичаи като покриване на огледалата или носене на специални обувки, които само религиозните хора спазват), а приятелите на човека, когото си загубил идват у вас и говорите за него за два-три часа. Това е много добър начин да се справиш с шока на първите дни. Забелязах, откак преживяхме това със загубата на сина ни Ури преди 11 години, че има разлика в начина, по който ние и хората от други държави скърбят. Сякаш те не знаеха как да бъдат с нас. \"Не се обадихме, защото не искахме да ви безпокоим\" – струва ми се, че това е извинение, за да не се изложиш на болката на другия. Мисля си, че този подход към скръбта е едно от много хубавите неща в юдаизма. - Епоха на обидата? ( ) Не само, не съм съгласен. Романът започва с обиди, но мисля, че Довале преживява трансформация, в която ще възстанови връзката с един от приятелите си от детинство, съдията. И на второ място, разказвайки историята си на глас, макар и пред другите, той я чува за първи път и успява да почувства тъга за онзи, когото е загубил. Отървава се от вината, защото през всичките тези години дълбоко е вярвал, че с магическата си мисъл е убил този родител. Понякога вината е още едно извинение да не чувстваме нищо. Ако си позволиш да чувстваш нещо друго освен вина, ще откриеш много по-богат си спектър от емоции. Изведнъж не си защитен, наистина си жив, без граници и задръжки. Чувстваш цялата болка от това, което си причинил, но накрая – и облекчение. - Довале казва доста обидни неща, които, надявам се, също са смешни. Той тества търпението на публиката си и читателя. В Израел, а и в Щатите стендъп комиците могат да бъдат доста остри, но почти винаги ми се струва, че си го спестяват. Угаждат на публиката си твърде много, когато би трябвало даже да прояват малко бруталност. За мен стендъпа е изкуство на предателството, комикът трябва да предаде публиката си. Когато тя си мисли, че плува в познатите води на злободневни шеги, обединена от споделени препратки той се обръща от другата страна и я захапва с нова гледна точка. Повечето комици обаче нямат инстинкт на убиец и предпочитат да се къпят в любовта на публиката, избягвайки противоречиви теми като политиката. Довале така или иначе е в залеза на живота си, не му пука. Конкретно на въпроса, всичко може да бъде обект на хумор, това не значи, че непременно трябва. Довале се шегува с холокоста. Свободата на словото трябва да е свещена и не бих спорил с никой, който се шегува с холокоста. Но смятам, че е нетактично и не само жестоко, а на ръба на садизма. Довале обаче има това право, защото животът му е бил белязан от холокоста чрез историята на майка му. Както е отбелязано на едно място в книгата, да се смееш е да дишаш. Това е неговият начин да диша. - Харесвам Луис С. К., Сара Силвърман и дори Ейми Шумър, в Израел Ади Ашкенази. Впрочем не съм бил никога на стендъп представление на живо, има достатъчно по телевизията. Обичайно правя големи проучвания, понякога пътувам до другия край на света за един цитат. В случая нямах усещането, че е необходимо. Освен това Израел е много малък. ако се бях появил на шоуто на някой от нашите комици, той щеше да реши, че книгата е за него. Забавното е, че седмица след като романът излезе вече ми се бяха обадили четирима от известните ни комици, които се припознаха в героя. Предложиха и да я превърнат в шоу. Гарантирам ви, че не е нито един от тях. Освен това им казах, че тя не е материал за стендъп комик, а за истински актьор, който играе стендъп комик. Сега е поставена на сцената от един от най-забележителните ни артисти, Дро Керен. - Да, след наградата има голям интерес. Преговаряме за филмовите права, догодина ще се появи и на сцената в Европа на няколко езика.", "date": "2017.10.21", "title": "Давид Гросман, писател: Стендъп комедията трябва да е изкуство на предателството"}
{"url": "http://www.dnevnik.bg/sport/2017/10/21/3063560_mishlen_shte_produlji_da_bude_dostavchik_na_gumi_v/", "text": "Френският производител на гуми \"Мишлен\" и MotoGP подписаха нов петгодишен договор, съобщиха двете страни. Промотърите на спорта от \"Дорна\" дълго време преговаряха с \"Мишлен\", но в крайна сметка всичко приключи успешно. \"Мишлен\" влезе в мотоциклетното Гран при през 2016 г., когато замени дългогодишния партньор на надреварите \"Бриджстоун\". От френската компания предложиха по-широка гама от смеси, което доведе и до много интересни стратегии особено през сезон 2017. \"През последните две години направихме сериозна крачка напред към това да има по-голям интерес към MotoGP и по-вълнуващи надпревари. От \"Дорна\" изразиха задоволство от нашата работа, затова подписахме нов дългосрочен договор\", съобщи Паскал Куаснон, директор на \"Мишлен\". Новината беше обявена в навечерието на Гран при на Австралия. Състезанието на пистата \"Филип айлънд\" е 16-и кръг от общо 18 надпревари през сезона. В битката за титлата настоящият шампион Марк Маркес с \"Хонда\" води с 11 точки пред Андреа Довициозо. Испанецът взе сериозно предимство пред пилота на \"Дукати\" в съботната квалификация. Маркес ще стартира от полпозишън утре, докато Дови се класира едва 11-и.", "date": "2017.10.21", "title": "\"Мишлен\" ще продължи да бъде доставчик на гуми в MotoGP до 2023 г."}
{"url": "http://www.dnevnik.bg/sviat/2017/10/21/3063533_ispaniia_poiska_otstraniavane_na_puchdemon_i/", "text": "Кабинетът на Испания ще поиска от Сената да отстрани каталунския лидер Карлес Пучдемон, заместника му Ориол Жункерас и другите членове на местния кабинет и ще ограничи функциите на парламента в Барселона, обяви премиерът Мариано Рахой. Той направи изявление след среща на кабинета, продължила три часа, на която беше обсъдено бъдещето на Каталуня. В четвъртък премиерът  Рахой  обяви, че заради референдума за независимост, организиран от властите в Барселона, и подписаната декларация за отделяне от Испания страната ще задейства чл. 155 - конституционна клауза, която ѝ позволява Каталуня да мине на  пряко управление  до организирането на нови избори. Администрацията на Каталуня ще продължи да функционира като нормален орган, но под напътствията на централното правителство и отговорните от различните министерства. Ще се ограничат   като приемане на инициативи, които противоречат на статута на автономия, а правителството ще има право на вето. , нито се премахва (местното) правителство. Само се санкционират онези, които нарушават закона,\" каза Рахой. Той   за нови избори въпреки уверенията на социалистическата опозиция, че те ще се свикат през януари: правният срок е шест месеца, а той би искал вотът да се случи по-бързо, но не и преди да \"се отвори нов етап, законността да се уважава и да се възстанови благосъстоянието на хората... Моля да не напускат повече компании, да няма повече отлив на активи.\" \"Член 155 се използва само в изключителни случаи. Този път нямаше как да го избегнем, защото никое правителство не може да приеме да се наруши законът, да се подменя и всичко това да става, за да може някои да наложат правилата си на другите. Затова ще го задействаме.\" Списъкът с конкретни мерки, въпреки отделни  изтичания на информация , се смяташе за една от най-добре пазените тайни на испанския кабинет, а някои от предложенията, обсъждани от властите в Мадрид, се променяха всеки ден до заседанието. То беше насрочено в събота, за да може  Рахой да участва  в Европейския съвет в четвъртък и петък. Часове преди заседанието в. \"Вангуардия\" писа, че планът на Мадрид включва поемане на контрол върху финансите, полицията и обществените медии. Представител на централните власти ще изпълнява задълженията на Пучдемон и екипа му от съветници. \"Имам впечатлението, че някои искаха да се стигне дотук\" \"Правителството се беше поставило извън закона въпреки препоръките на Конституционния съд... и проведе референдума, както всички знаят, без никаква демократична гаранция. Кулминацията беше на 10 октомври, когато се приеха решенията (за независимост,\" каза Рахой. Той припомни, че Пучдемон не е обяснил дали е обявена независимостта или не и го упрекна, че всъщност не е искал диалог и е отхвърлял всички предложения, отправени преди допитването. Барселона твърди, че Мадрид е блокирал всички нейни опити за диалог. \"Единственото, което направи, беше да престъпи закона и да въведе паралелна законност. И диалогът, за който говореше, не се практивуваше в парламента в Каталуня. Диалогът извън закона не е демократичен.\" \"Оставам с впечатлението, че някои искаха да се стигне дотук - да задействам член 155. Няма да го твърдя категорично, но имам това впечатление. Защото не можеше да стане по-лошо.\" Премиерът предупреди, че противно на уверенията на местните власти Каталуня автоматично ще напусне и Европейския съюз, и Световната търговска организация, ако стане независима, а дължи на търговията и туризма (включително в Евросъюза) около една трета от брутния си вътрешен продукт.", "date": "2017.10.21", "title": "Испания поиска отстраняване на Пучдемон и ограничени функции за каталунския парламент"}
{"url": "http://www.dnevnik.bg/bulgaria/2017/10/21/3063608_rumen_radev_nikoi_investitor_ne_moje_da_sugradi/", "text": "Никой външен инвеститор не може да се привърже към Родината и никой не може да я съгради вместо нас. За 2016 година чуждите инвестиции у нас са едва 700 милиона евро, което е с 60 на сто от предишната година\", заяви президентът Румен Радев, цитиран от  darik.bg. Той беше в Попово, където присътва на откриването на трети мебелен завод на местна фирма. По думите му се наблюдава тревожна тенденция на намаляващи чуждестранни инвестиции. Според Радев за първото полугодие на тази година инвестициите у нас са от 400 милиона евро, което 50 на сто от полугодието на миналата година\". Държавният глава смята, че българските инвеститори трябва да се подкрепят.", "date": "2017.10.21", "title": "Румен Радев: Никой инвеститор не може да съгради Родината вместо нас"}
{"url": "http://www.dnevnik.bg/bulgaria/2017/10/21/3063668_nai-chetenoto_v_dnevnik_v_pamet_na_androniia_popova/", "text": "Съобщението за смъртта на певицата от Sentimental Swingers и Nasekomix Андрония Попова - Рони, е най-четеното в \"Дневник\" за изминаващата седмица. На втора позиция е призивът на премиера Бойко Борисов стандартът на живот в страната да стане такъв, че българите, живеещи в чужбина, да започнат да се връщат у дома, и от историята на семейство германски пенсионери, което разказва, че живее чудесно в България. Ето и класацията на десетте най-четени текста: 1.  Почина певицата Андрония Попова  - 44118 прочитания 2.  Борисов: Да си направим заплатите, че да остават българите тук  - 23538 прочитания 3.  Германски пенсионери: \"В България си живеем чудесно\"  - 18183 прочитания 4.  Петима от задържаните митничари на \"Малко Търново\" са с обвинения за престъпление по служба  - 15739 прочитания 5. З ащо арменките абортират момичетата... но не и момчетата  - 15374 прочитания 6.  Обществото е подложено на пропагандна агресия, убеждаваща го в правотата на политиката на Путин, смята Костов  - 14842 прочитания 7.  Д-р Лесли Мартин, \"Проект \"Дълголетие\": Оптимистите умират най-рано и стресът не винаги е вреден  - 14399 прочитания 8.  Мачът на Кубрат Пулев с Джошуа окончателно пропадна  - 14330 прочитания 9.  Вече не мога да живея в Истанбул, заяви Орхан Памук   - 13924 прочитания 10.  Спас Василев остава в ареста, вероятно се е предал сам (допълнена)  - 13225 прочитания", "date": "2017.10.21", "title": "Най-четеното в \"Дневник\": В памет на Андрония Попова"}
{"url": "http://www.dnevnik.bg/sport/2017/10/21/3063698_fotogaleriia_emocii_strast_i_golove_v_derbito_mejdu/", "text": "Голямото дерби от 13-ия кръг в Първа лига между   завърши без победител. Двата тима си поделиха по едно полувреме и направиха 2:2, което облагодетелства шампиона \"Лудогорец\".   изведе сините напред още в осмата минута, но ЦСКА бързо обърна с две попадения на Тиаго Родригес. След почивката Роман Прохазка се разписа, за да донесе точката на \"Левски\". На снимката: Николай Бодуров се е \"качил\" на гърба на Серджиу Буш.", "date": "2017.10.21", "title": "Фотогалерия: Емоции, страст и голове в дербито между \"Левски\" и ЦСКА"}
{"url": "http://www.dnevnik.bg/sviat/2017/10/21/3063655_evroskepticite_pecheliat_vnushitelna_na_izborite_v/", "text": "Партията \"Действие на недоволните граждани 2011\" (АНО) на  чешкия милиардер Андрей Бабиш  спечели внушителна победа на състоялите се вчера и днес парламентарни избори в Чехия. Тя получава 30. 21 процентни пункта, според резултатите от преброяването на 99. 59 процента от бюлетините, предаде \"Ройтерс\". По последни данни девет партии ще спечелят места в парламента. АНО получи три пъти повече гласове от всяка друга партия. Този резултат й дава възможност да управлява в коалиция само с една партия. Формацията на милиардера е първата политическа сила, която разбива продължилото четвърт век доминиране на две традиционни партии от център-дясно и център-ляво, което е допълнителна промяна в променящия се политически пейзаж в Европа, където бежанската криза роди протестни групи.  На втора позиция излиза дясната Гражданска демократическа партия с 11.29 процента, следвана плътно от крайнодясната антимигрантската партия \"Свобода и пряка демокрация\" (СПД) на родения в Токио бизнесмен Томио Окамура с с повече от 10 процента от гласовете. Друга протестна партия - на Пиратите, също е на път да спечели места в долната камара на парламента с недоволните либерални гласове. С едва 7. 4 процента от гласовете управляващите в последните четири години социалдемократи на премиера Бохуслав Соботка са на път да отбележат най-слабия си резултат след мирното разделяне на Чехословакия през 1993 г. Социалдемократите и дясната Гражданска демократическа парти са оглавявали всяко чешко правителство след разделянето на Чехословакия, като се изключат служебните кабинети, припомня \"Ройтерс\". Управленската коалиция ще е трудна Очакванията са Андрей Бабиш, който е безспорният бъдещ премиер, да се обърне за коалиционни преговори първо към социалдемократите, заяви неговият заместник Ярослав Фалтинек пред журналисти. Но председателят на социалдемократите Милан Хованец заяви, че партията може да мине в опозиция. Другият възможен партньор - Гражданска демократическа партия, обяви, че няма да участва в каквато и да е правителствена коалиция с АНО на Бабиш. Изявлението беше направено от лидера й Петър Фиала малко след обявяването на резултатите. Очаква се АНО да разполага с 81 депутати в 200-членния парламент, Гражданската демократическа партия може да получи 23, а социалдемократите да се окажат с 15 при досегашни 50.  Усложняващ фактор за коалиционни преговори са политическите обвинения срещу Бабиш, че е получил незаконно 2 млн. евро от европейските фондове, преди да влезе в политиката. Ако коалиционните преговори с традиционните партии се провалят, има възможност АНО да формира правителство с подкрепата на комунистите или на крайнодясната антиевропейска партия \"Свобода и пряка демокрация\". Чешкият президент Милош Земан заяви, че ще даде месец за преговори, преди да свика новия парламент. Бабиш нарече партията си проевропейска След обявяването на резултатите победителят Андрей Бабиш декларира, че ще преговаря с всички партии за съставяне на правителство и че се надява то да бъде сформирано скоро. Милиардерът - партиен лидер, описа своята партия като проевропейска, част от ЕС и НАТО. Той изтъкна, че Европейският съюз трябва да спре да говори за Европа на две скорости и че трябва да помисли повече за това защо британците са гласували за напускането на ЕС./БТА", "date": "2017.10.21", "title": "Евроскептиците печелят внушителна на изборите в Чехия, десницата отказа коалиция"}
{"url": "http://www.dnevnik.bg/bulgaria/2017/10/21/3063696_protesti_sreshtu_loshata_infrastruktura_i_sechta_v/", "text": "Протести срещу лошата инфраструктура в квартал \"Витоша\" и срещу строежа в Лозенска планина се проведоха в София. Единият доведе до затрудняване на движението по бул. \"Симеоновско шосе\", а протестиращите от другия предупредиха, че това е последният мирен митинг. Жителите на квартал \"Витоша\" се събраха, за да изкажат недоволството си срещу прекаленото застрояване на района и от липсата на комуникация с кметството. \"Това е нашият последен мирен протест срещу сечта в Лозенската планина\", предупредиха участниците в протеста. Те приеха декларация, в която се настоява за 10-годишна забрана на сечта в планината, с изключение на случаите на болни дървета. Жителите на село \"Лозен\" преди време  протестираха  срещу решение на Министерството на енергетиката, което дава разрешение за проучване и възможен добив на строителни материали в местност, която се намира над жилищната част от селото", "date": "2017.10.21", "title": "Протести срещу лошата инфраструктура и сечта в Лозенска планина се проведоха в София"}
{"url": "http://www.dnevnik.bg/sport/2017/10/21/3063710_baiern_prechupi_10_dushi_ot_hamburger_i_izravni/", "text": "Шампионът в Бундеслигата  \"Байерн\" (Мюнхен)  записа пета победа за сезона, надделявайки с 1:0 в гостуването си на \"Хамбургер\". Визитата на баварците на север не мина никак лесно, въпреки че домакините играха с човек по-малко от 38-ата минута. Единственото попадение вкара Корентен Толисо в началото на втората част. Преди началото на двубоя се очакваше много резултатен мач, след като в последните 15 сблъсъка между тези съперници бяха паднали 63 гола или средно по четири на мач. Освен с трите точки за баварците, двубоят се запомни и с постижение на Давид Алаба. Австриецът записа своето 273-о участие за тима и се изравни с легендарния  Бишенте Лизаразу . Наставникът на \"Байерн\" Юп Хайнкес не можеше да разчит на доста контузени играчи, а освен това даде почивка на Тиаго Алкантара, Боатенг, Томас Мюлер и Йошуа Кимих, но това не се оказа оправдано. Баварците имаха сериозни проблеми да стигнат до голово положение. На почивката Томас Мюлер се появи на терена и това освежи играта на \"Байерн\". В 52-ата минута той подаде към Толисо, който реализира на три метра от вратата. Голът е втори за новото попълнение на баварците. След това \"Байерн\" удари две греди и вече има осем изстрела в страничния стълб след само осем мача за сезона. До края на двубоя \"Хамбургер\" се хвърли да изравнява, но така и не застраши Улрайх. Успехът беше 18-и за Хайнкес в последните 19 мача, в които е водил \"Байерн\". Последният път, когато баварците не победиха при 72-годишния треньор е през 2013 г., когато направиха равен с \"Борусия\" (Дортмунд). По-рано през деня жълто-черните завършиха 2:2 като гост на \"Айнтрахт\". \"Борусия\" изпусна два гола аванс, след като Нури Шахин откри в 19-ата минута, а в началото на втората част Максимилиан Филип удвои. \"Орлите\" от Франкфурт изравниха в рамките на четири минути – между 64-ата и 68-ата. Първо Халер беше точен от дузпа, а после Волф донесе точката на своя тим. Едва за втори път в последните си 31 мача в Бундеслигата \"Борусия\" не успя да победи, когато води на почивката. Предишният път тимът отново завърши наравно, но с \"Майнц\". След много убедително начало на сезона жълто-черните не успяха да спечелят последните си два мача и вече нямат аванс пред шампионата. След осем кръга \"Борусия\" и \"Байерн\" са с по 20 точки на върха в подреждането.  РБ Лайпциг  е трети с 19.", "date": "2017.10.21", "title": "\"Байерн\" пречупи 10 души от \"Хамбургер\" и изравни \"Борусия\" на върха"}
{"url": "http://www.dnevnik.bg/sviat/2017/10/21/3063702_malta_obiavi_nagrada_ot_1_mln_evro_za_informaciia_za/", "text": "Правителството на Малта предлага 1 млн. евро награда и пълна защита за всеки, който предостави информация за убиеца на разследващия журналист Дафне Каруана Галиция, съобщи \"Асошиейтед прес\". Галиция,  която разкри връзки на страната си с офшорни данъчни убежища чрез изтеклите в медиите \"Панамски документи\",  бе убита в понеделник с бомба, поставена в колата ѝ . Смъртта й предизвика вълна от възмущение по цял свят, а  синовете й обвиниха за нея \"силните на деня\"  в най-малката страна членка на Европейския съюз, която нарекоха \"страната на мафията\".", "date": "2017.10.21", "title": "Малта обяви награда от 1 млн. евро за информация за убиеца на журналиста Дафне Галиция"}
{"url": "http://www.dnevnik.bg/sviat/2017/10/21/3063658_prezidentut_na_zimbabve_roburt_mugabe_stana_poslanik/", "text": "Президентът на Зимбабве Робърт Мугабе, който отдавна е подложен на санкции от САЩ заради нарушенията на човешки права в страната му, изненадващо стана посланик на добра воля на Световната здравна организация (СЗО), предаде \"Асошиейтед прес\". Генералният директор на СЗО Тедрос Гебрейесус заяви на конференция в Уругвай, че Мугабе се е съгласил да е \"посланик на добра воля по въпросите на незаразните болести\". Етиопецът Гебрейесус тази година стана първият африканец, който оглавява СЗО, припомня БТА. Той заяви, че Мугабе може да използва новата си роля, \"за да оказва влияние на колегите си в региона да издигнат борбата с незаразните болести в приоритет\". 93-годишният Мугабе е един от най-дълго управлявалите хора в света. Той е начело на Зимбабве от обявяването на нейната независимост от Великобритания през 1980 г. и вече обяви готовност да се кандидатира отново на изборите през 2018г, защото  би желал да доживее до 100 г. и да управлява пожизнено . Привържениците му заявиха, че ако се наложи, ще го номинират посмъртно.  През 2003 г. САЩ наложиха на Мугабе и негови близки сътрудници забрана за пътуване и замразяване на активи заради извършваните от правителството на Мугабе нарушения на човешки права и доказателства за изборни измами.", "date": "2017.10.21", "title": "Президентът на Зимбабве Робърт Мугабе стана посланик на Световната здравна организация"}
{"url": "http://www.dnevnik.bg/photos/2017/10/21/3063504_fotogaleriia_ostrovut_koito_ne_viarva_v_klimatichnite/", "text": "Това лято делегация от активистите по темата за климатичните промени от Републиканската партия в САЩ посети остров Танжер - малко парче земя в залива Чесапийк (Мериленд), за да се опита да убеди 450-те му жители да проявят заинтересованост за измененията в климата, разказва агенция \"Ройтерс\".", "date": "2017.10.21", "title": "Фотогалерия: Островът, който не вярва в климатичните промени"}
{"url": "http://www.dnevnik.bg/sviat/2017/10/21/3063712_puchdemon_obiavi_za_nezakonno_zamraziavaneto_na/", "text": "Регионалният премиер на Каталуня Карлес Пучдемон обяви тази вечер за незаконно  решението на централното правителство в Мадрид да замрази автономията на Каталуня  и предупреди, че каталунците не могат да го приемат, предаде агенция \"Ройтерс\". Той поиска местният парламент да се събере, за да обсъди действията на премиера Мариано Рахой преди те да влязат в сила следващия петък. В реч, предавана по телевизията, Пучдемон обвини централната власт, че е нанесла\"най-тежкия удар срещу институциите и хората в Каталуня от времето на ген. Франко насам\". Той ги нарече \"атака срещу демокрацията\". Близо половин милион на протест в Барселона По-рано тази вечер около 450 хил. демонстранти, по данни на общинската полиция, излязоха в центъра на Барселона на протест срещу  решението на Мадрид да задейства член 155 от испанската конституция  и с искане да бъдат освободени от ареста Жорди Санчес и Жорди Куишарт - лидери на организацията Национална каталунска асамблея и Омниум културал. Демонстрантите бяха два пъти повече в сравнение с вторник вечер, когато 200 хил. души излязоха на улицата да протестират срещу арестуването на двама каталунски лидери Към протестната акция се присъединиха Карлес Пучдемон, неговият заместник Ориол Жункерас и други членове на регионалното правителство. Демонстрантите носеха \"естелада\" - неофициалното знаме на Каталуния, което е символ на привържениците на независимостта. Те скандираха \"Права, самоуправление и свобода за двамата Жорди\".", "date": "2017.10.21", "title": "Пучдемон обяви за незаконно замразяването на автономията на Каталуня"}
{"url": "http://www.dnevnik.bg/sport/2017/10/21/3063731_neredoven_gol_beliaza_pobedata_na_barselona_nad_malaga/", "text": "В надбягване с един кон се превърна сблъсъка между \"Барселона\" и \"Малага\" от деветия кръг на  Ла Лига . Първият посрещна последния в класирането в на практика предешен мач, в който каталунците спечелиха с 2:0. \"Барселона\" пропусна да разгроми съперника си, но това остана на заден план, заради скандален гол, който помогна на домакините да открият. Още във втората минута Жерар Деулоуфеу се разписа в ситуация, която не трябваше да бъде зачетена. След почивката капитанът Андрес Иниеста вкара втори гол и оформи крайния резултат. Двубоят започна с натиск на \"Барселона\" и още във втората минута Деулоуфеу. Иниеста намери отляво Люка Дин, който догони топката и я центрира на голмайстора. Повторенията обаче показаха, че французинът играе с кълбото извън границите на полето. Въпреки бурните протести на гостите съдията Фуертес зачете гола. Последваха силни минути за гостите, които имаха няколко добри шанса, но не се възползваха. При един от тях и Тер Щеген се намеси решително. \"Барселона\" с лека ръка изпусна половин дузина шансове за втори гол, който да убие интригата. Едва в началото на втората част каталунците вкараха гола на успокоението. Негов автор стана капитанът Иниеста след пас на Меси. Аржентинецът изведе халфа отляво, той стреля и след рикошет в крака на Мауро Росалес топката стана неспасяема за вратаря. Това беше гол №500 за \"Барселона\", в който взима участие  Меси . Досега в 393 двубоя аржентинецът има 360 гола и 140 асистенции. Последваха нови фрапантни пропуски, като при един от тях Луис Суарес изпусна на два метра пред празната врата. Това затвърди традицията уругваецът да няма гол срещу този съперник. В пет мача и при 11 удара към вратата на \"Малага\", Суарес никога не се е разписвал срещу тима от Андалусия. В самия край на двубоя гол на Меси беше отменен заради засада. \"Барселона\" остава на върха в Ла Лига с осем победи и само един равен, и 25 точки. Каталунците са с аванс от четири пред \"Валенсия\" и осем пред \"Реал\", който има мач утре.", "date": "2017.10.21", "title": "Нередовен гол беляза победата на \"Барселона\" над \"Малага\""}
{"url": "http://www.dnevnik.bg/razvlechenie/2017/10/21/3063558_skica_na_donald_trump_beshe_prodadena_za_16_hil_dolara/", "text": " Рисунка на Емпайър стейт билдинг, направена от американския президент Доналд Тръмп преди близо две десетилетия, се продаде за 16 хил. долара, съобщи аукционната къща \"Джулиънс окшънс\" от Лос Анджелис, цитирана от \"Асошиейтед прес\". Скицата с черен маркер на известния небостъргач от Ню Йорк с размери 30 на 23 см била направена от Тръмп за благотворителен търг във Флорида при откриването на имението му Мар-а-Лаго като частен клуб през 1995 г. Тогава се продала за 100 долара, припомня БТА. Подписаната от Тръмп рисунка сега била оценена на между 8 хил. и 12 хил. долара за търга, който се състоял онлайн. Името на купувача не се съобщава.", "date": "2017.10.21", "title": "Скица на Доналд Тръмп беше продадена за 16 хил. долара"}
