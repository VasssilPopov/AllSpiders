{"url": "https://www.dnevnik.bg/sport/2019/11/17/3993157_dominik_tiim_detronira_zverev_i_shte_spori_za_titlata/", "text": "Доминик Тийм е вторият финалист в заключителния \"Мастърс\" турнир в Лондон. Със силна игра австрийският тенисист детронира шампиона от преди година Александър Зверев след 7:5, 6:3. Тийм не остави съмнения в превъзходството си, като показа по-голямо постоянството в играта си, с което затвърди впечатляващото си представяне от началото на турнира. 22-годишният Зверев действаше на приливи и отливи, като германецът се пропука във важните моменти от мача. Във финала Тийм ще се изправи срещу дебютанта в турнира Стефанос Циципас, който  по-рано през деня надви Роджър Федерер в два сета . Мачът за титлата е в 20 ч. в неделя. Двубоят започна с проблеми за Тийм, който трябваше да спасява точки за пробив в два последователни гейма. Астриецът устоя и на свой ред спечели подаването на съперника в последния възможен момент, като взе преднина след 7:5. В началото на втория сет двамата тенисисти печелеха лесно сервис геймовете си. Тийм изкача своя момент и проби за 4:2, като запази преднината си и затвори мача в своя полза.", "date": "2019.11.17", "title": "Доминик Тийм детронира Зверев и ще спори за титлата в Лондон"}
{"url": "https://www.dnevnik.bg/analizi/2019/11/17/3993152_izbor_kato_vseki_drug_i_vsichko_drugo/", "text": "                         Тази есен безспорно е изборна. Населението избра местна власт. Политиците избраха властта над тях. Има такава власт и това е безграничната, безконтролна и безотчетна власт на главния прокурор. Ако политиците се страхуват от някого, това е именно от него, затова предпочитат на този пост да стоят сговорчиви и зависими хора. И двата вида избори преминаха като просташко потупване в гърдите кой е по демократ от другия. А зад тези афиши стоят празните приказки на лидери, най-вече лишени от държавническа мисъл и познание. Налага се да им припомним, че демократичните избори, били те и на главен прокурор, не се изчерпват с формална процедура, а най-вече със съдържание. Налага се и на себе си да припомним три много важни условия, за да бъде класифициран един избор като демократичен от гледна точка на съвременната политическа философия. На първо място това е политическото равенство, казано с думи прости – гласовете на всички страни да тежат еднакво. В този избор от една страна стояха гласовете на тоталната власт, контролираща целия държавен апарат, държавни и частни медии, както и огромен икономически ресурс. Тази власт има 20 единни гласа във Висшия съдебен съвет (ВСС), който избира главния прокурор. Процесът на индивидуално решение сред двадесетимата беше даден накъсо – никой от тях не възприе мотивите, с които президентът Радев върна първия избор на кандидата Гешев. Изказванията се сведоха до това има ли правен характер изявлението му или не. Срещу задругата на двадесетимата стояха няколко личности – без синхрон помежду си, без гърба на медии и икономически ресурси, уповаващи се само на аргументите си. Второто условие за демократичен избор е отсъствието на тирания. Това се възприема като липса на сурови ограничения спрямо основни права на гражданите и спрямо взимащите решения. В този ред на мисли всички ние като общество трябва да решим дали мутропротестът в подкрепа на кандидата пред сградата на ВСС иманиерът при водене на заседанието на Висшия съдебен съвет са или не са тирания. Третата предпоставка за демократичен избор е процесът на обмислено обсъждане на всички гледни точки от всички заинтересовани страни преди произвеждането на избора. По време на цялото заседание единението на двадесетимата плюс председателстващия ги министър на правосъдието отправяше недопустими агресивни нападки спрямо личността на малцинството гласове срещу Гешев. Сами можем да преценим кои и какви условия за провеждане на демократични избори за главен прокурор бяха налични. Реален политически говор и спор в българския парламент по въпросите на българския съд и прокуратура липсва. Нещата се свеждат до постоянни промени на съдоустройствения закон, за да бъде обезсилен и крехкият напредък от измененията на конституцията от 2015 г. и Закона за съдебната власт през 2016 г. Но обществените процеси не могат да бъдат спрени и необходимостта да бъде чута тази част от обществото, която иска независимо правосъдие и борба с престъпността и корупцията, превръща малцинството във ВСС в публични говорители на тези български граждани. Непредставените имат глас, но монолитното политическо единство, на което служат двадесетимата във ВСС не е свикнало да се чуват други гледни точки. Така ВСС се превърна на практика в политическа говорилня поради липсата на такава в Народното събрание, но политическа в смисъл на отстояването на важни гледни точки. И тези липси си имат своето обяснение – няма политически лидери, които да ги защитят. Почукайте на вратата на дясното и ги питайте защо това е така. Но после почукайте и на вратата на добре познатото ляво и също ги питайте. БСП, в този ѝ формат, се е превърнала в казионна притурка на ГЕРБ. По време на целия процес по инсталирането на Гешев не обелиха и дума, а уж са опозиция. Видимо не подкрепят и Радев в отстояване на силна позиция при връщане на назначението на Гешев и отваряне на въпроса за ролята и функциите на прокуратурата. Така на практика остават срамно подобие на някогашната силна политическа партия. При промените на конституцията през 2015 г. спорът беше да се намали политическото влияние във ВСС. През 2017 г., когато се избираха сегашните членове на съвета, влязоха доминиращо анонимници както за обществото, така и за самата съдебна власт – хора без позиция, готови да действат по указания. А изборът на квотата на Народното събрание се проведе по същия почин, като този за главен прокурор, под демократичното ръководене от сегашния правосъден министър, тогава председател на правната комисия. Да не забравяме, че и тогава управляващите от ГЕРБ и т.нар. патриоти, уж опозиционерите от БСП и опозиционният коалиционен партньор ДПС си се разбраха кои са техните хора. В залата при гласуването се наложи да се вдигат химикалки как да се гласува да не стане грешка. В този си вид правилата на играта за избори във ВСС и висши постове в правосъдието позволяват да вземете някой анонимник, да го поотупате, после да го направите член на съдебния съвет, главен, върховен и всякакъв съдия или прокурор. Преди време клишето беше, че съдиите трябва да говорят с актовете си, демек да си пишат там и да си затварят устата. Сега я докарахме дотам, с едно-две изключения, че е цяла възхита, ако станалите висшестоящи от магистратурата могат въобще да говорят ясно. Форматът на самото заседание беше открит урок по тирания. Някогашният общински съветник от БСП и действащ министър на правосъдието от ГЕРБ Данаил Кирилов запази пълно пристрастие спрямо кандидата и мнозинството на двадесетимата и изпадна в скандално водене на заседанието спрямо неудобните нему членове на ВСС. Изкарваха се дори неща от личния живот на съдия, член на ВСС (виж  тук ). Всеки, гледал или по-лошото, участвал в ръководено от него заседание знае, че място за смях няма. Ако не сте, опитайте се да изгледате едно ръководено от него заседание. А после се опитайте да участвате в заседание, в което да отстоявате тезата си по конкретна политика или законопроект. След това назначение всичко е възможно и приемливо. Юридическа общност на адвокати, нотариуси, университетски преподаватели, която може да изтърпи това за нормално поведение, явно ще има висок праг на търпимост и за последиците от избора на главен прокурор. В концепцията на кандидата и в съпътстващите негови интервюта се прокламираше идеята за борба с битовата престъпност. Новоизбраният ще трябва да се изправи срещу лидерите ѝ, които бяха участници в протестите в негова подкрепа (виж  тук ). Но тогава остава да бори корупцията по високите етажи на властта, ала тя обезпечи избора му, значи и нея няма да бори. Остава му тогава да бори враговете на народната власт, която държи властта, а все някой друг ѝ е виновен за некадърното ѝ управление. Нито решение № 2 от 2002 г. на Конституционния съд , с което се признава правото на ВСС как да постъпи при връщане на избора на главен прокурор от президента, е висше достижение на правото, нито ние сме държава, в която практика е тълкувателните решения да допълват законите и конституцията. Редица важни конституционни решения са като написани за конкретния случай и да им оставяме живот за 20-30-50 години напред е нелепо. Вие представяте ли си да си сложите временно простора в хола и да остане там завинаги? Пренаписването и изчистването на такива конфликтни точки ще дадат яснота и сигурност. А и ще се почисти от съмнение колко овластена президентска институция искаме да имаме. Но засега това не са важни работи, щото Сорос и норвежците дотогава ще изядат българските деца и яйцата във всичката майонеза, имаме за какво да мислим.", "date": "2019.11.17", "title": "Избор като всеки друг и всичко друго"}
{"url": "https://www.dnevnik.bg/politika/2019/11/17/3992616_bsp_obsujda_izbornite_rezultati_zavrushta_li_se/", "text": "Националният съвет на БСП ще се събере днес на \"Позитано\" 20, за да обсъди резултатите на партията на местните избори. Според тясното ръководство - Изпълнителното бюро, и голяма част от социалистите  БСП се завръща в местната власт , тъй като печели изборите в четири областни града, както и разширява представителството си в общинските съвети. Опозицията на Корнелия Нинова в партията обаче смята, че резултатите не се различават коренно от тези през 2015 г., когато БСП на практика \"изчезна от картата\". Заради което  50 от 183 социалисти в съвета искат оставката на лидера и Изпълнителното бюро . Според отчета на предизборния щаб след балотажа БСП има 61 кметове на общини, сред които и на четири областни града - Русе, Перник, Разград и Благоевград, както и увеличен брой общински съветници. Според анализ през 2015 г., цитиран в конгресен документ от юни т.г., издигнатите и подкрепени от БСП кметове на общини са 56, а общинските съветници - 910. Според алтернативен анализ на вътрешната опозиция сега БСП има 58 кметове на общини и 1006 съветници, а преди четири години е имала 60 кметове на общини и 930 общински съветници. Вътрешната опозиция смята, че Нинова е осъществила подмяна на БСП, че е прокарала линии на разделение и противопоставяне, които не правят партията алтернатива на статуквото, а и дават второстепенна роля (още за анализа четете  тук ). Има (ли) ръст  Според предизборния щаб на БСП партията увеличава представителството си в местната власт, докато вътрешната опозиция отчита, че вместо да разширява географията си, БСП се свива. Данните показват, че след тези избори общинските съветници на БСП макар и с по-малко от 100, все пак са повече. За листите с кандидати на левицата са гласували 43 376 души повече от тези през 2015 г., но 41 380 от гласовете са в София и Русе, твърди анализът на опозицията. В него се посочва още, че от 265 общински съвети в страната, БСП няма представители в 25, в други 23 - има по един, а в 57 - по двама. След изборите т.г. в седем области - Враца, Варна, Сливен, Хасково, Стара Загора, Силистра и Кърджали, социалистите нямат нито един кмет на община, а в други седем - Бургас, Габрово, Пазарджик, Търговище, Русе, Разград и Смолян - само по един.  Социалисти очакват и интересен дебат за резултатите на подкрепения от БСП кандидат за кмет на София Мая Манолова, която изгуби балотажа от Йорданка Фандъкова с 20 366 гласа. Според анализ на \"Позитано\" 20, цитиран от Нинова, на първия тур социалистите в столицата са мобилизирали само 70% от гласовете си в подкрепа на Манолова. Каква е била мобилизацията на втория тур не е коментирано. Застрашена ли е Нинова  Лидерският пост на Корнелия Нинова не изглежда застрашен, макар че оставката й да е  искана от петдесет социалисти , сред които според списъка в документа бившите лидери на БСП Сергей Станишев и Михаил Миков, представители на вътрешната опозиция като Атанас Мерджанов, Ангел Найденов, Димитър Дъбов, Георги Божинов и Борислав Гуцанов, както и настоящи депутати от левицата като Валери Жаблянов, Красимир Янков, Антон Кутев, Лало Кирилов и Дора Янкова. По-късно на следващия ден след огласяването на подписката, от  централата на БСП съобщиха, че част от цитираните в нея социалисти , са отрекли да са я подписвали или да са давали съгласие да бъдат споменавани в нея. От \"Позитано\" 20 обаче не съобщиха нито кой се е отрекъл от това да е подкрепял исканията за оставки, нито колко са хората, заявили, че имената им неправомерно са били включени. Националният съвет не може да решава за оставка на лидера, но понякога при изборни загуби той е искал вот на доверие. Близки до Нинова се съмняват, че ще се стигне до такъв ход днес. След загубата на евроизборите  Нинова първо обяви оставка, но после се отказа от нея  и направи заявка за нов мандат. Сегашният й изтича през пролетта на следващата година, когато за първи път трябва да се проведе пряк избор на председател на БСП. Правила за провеждането му няма, което също е повод за критики от страна на вътрешната опозиция. Според нейни представители днес ръководство на партията може да предложи на Националния съвет план-график за провеждане на вътрешните избори в БСП, които предхождат вота за лидера. Предстоят избори за местни лидери и делегати от страната в конгреса на партията, които по принцип започват от края на януари, но сега могат да бъдат изтеглени от декември.", "date": "2019.11.17", "title": "БСП обсъжда изборните резултати: завръща ли се партията в местната власт или Нинова си отива"}
{"url": "https://www.dnevnik.bg/sport/2019/11/17/3993150_futbolnite_nacionali_izlizat_v_misul_da_slojat/", "text": "С мисъл да сложи положителен край на кошмарните квалификации за Евро 2020 българският национален отбор по футбол приема Чехия. Двата тима са на различни полюси, като чехите вече си осигуриха участие за форума догодина, докато националите заемат последното място в групата след три равенства и четири загуби. Мачът е от 19 ч. и ще се играе през празни трибуни на Националния стадион \"Васил Левски\" заради  наказанието за един мач без публика след расистския скандал по време на срещата с Англия . В последния си двубой от европейските квалификации отборът ще се опита да прекъсне серията от 12 мача без победа, която продължава вече повече от година. Българският тим е изправен пред угрозата за пръв път в историята си да остане без победа в квалификации за европейско или световно. Срещата с Чехия е първият официален двубой за селекционера Георги Дерменджиев. Специалистът вече води тима в  контролата срещу Парагвай , като българите не впечатлиха с играта си. Лебедовата песен на капитана Голямата новина около двубоя с Чехия дойде от капитана  Ивелин Попов, който обяви, че се оттегля от тима  след мача. Той подкрепи решението си с тезата, че е \"извървял своя път\" и иска да даде поле за изява на младите. \"Надявам се да започна от първата минута, защото обявявам, че утре ще ми е последният мач за националния отбор. Изчаках да се класираме за баражите и успяхме през Лигата на нациите. Като 32-годишен, с 90-ти мач утре и 12 години винаги съм бил част от националния отбор, предавам щафетата на по-младите. Това е правилният път, като се смени поколението\", каза Попов. Според него оттеглянето му ще намали напрежението в отбора.  Той дори се извини на бившия президент на Български футболен съюз Борислав Михайлов , че по време на 14-годишния му престой отборът не е успял да се класира за голям форум. Дерменджиев обяви, че ще направи промени в сравнение с мача с Парагвай. От друга страна, селекционерът Ярослав Шилхави заяви, че тимът му ще подходи професионално и ще търси победата. \"Не е лесно да се мотивират футболисти да играят пред празни трибуни. Футболът се играе за публиката. Ще направим всичко, което се изисква от нас\", каза Шилхави в навечерието на мача.", "date": "2019.11.17", "title": "Футболните национали закриват квалификациите с последния мач на капитана"}
{"url": "https://www.dnevnik.bg/skorost/2019/11/17/3992679_bombata_koiato_ubiva_po_3000_dushi_godishno_v/", "text": "Използването на мобилен телефон по време на шофиране е изключително рисково и опасно, припомнят в мейл от Българска асоциация на пострадали при катастрофи. По повод Световния ден за възпоминание на жертвите от пътнотранспортни произшествия, който се отбелязва днес, от организацията посочват, че намаляването на катастрофите и загиналите при тях, е необходима промяна не само в законите, но и в поведението на пътя. Като призовават да не се използват мобилни устройства при шофиране от асоциацията разпространиха въздействащ видеоклип по темата. С решение на Генералната асамблея на ООН от 26 октомври 2005 г., всяка трета неделя от месец ноември е определена за Световен ден за възпоминание на жертвите от пътнотранспортни произшествия. По този повод днес във във всички храмове в страната ще бъдат отслужени служби за упокоение на душите на загиналите при катастрофи и за измолване на скорошно оздравяване на пострадалите.", "date": "2019.11.17", "title": "Бомбата, която убива по 3000 души годишно (видео)"}
{"url": "https://www.dnevnik.bg/evropa/2019/11/17/3992689_tri_hiliadi_evro_mesechna_zaplata_v_germaniia_-_mnogo/", "text": "                         Според статистиките, средното брутно месечно възнаграждение в Германия през 2018 година е било именно толкова - близо 3 хил. евро. А средната нетна заплата е възлизала на 1945 евро. Зад разликата от над 1000 евро се крият най-различни удръжки за данъци и застраховки. При всеки един обаче размерът им е различен - той зависи от данъчната група на трудещия се. А самата данъчна група пък зависи от семейното му положение - семеен или не; с деца или без; разведен или живеещ на семейни начала. Значение има и това дали съпругът/съпругата също работи, а и колко печели - повече, по-малко или колкото другия. Няколко конкретни примера Да вземем следния пример: работещ баща на две деца, печелещ 2948 евро бруто на месец. С данъчна група 3, тъй като съпругата му печели по-малко от него. От брутната заплата се удържат около 167 евро данък доход, близо 215 евро (7.6%) за здравна застраховка, 274 евро (9.3%) за пенсия, 36 евро за застраховка срещу безработица (1.25%) и 45 евро за застраховка за грижа за възрастни и немощни хора (1.5%). Така на работещия му остават нето 2209 евро на месец. Ако работещият е член на католическата или протестанската църковна общност, би трябвало да му се удържа и църковен данък - около 40 евро. Ето и друг пример: работещ без деца, без съпруг/съпруга, получаващ същото брутно месечно възнаграждение - 2948 евро. Тук данъчните удръжки са по-високи, освен това от възнаграждението се удържат още 22 евро данък солидарност, от който работещият в първия пример е освободен. Нетната заплата в този случай възлиза на 1944 евро. Да не забравяме и евентуалния църковен данък около 40 евро. Минимална работна заплата Германия е сред страните от ЕС, в които размерът на минималната работна заплата е определен от закона. Той възлиза на 9.19 евро (ноември 2019). Само в четири други страни от ЕС минималната работна заплата е по-висока: в Белгия, Ирландия, Нидерландия и Франция. Най-нисък е размерът на законово определената минимална работна заплата в България (1.72 евро), в Латвия той е 2.54 евро, в Румъния - 2.68 евро, в Унгария - 2.69 евро, в Хърватия - 2.92 евро. Ако не сте зает в сектора на обществените услуги и не сте служител в частна фирма, а работите на хонорар, сте задължени самостоятелно да плащате данъчните и застрахователните удръжки. В такъв случай ви е нужен данъчен съветник, който да ви помогне, защото в Германия изготвянето на данъчна декларация не е никак лесна работа. Имайте си наум и нещо друго: с германските данъчни власти шега не бива. Освен това германското данъчно право е доста сложно и данъчният съветник не само ще ви помогне да попълните данъчната си декларация изрядно, а и може да намери възможности за приспадане на данъчните ви удръжки. По-високо от средното за ЕС, по-ниско от Швейцария Означава ли това, че заплатите в Германия все пак са високи? В сравнение с много други европейски страни - като България, Румъния, Хърватия - да. Средното брутно месечно възнаграждение в България през второто тримесечие на 2019 например е било 1260 лева (около 625 евро). Нека подчертаем, че тук става дума за законни и официално регистрирани трудови отношения. Статистиките не обхващат \"работата на черно\". Статистиките сочат, че заплатите в Германия са доста над средното европейско равнище, но по-ниски, отколкото в Швейцария, Люксембург и Дания. Само че \"голите\" цифри не дават пълна представа: те трябва да бъдат разглеждани заедно с разходите в съответната страна. През 2017 година например средните разходи в германското домакинство са възлизали на 2517 евро месечно. От тях средно 900 евро отиват за жилищен наем и режийни. Нека всеки сам за себе си да прецени дали 3 хил. евро брутна заплата в Германия са много или малко.", "date": "2019.11.17", "title": "Три хиляди евро месечна заплата в Германия - много или малко е това"}
{"url": "https://www.dnevnik.bg/sviat/2019/11/17/3992687_fotogaleriia_sueckiiat_kanal_na_150/", "text": "След пищното си откриване преди 150 години Суецкият канал се превръща в един от най-важните в света водни пътища. Юбилеят му обаче ще бъде отбелязан скромно в Египет. Изкуственият канал е прокопан между 1859 и 1869 година - амбициозен проект за свързване на Средиземно и Червено море и за съкращаване на времето за доставки в разрастващата се международна търговия от Европа за Азия. Суецкият канал не е привилегия за един народ, заявява Фердинанд дьо Лесепс, френският дипломат, на когото се приписва замисъла на проекта, 4000 години след първите проекти за канал на фараоните. \"Той дължи появата си и принадлежи на стремежите на човечеството\", казва Дьо Лесепс в реч през 1864 година. На снимката: Пътуващи по канала през 1935 г.", "date": "2019.11.17", "title": "Фотогалерия: Суецкият канал на 150 години"}
{"url": "https://www.dnevnik.bg/hrana_i_napitki/2019/11/17/3991334_pueshko_s_med_cherni_trjufeli_i_limonova_mashterka_s/", "text": "                           Отделете пуешкото филе от кожата и разделете на две равни части. Едната нарежете на ситни кубчета. Добавете сметаната, солта и пипера и блендирайте сместа до получаването на фин фарс. Овкусете с мед и трюфели и след това намажете върху кожата. Прибавете останалото филе, овкусено със сол и пипер, и навийте на руло. Вакуумирайте и пригответе sous-vide 45 минути на 63˚C. После запечатайте на тиган с масло и глазирайте с жу сос. Сладките картофи обелете и нарежете на малки кубчета. Варете в подсолена вода. Когато са готови, прибавете сметана и пасирайте до получаване на крем. Нарежете стерилизираните зелени смокини на резени. Глазирайте ги в касерол с масло и овкусете с индрише. Гарнирайте с пресни подправки. 130 г пуешко филе с кожа 150 г сладки картофи (батат) 30 мл жу сос 30 г стерилизирани зелени смокини 30 мл готварска сметана 20 мл зехтин 10 г мед с черен трюфел 1 г лимонова мащерка 1 г индрише (барбароза) 1 г бял пипер 1 г сол", "date": "2019.11.17", "title": "Пуешко с мед, черни трюфели и лимонова мащерка"}
{"url": "https://www.dnevnik.bg/bulgaria/2019/11/17/3965808_ne_gazete_grajdani_demokraciia_dnes_vremeto_e_nashe/", "text": "Да станем граждани вместо трудещи се; Демокрацията изисква поне две политически партии; Промени сега - загиваме от полумерки. Това са лозунги, носени от участници в първия свободен митинг на 18 ноември 1989 г. Той е свикан от независимите сдружения на площад \"Александър Невски\" в София. На листовката за разгласяването му се чете: Промяна сега! Демокрация днес! Гласност веднага! Участници сега си спомнят най-вече колко са били развълнувани, някои от ораторите... Могат да цитират точно или приблизително поздрава на писателя  Георги Мишев : \"Хора! Хора, стекли се днес на този огромен площад, преминали по тънкия лед на страха, днес вие заслужихте най-високото истинско обръщение – граждани! Здравейте, граждани!\" Какви призиви са били издигани на площада? Малцина от хилядите, били там, помнят със сигурност и в подробности. Малцина са били като наблюдатели и са мислели за документиране на събитието. Лозунгите са събрани тогава от Научно-изследователския институт за младежта, който е към младежката комунистическа организация /ЦК на ДКМС/, но е смятан от властта за среда на твърде свободомислещи. Негов директор е политологът и социолог Петър-Емил Митев. Лозунгите са публикувани на сайта  omda.bg . Институтът за младежта веднага след 10.11.1989 г., когато с \"дворцов преврат\" е свален от власт дългогодишният диктатор Тодор Живков, формира групи \"за наблюдение на изключително динамичните процеси в масовото идейно-политическо съзнание и в обществено-политическите структури\". Едната група наблюдава независимите сдружения, \"в качеството им на формираща се политическа опозиция, на значим елемент в политическата система на нашето общество\". Тези и много други лозунги са поместени от наблюдателите от института в няколко рубрики, първата от които е  Демократични искания - демокрация, свобода, гласност, права на човека\". Там попадат: Да станем граждани вместо трудещи се!; Отмяна на член 1, точка 2 от Конституцията! /Той гласи: ръководна роля в обществото и държавата има БКП/; Многопартийна система, свободни избори!; Нови свободни избори - веднага!; Законите - за всички! И още: Да възкресим свободата - този велик покойник!; Феодално имение или правова държава?; Култура без диктатура!; Многопартийност, а не плурализъм!; Свобода на словото, правата и сдруженията!; Не на казионните творчески организации!; Никога вече диктатура!; Не газете граждани! В този раздел са включени 86 призива. Екипът на института за младежта събира лозунгите за комунистическата партия, социализма, включително за икономиката /36 са такива/, за политическите репресии /\"Амнистия на жертвите на тошизма\", \"Освобождаване на политическите затворници\" и още 8/, за Петър Младенов, който е станал водач на БКП, за екологията, за органите на реда /\"Да махнем 50% от милицията,за да оправим икономиката\"/, за комсомола /само два/. Лозунгите на тема \"Тодор Живков и приближените му\" са 95. В раздела, озаглавен \"Относно националния въпрос\" фигурират исканията: \"Върнете на нашите турци имената\", \"Възстановете отнетите ни за трети път мюсюлмански имена\", \"Не на родния национал-социализъм\". И още: \"Спрете репресиите, побоищата и изселванията на помаците\", \"Равни права на българското и турското население в България!\". Социологът Петко Симеонов, издател на omda.bg, а на 18 ноември 1989 г. като член Клуба за гласност и преустройство -  първи оратор на митинга , отбелязва, че тези искания са издигнати от мюсюмани. - За многопартийна система - За отстраняване на комунистическата партия от власт - За свобода и права на турското население - За въвеждане на вероучение в училище - За връщане на съдебната палата за съдопроизводство /тогава там е Националният исторически музей/ - За амнистия на всички политически затворници - За връщане на Търновската конституция /заменена през 1947 г. от конституция на НРБ/ Митингите, шествията, бденията на граждани продължават. Създава се опозиция на комунистическата власт. На 7 декември 1989 г. е учреден Съюзът на на демократичните сили. Възстановяват се старите партии - Демократическата, Радикалдемократическата, социалдемократическата, земеделският съюз. На 14 декември парламентът е обсаден - първо от студенти, после и от хиляди граждани. Скандира се: Долу член първи, целия, веднага! Искането е за отмяна за закрепената в основния закон ръководна роля на БКП. Скандиранията се чуват ясно и вътре в залата на Народното събрание. Депутати изглеждат изненадани и уплашени. Тогава Петър Младенов казва \"най-добре танковете да дойдат\"... Стига се до преговорите между властта и опозицията - Националната кръгла маса, на която се постига съгласие за избори за Велико народно събрание, което да изработи нова конституция.      Във времето, по което вървят заседанията на Кръглата маса, студенти предлагат два от най-често издиганите лозунги на промяната: Как е станало разказва  Деян Кюранов : \"Ето: седим в новополучената сграда на СДС и както винаги говорим какво ще говорим на Кръглата маса. По едно време става дума, че е добре да си измислим някакви общи и по-постоянни лозунги. Ама нямаме време! Тогава се сетихме, че това е баш работа за нашите студенти – навърташе се една групичка на долния етаж, нещо правеха. Всъщност повечето от тях (не съм сигурен сега, че всичките) бяха \"моите\" студенти – тези, които навремето не допуснахме в Клуба: Владо Кънев, Стелиян Стойчев, Петьо Велев (мисля, че и той е бил там, къде да е? – но образ нямам). Казваме им да измислят лозунги. След едно два часа иде Владко Кънев и носи едно откъснато листче с пет-шест лозунга. Чете ги на глас и като стигна до \"Четиресет и пет години стигат!\" и след още един-два до \"Времето е наше!\" – всички в хор казахме, че тия стават, останалите – не. Не подозирахме, естествено, колко популярни ще станат – и че \"народът\" седесарски ще ги тури и в една тромавичка мобилизационна песен! Но – браво на нашите млади!\"", "date": "2019.11.17", "title": "\"Не газете граждани!\", \"Демокрация днес!\", \"Времето е наше!\""}
{"url": "https://www.dnevnik.bg/sport/2019/11/17/3993148_novoto_futbolno_biju_na_albaniia_koeto_e_zabuleno_v/", "text": "С мач срещу световния шампион Франция ще бъде открит новият национален стадион в Албания. Тази вечер в страната се подготвят за футболен празник, въпреки че тимът няма шанс да се класира за европейското първенство. Стадионът обаче е обвит в подозрения за задкулисна сделка за името му. Правата за него придоби \"Еър Албания\" срещу 3,2 милиона евро, макар авиокомпанията да не отговаря на всички критерии. Едно от условията на Албанската футболна асоциация за компаниите, които желаят съоръжението да носи името им, е наличието на поне 10 милиона евро приходи за последните 12 месеца. За последната година авиокомпанията обаче няма приходи - факт, който би трябвало да възпрепятства сделката. \"Няма съмнение, че новият стадион в Тирана ще бъде открит с мача между Албания и Франция. Всичко ще е готово за 17 ноември\", увери президентът на Албанската футболна федерация Арман Дука.  Построяването на съоръжението в Тирана струва 75 милиона евро и е с капацитет за 22 хиляди зрители. Преди седмица се проведе тестов мач между женските отбори на \"Влазния\" и \"Аполония\", но съмненията около сделката за името остават въпреки уверенията, че всичко е готово за откриването.      Според Top Channel, офертата на \"Еър Албания\" е за период от пет години по 650 000 евро на години, като сумата е много по-висока от предложенията на Bolv-Oil, Vodafone или Sigal. \"Еър Албания\" е създадена на 13 август 2018 г. и е частично собственост на държавните AlbControl, Turkish Airlines и MDN Investment. Все още остава неизвестно как авиокомпанията може да изпълни изискването, като се има предвид, че в баланса си за периода 2018 г. е регистрирала загуба от 100 хиляди евро.", "date": "2019.11.17", "title": "Новото футболно бижу на Албания, което е забулено в мистерия"}
{"url": "https://www.dnevnik.bg/detski_dnevnik/2019/11/17/3990962_otkus_ot_plemeto_na_maikite_na_irina_karakehaiova/", "text": "Веднъж пътувах с бебето си в трамвая. Качиха се двама души – мъж и жена, които накратко могат да бъдат описани с клишето \"очукани от живота\". Не много възрастни, но и не добре запазени, с липсващи зъби, и двамата със следи от привлекателност, но вече трудно забележими. Мъжът носеше найлоново пликче с половинка хляб и 2 – 3 малки хартиени пакетчета – навярно обядът им. Както ги наблюдавах в продължение на няколко спирки, мъжът изведнъж забеляза бебето. Само за няколко секунди той успя да развие едното пакетче, в което имаше салам, да извади нож, да отреже половината и пред ококорените ни очи – моите и на бебето, се появи парче от най-долнопробния салам, набучено на нож, за да си хапне то. Аз бях готова да се разплача – и тогава с периферното си зрение забелязах реакцията на хората в трамвая. Всички го следяха с презрение, у някои граничещо с възмущение, у други – със снизхождение. Какъв идиот! На този човек посвещавам книгата си в уверение на това, че жестът му не е бил напразен. Разказът е от \"Племето на майките\" на Ирина Каракехайова. Тя е родена в София през 1975 г. Автор и художник е на книгите \"Племето на майките\" (2009), \"Храната на племето\" (2010), \"Домашна екология\" (2011), \"Град като град\" (2013) от поредицата \"Племена\". Завършила е \"Сценография\" и \"Живопис\" в Нов български университет. За детето светът е реалност и природа едновременно. То не прави естетическа разлика между фаса и розата. С наслада опипва, опитва и разкъсва и двете. С огромен труд и шумна радост то изследва света неуморно и непредубедено, с прецизност и страст. Затова е обидно, когато го обучаваме с \"адаптирани\" заместители, а не с красотата на реалността, която го привлича и възбужда въображението му. Буквите са магически знаци, защото тяхната свързаност създава светове – многопластови и триизмерни. В същото време те са базови градивни единици като прозаичните предмети около нас. Когато диференцираме това, което ни заобикаля (същностна част от развитието и порастването), нека не отнемаме от заряда на атомите и молекулите и от поляритета на пространствата в тях. Буквите са ни нужни, за да реконструираме именно тези фини трептения на материята. Бих искала да предам звуковата вълна, която хартията не провежда, чрез тънкия щрих на молива и категоричната яснота на образа. С уважение към писмеността, децата и родителите. Мюриел Барбери, \"Елегантността на таралежа\"   1. Бебетата са различни. Мисля, че ако има безспорна истина, която трябва да знаем, това е тaзи. Често забравяме това, защото има толкова много неща, по които си приличат, а и смятаме, че всички са като нашето. Затова сме и твърде категорични в съветите си. Но това, което е вярно за бебето на съседката и за още стотици хиляди, може да не се отнася за Вашето бебе. 2. Отглеждането на дете не е работа. В миналото жената, която е работела на полето, след като роди, е продължавала да работи, като е вземала бебето със себе си. Тази, която не е правила нищо, след раждането е наемала дойка и е продължавала да не прави нищо. Домакинята от времето, когато за многодетно се е смятало семейство с повече от 10 деца, е продължавала да си гледа къщната работа и не е зарязвала четирите си по-големи деца, за да се посвети на поредното бебе. Само днешната жена променя напълно живота си, а понякога сякаш спира да живее, като стане майка. И то не за да си почине – напротив, тя се оплаква от силна умора. Често това се простира и върху бащата. Забравили ли сме как се гледат деца? 3. Защо ме тормози да го нося напред-назад? Нали вече е гушнато? Вашето бебе е точно като Вас. Не му стига да е нахранено, облечено и да знае, че родителите му го обичат. То иска преживявания и не само в събота вечер. Както и Вие искате работата да Ви носи удоволствие и ежедневието Ви да е радостно, а почивката да не е дремане пред телевизора, така и то иска различни положения на тялото, миризми, звуци, разлика във въздуха и температурата, в светлината, различен допир и разнообразни гледки. Кой е успял да Ви убеди, че това същество, преливащо от жизненост, има нужда от тишина, спокойствие и изолация? В нашето динамично време...", "date": "2019.11.17", "title": "Откъс от \"Племето на майките\" на Ирина Каракехайова"}
{"url": "https://www.dnevnik.bg/video/2019/11/17/3992697_kolko_e_obedinena_germaniia/", "text": "Германия е обединена държава от близо три десетилетия. Но разделения и разлики все още има – в демографията, в икономиката и в кулинарията. Какви са те, разказва \"Дойче веле\".", "date": "2019.11.17", "title": "Колко е обединена Германия"}
{"url": "https://www.dnevnik.bg/kultura/2019/11/17/3992728_silviia_tomova_horeograf_baletut_e_svetlina/", "text": "                         Всъщност, където и да се появи - в София, Русе, Пловдив, Стара Загора - Силвия всеки път доказва, че е явление, за което без съмнение можем да дадем определението – съвременен будител. Защото, да си будител е призвание и състояние на духа, независимо от датата.  - Това е моят театър. Постъпих в него веднага след Петербург. Там мина моята кариера като балерина, педагог, репетитор, като хореограф и като директор на балета. Така че, това е моят дом. Затова го споменах и на награждаването - чувствам се щастлива и привилегирована точно тази награда да получа на сцената на Софийската опера и балет, защото и аз, и Огнян Драганов, сме продукт на този театър.  - Не зная дали е носталгия, но винаги ще се отнасям с безкрайно уважение и респект към този театър. Това е мястото, което трябва да задава модела, нивото на всички останали оперно-балетни театри в България. Тук изградих всичките си над 100 роли. - Когато поех ангажимента в Софийската опера и балет, наследих сравнително малка трупа за такъв театър – около 40 човека. В Стара Загора заварих 12-15. Софийският балет винаги е поддържал голям класически репертоар, така че може да бъде обновяван, допълван, разширяван според изискванията на световната култура, но разликата е огромна. Много по-лесно е да продължиш да се движиш напред – трябва да се помисли каква е целта, към какво се стремиш. Аз се постарах да увелича трупата до бройка, която се доближава до световната функция; да направя нови спектакли; да запозная публиката с Баланчин, със Серж Лифа́р (Serge Lifar). Направихме и копродукции с \"Интроданс\" (Нидерландия), с други световни компании, с петербургската - \"Спящата красавица\". В Стара Загора с Огнян Драганов трябваше да започнем от нулата – със събиране на трупа. Пътувайки към София за награждаването, с него коментирахме от дистанцията на времето какъв огромен риск сме поели и той, и аз. Първата година направих \"Лебедово езеро\" и беше бум. Артистите, аз, той, театърът, растяхме заедно, за да проходим стабилно до своята трета годинка.  - За \"Дон Кихот\" се бяхме договорили с Аршак Галомян (Германия) и Салваторе Русо (Италия). Бяхме сигурни, че ще бъде много силна постановка, достойна както за откриване на фестивал, така за репертоара на нашия театър, а заслужаваща и награда. Софийската публика ще може да го види на 17 декември в НДК, спектакълът е включен в Новогодишния музикален фестивал. В ролите на Китри и Базил ще гостуват Яна Саленко и Мариан Валтер – солистите на Щатс балет Берлин (Staatsballett Berlin). За нас е чест, и не го оценявам само като \"наше\" събитие, а като голямо събитие за България. - В тези комисии се събират творци, които би трябвало да имат сериозен поглед какво става по всички сцени, каква ценностна система носим и какво представяме на публиката. Защото прекалено масовото изкуство не ражда нито по-високи образци на културата, нито по-висок морал.       - Като професионалист и човек с голям опит много съм мислила по този въпрос. Започнахме с по-малки форми – едноактни заглавия като \"Делвата\" по Пирандело. Поканих за хореограф световната звезда Флавио Бенати – най-подходящия, запознат с произведението, музиката, балета италианец, който го е танцувал с премиера в Париж. Стана красив, поучителен и продължаваме да си го поддържаме в репертоара. Понеже в току-що събрана трупа не мога да си позволя лукса да каня, поставих моите \"Румео и Жулиета\" по Чайковски и \"Полет към светлината\", като поех отговорността и риска върху себе си. След което направихме \"Фантастичното дюкянче\" с италианската примабалерина и хореограф Алба Буонанди и веднага на дневен ред дойде \"Лебедово езеро\". Последва \"Дон Кихот\", който обезателно трябва да присъства в репертоара на един голям театър, подобно на модерните съвременни танцови техники, задължителни вече за 21 век. Част от моя ангажимент към артистите е да ги срещам с други хореографи, както и да поставяме големи класически образци. В момента правим \"Шопениана\" по Фокин, чиято премиера предстои на 5 декември в рамките на фестивала ФОБИ. Ще преминем към \"Спящата красавица\", без който също не може и който много обичам. Ще се пробваме и в мюзикъл. Ще се срещнем със съвременни модерни хореографи - българи с кариера в чужбина като Владимир Ангелов от Вашингтон, Калоян Бояджиев от Осло, Християн Бакалов (Франция/Белгия). За Античния форум \"Августа Траяна\" ще направим \"Тракийски мистерии\" по музика на Стенли Станчев с хореография на Филип Миланов. Там спектаклите се правят за тази сцена, подобно на миналогодишната \"Антигона\". За Нова година ще възстановя и \"Лешникотрошачката\", която е нова и за нея специално поканих хореографа Константин Уралски.  Ще продължавам да правя и \"балетна гала\" - полезна е, предизвиква по-специфичен възторг и аплодисменти от редовия репертоарен спектакъл. - В България това е втората трупа, създадена след софийската. В Стара Загора винаги е кипял сериозен културен живот. Същото важи и за операта. Винаги е имало както балет, така и опера, така и музика. Ако се огледаме, не са много страните, които имат толкова години балет, като изключваме Русия, Франция и Англия.  - Това е също въпрос на организация и прагматична дейност. Когато започнах в Стара Загора с балета, публика нямаше. Хората се бяха оттеглили. Все още продължавам да срещам такива, които не смятат, че има какво да се гледа, макар че имам страхотна подкрепа. Голяма част вече не се нуждаят от покана и следят редовно афиша. Разбира се, не е столичният град, но пък ние гостуваме. Има много градове и места, където няма такива трупи, а хората са безумно щастливи, когато ни гледат. Наскоро бяхме в Хасково. Танцувахме \"Нестинарка\". С \"Гето\" ще посетим Панагюрище, а после Варна.  - Балетният артист изключително бързо излиза от форма, затова ги бях предупредила, че дори и в почивката си трябва да се занимават ежедневно, за да не губят своя тренинг. Нямаме избор, но аз съм работила така цял живот. 30 години почти не съм почивала, за да не се излиза от форма, а това е силна предпоставка за травми.       - Да, световна звезда – солист на Виенската държавна опера. Дойде в отговор на моята покана да танцува Зигфрид. Разбира се, всички големи артисти, които са минали през балетния конкурс във Варна и са спечелили, като него, имат съвсем различно отношение към България. Тези големи артисти обаче, отивайки в един театър, имат претенции: Какъв е театърът и може ли да поеме такъв ангажимент към спектакъла. Дали трупата е на неговото ниво. Световните артисти съвсем не гастролират само заради хонорари. Черевичко се съгласи да дойде сам, без партньорка и да танцува с Анелия Димитрова, която никога не е виждал. А аз много исках това да стане, тъй като намирам, че основната функция на нашата трупа е сама да изгражда своя кордебалет, своите първи, втори и прими. Т.е. тези хора се раждат вътре в трупата. Аз съм длъжна да ги създам и да ги покажа на света. Така, когато каниш такъв артист, можеш отговориш на неговото ниво. Ако имаш средствата, много по-лесно е да дойде двойка, която вече се е сработила. Мисля обаче, че нашият спектакъл беше фантастичен – световен отвсякъде.       - Имаме нови и няколко, които напуснаха по различни причини. Но основно почти никой не иска да си тръгне. Балетната трупа е като оркестъра. Трябва да има спойка, дългосрочна работа заедно.  Силно съм мотивирала артистите си с работа. С моите високи изисквания, където и да бъда в чужбина или в България, работя по един и същи начин. На тях това им харесва. Защото са млади, но виждат, че има смисъл. За краткия път на балетния артист получават много знания и умения. Те са на постоянна работа, имат репертоар, нови спектакли и заглавия - образци, нови срещи с хореографи. Напредъкът в цялата трупа, особено при някои от тях, е изумителен. Затова се чувствам заредена и щастлива. Балетът е светлина и искаме да я покажем на публиката заедно. ", "date": "2019.11.17", "title": "Силвия Томова, хореограф: Балетът е светлина"}
{"url": "https://www.dnevnik.bg/sport/2019/11/17/3993211_reklamnite_klipove_za_superboul_dostignaha_rekordnite/", "text": "Рекламите за  Супербоул  могат да достигнат новия си връх на приходите, след като един  30-секунден клип  се продава при рекордни суми, съобщу Bloomberg. Двубоят за титлата в Националната футболна лига (НФЛ) по американски футбол е най-гледаното събитие в Северна Америка и събира рекордна аудитория. От телевизията, която ще излъчва срещата през 2020 г. Fox Sports, съобщиха, че продават 30-секунден клип срещу рекордните 5.6 милиона долара. През миналата година слотовете се продаваха срещу 5.25 млн. от CBS. Освен това Fox Sports вече е продала 60 от общо 77 рекламни слота или общо 78%. Темпът изпреварва всички останали издания на Супербоул, с изключение на това през 2014 г. \"Поставихме си цел и засега се движим доста пред собствения ни график. Определено трябва да се ощипем, за да видим дали не сънуваме\", каза вицепрезидентът на телевизията Сет Уинтър. По неговите думи 25 компании имат интерес към последните 17 рекламни позиции. Fox Sports успя да увеличи сумата за рекламите не само заради пазара, който с всяка година нараства, но и заради решението да намали броя на рекламите по време на мача. Със слогана \"Нека феновете се концентрират над случващото се на терена\", телевизията намали броя на рекламните паузи във всяка една от четвъртините от пет на четири. Така заинтересованите рекламодатели бяха склонни да плащат по-високи цени. Супербоул LIV ще се изиграе на 2 февруари на \"Хард рок стейдиъм\" в Маями. Сезонът е стотният юбилеен в историята на НФЛ.", "date": "2019.11.17", "title": "Рекламните клипове за Супербоул достигнаха рекордните 5.6 милиона долара"}
{"url": "https://www.dnevnik.bg/photos/2019/11/17/3989945_fotogaleriia_dani_de_vito_na_75/", "text": "Даниел Майкъл Де Вито, известен като Дани Де Вито е американски киноактьор, режисьор и продуцент, носител на награда \"Еми\" и номиниран още 4 пъти за нея, както и за \"Оскар\". Получавал е награда \"Кристален глобус\". Днес актьорът навършва 75 г. Става известен с ролята си на таксиметровия шофьор Луи ДеПалма в ситкома \"Такси\" (1978–1983). Още снимки на Дани Де Вито можете да видите в галерията ", "date": "2019.11.17", "title": "Фотогалерия: Дани Де Вито на 75"}
{"url": "https://www.dnevnik.bg/sviat/2019/11/17/3993210_veneciia_ochakva_dnes_nova_visoka_prilivna_vulna/", "text": "Венеция очаква днес поредната висока приливна вълна, след като във вторник старата част на града бе наводнена така, както не се е случвало от средата на 60-те години на миналия век насам. Следобед властите очакват нивото на водата да се покачи до 160 см. Във вторник то достигна 187 см - малко под абсолютния рекорд от 1966 г. - 194 см. Обикновено, приливът покачва морското равнище с 80-90 см, което пак е доста, но хората се спряват със ситуацията. \"Утре ще бъде труден ден, но сме подготвени\", заяви в събота кметът Луиджи Бруняро. Той потвърди, че щетите досега са за около 1 млрд. долара. В четвъртък правителството в Рим обяви бедствено положение в района и отпусна 20 млн. евро за справяне със ситуацията. Бруняро е назначен за специален координатор и в събота той съобщи, че е получил предложения за помощ от Европейския съюз и за дарение от Европейската инвестиционна банка. На съботната пресконференция Емунаела Карпани, отговаряща за надзора над историческите сгради, съобщи, че 120 венециански църкви са били наводнени във вторник и мозаечните подове на някои от тях са пострадали от солената вода. \"Водата е като рак, пораженията от който стават видими след няколко месеца\", обясни тя. По думите ѝ възстановяването на църквите ще струва по предварителни оценки 3.6 млн. евро. При тазгодишния рекорд базиликата \"Сан Марко\" бе наводнена за шести път от 1200 години насам, но за четвърти през последните 20 години. Само тази седмица четири от приливните вълни са над 140 см, което прави годината най-лошата в това отношение от 1872 г. насам.", "date": "2019.11.17", "title": "Венеция очаква днес нова висока приливна вълна"}
{"url": "https://www.dnevnik.bg/sport/2019/11/17/3993222_ekip_sluchaite_na_rasizum_v_bulgariia_ne_sa_izolirani/", "text": "\"Месец след  европейската квалификация с Англия , спирана два пъти заради расистки възгласи и обиди, темата още не е приключена в България. Разходка около. стадионите на двата големи клуба в София показва, че случаите на расизъм в България не са изолирани\". Това гласи материал на френското издание \"Екип\", което прави репортаж месец след двубоя с Англия. Срещата, която се игра на 14 октомври, доведе до широк отзвук в Европа, а след нея се стигна до  оставката на президента на Българския футболен съюз (БФС) Борислав Михайлов , както и до наказание от УЕФА. Заради него България приема Чехия в неделя пред празни трибуни и ще плати глоба от 85 хиляди евро. \"Въпросът за расизма е преекспониран, особено от англичаните. Засяга ги толкова, колкото и нас, и те внесоха допълнително напрежение, което се придаде и на играта, за да се получи неприятната ситуация\", казва пред \"Екип\" Емил Костадинов.  \"Изпитах срам, бях бесен, защото тази малка шепа хора не отговаря на цялата българска публика. Правителството трябва да вземе нещата в свои ръце.\"  Репортажът на \"Екип\" се фокусира над стадионите на ЦСКА и \"Левски\" - \"Българска армия\" и \"Георги Аспарухов\", търсейки доказателства за расизъм и свободното му приемане в обществото. \"По вратите на фен шопа на ЦСКА има стикери с дискриминационни лога, свастики, както и надписи \"Нацистка зона\", пише кореспондентът на \"Екип\" Албан Траке.      \"Каква е ситуацията при другия голям отбор от София - \"Левски\"? Впечатление пред стадиона прави малка църква, паметник на клубния символ Героги Аспарухов (загинал в катастрофа), а пейзажа допълват келтски кръст и свастика.\" \"Двата големи клуба в София са доста крайни и правят необмислени неща\", казва Павел Клименко от организацията FARE, който се бори срещу расизма в Европа. Той припомня случка от 2013 г., когат фенове на \"Левски\" издигнаха плакат по случай годишнина от рождението на Адолф Хитлер, какт и флаг с надпис \"Кажете да на расизма\", за което клубът беше глобен с 9500 евро.  \"България е по-скоро уникална по своята видимост и толерантност към нацистките символи в публичното пространство\", казва още Клименко. ", "date": "2019.11.17", "title": "\"Екип\": Случаите на расизъм в България не са изолирани"}
{"url": "https://www.dnevnik.bg/sviat/2019/11/17/3993218_soros_otpusna_750_mln_evro_za_centralnoevropeiskiia/", "text": "Джордж Сорос, основател на Централноевропейския университет и дарител за бюджета му в продължение на десетилетия, обеща в петък 750 млн. евро за висшето училище, което ще гарантира и разшири дейността му за много години напред. Това стана при  откриването на кампуса на ЦЕУ във Виена , където правителството на Виктор Орбан принуди университета да премести американските курсове. В Будапеща остават само програмите, одобрени от унгарските власти, но при завършването им студентите не получават американски дипломи. \"Целта е да превърнем ЦЕУ в нещо наистина уникално - глобална университетска мрежа, отговаряща на изискванията на XXI век.\" На базата на съществуващото близко сътрудничество между ЦЕУ и Bard College и тяхната споделена мрежа от асоциирани колежи, университети и други образователни институции Сорос обяви началото на Университетска мрежа \"Отворено общество\" (Open Society University Network или OSUN). \"Това ще е партньорство между равни, основано на взаимна полза за членовете му и предлагащо нов модел на международно сътрудничество.\" Сорос бе в австрийската столица, където заяви, че няма да спре битката си в защита на акедемичната свобода от посегателствата на режима на Орбан. \"ЦЕУ неотклонно защитаваше принципите на академичната свобода срещу координирана атака от корумпираното правителство на Виктор Орбан, който беше вманиачен на тема унищожаването му\", каза милиардерът в словото си в новия кампус. \"Епичната битка на ЦЕУ срещу репресивния режим събра подкрепа от цял свят. Тази борба продължава.\"      По думите му запазването на присъствието в унгарската столица е знак на подкрепа към местните учени. \"Имаме морално задължение заради хората на Будапеща, предвождани от студенти и професори от други университети, които излязоха на улиците да демонстрират солидарността си.\" През тази академична година студенти и преподаватели ще трябва да пътуват между Виена и Будапеща, но от следващата 90% от обучаваните ще ходят на курсове само в австрийската столица. От основаването му през 1991 г. университетът е център на свободната академична мисъл, а акредитираните му в САЩ програми отварят вратите към Запада за хиляди студенти. Но през 2017 г. Унгария промени законите така, че да позволява работа само на чуждестранни университети, които имат курсове и в страната, където са регистрирани. На практика това бе удар единствено срещу Централноевропейския университет. Правителството настоява, че става дума за чисто административна мярка, но официални лица често определят ЦЕУ като подривна институция, а ключов съюзник на Орбан го нарече \"авангардния гарнизон на Джордж Сорос в Европа\". За преместването във Виена помогна лявоцентристкото ръководство на града начело с кмета Михаел Лудвиг. \"На една академична институция беше казано, че повече е нежелана в една столица\", заяви той. Според него ситуацията е \"нещо немислимо и няма място в обединена Европа\", а лично той е изпитвал дълг към това \"незабавно да отворим вратите си\" за ЦЕУ. \"Знаехме за предизвикателствата, отправяни непрекъснато към нашето разбиране за демокрация, плурализъм и академична свобода\", каза и австрийският министър на образованието Ирис Раускала. Прогонването на висше училище не се е случвало от десетилетия насам в Европа. ЦЕУ има репутацията на един от най-качествените в ЕС, а курсовете му са безплатни или срещу много ниска такса.      \"Няма друг университет в Европа или САЩ, който да е прогонен заради политическите капризи на един лидер\", каза ректорът Майкъл Игнатиеф в разговор с \"Гардиън\". Според него липсата на подкрепа от администрацията на президента Доналд Тръмп за атакуван американски университет може да има сериозни последици за висшите училища от САЩ по света. \"Фактът, че Сорос подкрепя този университет, няма общо с това дали защитаваш академичната свобода по принцип\", каза Игнатиеф. Според него американският посланик в Будапеща Дейвид Корнстийн не мисли така и споделя линията на Орбан. Корнстийн е близък приятел на Тръмп и дарител за кампанията му без дипломатически опит. При пристигането си на поста той обеща да защити ЦЕУ, но после каза, че университетът бил попаднал в личен сблъсък между Орбан и Сорос, и започна да нарича премиера \"перфектен партньор\" за САЩ. Миналия месец той  сподели за \"Ню Йорк таймс\"  как след срещата Тръмп - Орбан в Овалния кабинет на Белия дом двамата се завърнали в Будапеща, като в правителствения самолет се съблекли с Орбан по бельо и си почивали на канапетата в дъното на салона.", "date": "2019.11.17", "title": "Сорос отпусна 750 млн. евро за Централноевропейския университет"}
{"url": "https://www.dnevnik.bg/istorii_na_denia/2019/11/17/3993230_suosnovatelkata_na_gerb_kum_borisov_sram_me_e_ot_vas_i/", "text": "1.  Съоснователката на ГЕРБ към Борисов: Срам ме е от Вас!  - 106 724 прочитания. 2.  От 1 януари първият ден от болничния няма да се плаща  - 95 598 прочитания. 3.  Предозиране: Бай Ганьо целува американския посланик  - 51 630 прочитания. 4.  Как съдебният съвет гласува повторно избора на Гешев  - 46 987 прочитания. 5.  Мафията си изпусна нервите  - 46 133 прочитания. 6.  \"Райънер\" отваря нов маршрут до България  - 35 544 прочитания. 7.  Съдии от цялата страна поискаха извинение от Кирилов и дисциплинарка за Гешев  - 35 027 прочитания. 8.  Цветан Василев обясни на съда с декларация ролята на Пеевски във фалита на КТБ  - 33 208 прочитания. 9.  Големият ни грях е, че направихме магистралите безплатни, обяви Борисов  - 25 491 прочитания. 10.  Цитат на деня: Русия не е наш стратегически партньор, а наш стратегически проблем  - 25 429 прочитания.", "date": "2019.11.17", "title": "Съоснователката на ГЕРБ към Борисов: Срам ме е от Вас! и още най-четени статии в \"Дневник\""}
{"url": "https://www.dnevnik.bg/bulgaria/2019/11/17/3993251_teo_ushev_prizova_bulgarite_sritaite_zadnicite_na/", "text": "Аниматорът Теодор Ушев вярва, че всичко ще бъде наред в България, и призова сънародниците си да сритат задниците на политиците. \"Днес няма политически герои, всичко е на плейбек, това са едни буфосинхронисти, които само си отварят устата. И това е в световен мащаб, а в България е такава криза, че дори не ми се говори за това, защото тогава тъгата започва да става меланхолия и това не е добре. А пък аз съм позитивен човек и вярвам, че можем да се оправим. И призовавам сънародниците си: Дръжте се, не се предавайте! Сритайте им задниците, всичко ще бъде наред, ще победим! Ние сме по-уни, освен това сме и повече. Ще победим, сигурен съм, че всичко ще бъде наред в нашата държава. Най-малкото след 50-60 години, когато почине и последният човек, живял по времето на комунизма, ще бъдем една прекрасна държава\", отговори той вчера в интервю за Би Ти Ви, попитан как определя днешните политически герои. Филма си по романа на Георги Господинов \"Физика на тъгата\" Ушев определи като \"капсула на времето\", в която е вкарал всичко, което е вълнувало неговата генерация - \"поколението, което търси себе си, своята идентичност и все не успява да я намери\". \"Дали е изгубено полколение не мога да кажа, но факт е, че не успяхме да изпълним мисията си. Всеки един от нас егоистично стана популярен, но като цяло не успяхме да променим света и да го направим по-добро място за живеене, което е и голямата ми тъга\", каза аниматорът. Ушев определя себе си като свободен творец, а това идвало от съвета, който му е дал баща му - да не скланя глава и да не се съобразява нито с парите, нито с обстоятелствата, нито с политиката. \"Смятам, че художник, който е свързан и прекланя глава пред политиците, който сервилничи с тях, в този момент той спира да бъде художник\", каза той. Какво още каза Ушев за новия си филм, който ще бъде излъчен тази вечер от 19 часа в зала 1 на НДК, вижте  тук .", "date": "2019.11.17", "title": "Тео Ушев призова българите: Сритайте задниците на политиците, ще победим"}
{"url": "https://www.dnevnik.bg/sviat/2019/11/17/3993233_turciia_shte_se_vuoruji_efektivno_s_ruskite_s-400_ot/", "text": "Зенитно-ракетните системи С-400 ще бъдат въведени в експлоатация в Турция през пролетта на следващата година, а в момента продължава обучението на специалистите. Това съобщи днес пред журналисти ръководителят на руската Федерална служба за военнотехническо сътрудничество Дмитрий Шугаев, предаде ТАСС, цитирана от БТА. Той направи изявлението на 16-ото международно авиационно изложение, открито днес в Дубай. През юли турският министър на отбраната Хулуси Акар увери своя американски колега  Марк Еспър, че купуването на руски зенитно-ракетни комплекси С-400 не означава промяна в стратегическата ориентация на Турция. В телефонен разговор с Еспър вчера Акар казал още, че тази покупка е необходима, съобщи турското министерство на отбраната.", "date": "2019.11.17", "title": "Турция ще се въоръжи ефективно с руските С-400 от пролетта догодина"}
{"url": "https://www.dnevnik.bg/sviat/2019/11/17/3993236_lukashenko_obiavi_che_se_kandidatira_za_shesti_poreden/", "text": "Управляващият от 1994 г. насам Александър Лукашенко обяви, че през 2020 г. отново ще се кандидатира за президент на Беларус, съобщи местното издание TUT.by. \"Не съм се вкопчил в поста\", цитира то думите му. Но според него се чувствал задължен да издигне кандидатурата си. \"Казвал съм, че няма да стискам президентското кресло, докато ми посинеят пръстите. Повярвайте, това не е толкова меко място. Не мислете, че у нас президентската власт е някакво царско управление. Някой ще пробва след мен и тогава ще видите как ще работи един нов президент\", допълва той пред журналисти след гласуване на изборите за долна камара на парламента. Според него гражданите сами трябвало да му предложат да се кандидатира отново. \"Сами трябва да дойдете и да кажете: \"Молим те, кандидатирай се, защото искаме децата ни спокойно да ходят по улиците. Да, не сме богати, но не защото Лукашенко е лош, а защото понякога работим лошо и нямаме това, което имат Русия и други държави.\" В момента Лукашенко е в петия си пореден петгодишен мандат. Той се обяви и против промени в конституцията преди вота, която допреди 5 години позволяваше само два поредни мандата. През 2004 г. Лукашенко спечели референдум, на който това ограничение отпадна.", "date": "2019.11.17", "title": "Лукашенко обяви, че се кандидатира за шести пореден мандат за президент"}
{"url": "https://www.dnevnik.bg/istorii_na_denia/2019/11/17/3993241_nai-komentiranoto_v_dnevnik_kakvo_sledva_ot/", "text": "                         1.  Какво следва от интелигентната трансформация с 5G  - 737 коментара. 2.  Съоснователката на ГЕРБ към Борисов: Срам ме е от Вас!  - 314 коментара. 3.  Предозиране: Бай Ганьо целува американския посланик  - 299 коментара. 4.  Цитат на деня: Русия не е наш стратегически партньор, а наш стратегически проблем  - 273 коментара. 5.  Румен Радев: Българите поеха по нов път преди 30 г., за който платиха висока цена  - 263 коментара. 6.  Последните 30 г. са най-хубавото в новата история на България, обяви Борисов  - 250 коментара. 7.  Големият ни грях е, че направихме магистралите безплатни, обяви Борисов  - 248 коментара. 8.  Очертава се пълен мандат на ГЕРБ, прогнозира Иван Костов  - 231 коментара. 9.  Съдебният съвет бърза да прегласува Гешев за главен прокурор  - 229 коментара. 10.  Цветанов: Премиерът Борисов е подвеждан всеки ден  - 225 коментара.", "date": "2019.11.17", "title": "Най-коментираното в \"Дневник\": Какво следва от интелигентната трансформация с 5G"}
{"url": "https://www.dnevnik.bg/sport/2019/11/17/3993242_kubrat_pulev_ochakva_andi_ruis_otnovo_da_pobedi_djoshua/", "text": "Анди Руис има голям шанс да защити световните си титли в тежка категория и да победи отново Антъни Джошуа. Това очаква Кубрат Пулев, който е задължителен претендент за пояса на Международната боксова федерация (IBF) и трябва да се бие с победителя през 2020 г. Българинът вече каза, че  може да победи и двамата , като има своите предимства. \"Относно мача Руис - Джошуа, виждам отново победа на Руис, ако е тренирал достатъчно здраво и не е мързелувал по време на лагера си\", каза Пулев пред BoxingScene. \"Мисля си, че той ще победи пак. Нямам обаче идея как върви подготовката му, за него нещата се промениха доста. Той е популярен сега, виждам доста снимки почти ежедневно, скъпи коли и други неща около него. Много сериозно медийно внимание. Ако остане фокусиран и изцяло се съсредоточи в бокса и в мача, ще спечели.\" Руис победи Джошуа през юни, като поднесе голяма изненада и нанесе първа загуба на британеца. На  7 декември в Саудитска Арабия  двамата ще се изправят един срещу друг в реванш. \"Няма да е никак лесно, защото Джоуша ще гледа различно на реванша, но един сериозен Анди Руис ще го бие за втори път. Джошуа ще има друга стратегия и се е поучил от грешките си, в това съм сигурен. Подцени много първата им среща\", добави Пулев.", "date": "2019.11.17", "title": "Кубрат Пулев очаква Анди Руис отново да победи Джошуа"}
{"url": "https://www.dnevnik.bg/evropa/2019/11/17/3993243_sled_brekzit_imigrantite_shte_plashtat_poveche_i_shte/", "text": "Всички чужденци, включително граждани на ЕС, които искат да работят и живеят във Великобритания след малко повече от година, ще трябва да разполагат с предварителна покана за работно място, да плащат стотици британски лири за достъп до услугите на националната здравна каса и да чакат 5 години за ползване на социални помощи. Промяната ще е от 1 януари 2021 г. и няма да важи за всички в заварено положение. Но ако искат да запазят този си статут, те трябва да подадат специална молба, защото след това вече няма да се ползват от привилегиите на граждани на ЕС и може дори да бъдат депортирани. Това е част от мерките за нова имиграционна политика, която обяви днес Консервативната партия. На 12 декември ще има предсрочни парламентарни избори и партията е на върха на популярността си през последните над 2 години. Няколко социологически проучвания показаха тази седмица, че за партията на премиера Борис Джонсън ще гласуват 44-45% от избирателите, докато на лейбъристите симпатизират 28%, а на либералдемократите - 15%. Брекзит партията на Найджъл Фараж е с 4% и направи голям подарък на консерваторите, като обяви, че няма да издига кандидати там, където те водят оспорвана битка с левицата. Лейбъристите ще представят програмата си в четвъртък, а днес лидерът им Джеръми Корбин каза, че едно негово правителство би запазило значителна свобода в движението на граждани от ЕС. Той посочи, че милиони хора от тези страни живеят и работят във Великобритания и трябва да имат възможност поне да се съберат със семействата си. Той припомни също, че заради започналото напускане на страната от европейци преди Брекзит има недостиг на поне 40 хиляди медицински сестри и по-либерален миграционен режим ще помогне да се реши този проблем. Към настоящия момент изглежда безспорно, че Консервативната партия ще управлява отново, и то с по-силен мандат. Затова на предизборните ѝ обещания се гледа и като програма за управление. Настроенията на британците също са в тази посока, след като натискът от имигранти над социалните програми и инфраструктура помогнаха за гласуването в полза напускане на ЕС на референдума през лятото на 2016 г. \"Страната ни е по-силна благодарение на това, че посреща талантливи хора от цялата планета. Но не е честно хора от България или Словения да идват тук без никакъв контрол и автоматично да получават права, с каквито не разполагат тези от Бангладеш или Сингапур\", написа в \"Мейл от сънди\" министър Майкъл Гоув.      - изравняване на правилата за всички имигранти, независимо дали идват от ЕС или от друга страна - изчакване 5 години за достъп до помощи от социалните фондове, в момента гражданите на ЕС чакат за това обикновено около 3 месеца - спиране на възможността детски помощи да се изпращат от работещите чуждени в родните им страни, когато децата им не са във Великобритания, а живеят у дома - увеличаване от 400 на 625 паунда на вноската, която чужденец трябва да направи, за да ползва безплатните услуги на националната система NHS; в момента европейските граждани не плащат нищо и правителството разчита от 2021 г. ефектът от това да е приходи от над 500 милиона паунда за NHS - увеличаване на специалните екипи, които ще издирват плащанията, които чужденци не превеждат след ползване на британската здравна система - за допускане в страната ще е нужно предварително да има отправена покана за работа, независимо от коя част на света идва чужденецът; изключения ще се правят единствено за висококвалифицирани учени и за желаещите да започнат бизнес. \"След като напуснем ЕС, имаме нова възможност да справедливо отношение и гарантиране, че всички, идващи при нас, получават еднакво отношение. Ще направим имиграционната ни система еднаква за всички\", заяви премиерът Борис Джонсън. Брандън Люис, министър по въпросите на сигурността, каза за \"Скай нюз\", че \"всеки, който вече е тук и е част от системата за получаване на статут на уседналост за граждани от ЕС, ще е със защитени права, те са абсолютно ясно под закрила\". Той обясни, че новият режим \"ще е за хората, идващи от ЕС, след като сме напуснали съюза и в съответствие с бъдещата имиграционна система\". Люис каза още, че партията няма да си поставя \"произволни\" цели за нивото на имиграцията, но че като цяло иска то да намалее. Същото каза днес пред Би Би Си и външният министър Доминик Рааб. Предишните двама премиери - Дейвид Камерън и Тереза Мей, бяха остро критикувани от евроскептични депутати и политици, че не са успели да свалят нивото под 100 000 души годишно.      Вътрешният министър Прити Пател заяви, че автоматично ще отхвърля опита на чужденци с криминално минало да влязат в страната, което сега ѝ било забранено според правилата на ЕС. \"Твърде често в миналото щедрата ни социална система беше магнит за нискоквалифицирана имиграция от ЕС, докато имигрантите извън съюза бяха третирани различно. На това ще се сложи край от едно бъдещо консервативно правителство на мнозинството, което ще приключи с Брекзит, ще контролира и намали имиграцията и ще направи осигурителната ни система по-справедлива.\" Според нея, ако лейбъристите спечелят, всеки британец ще нрябва да се подготви за 2400 паунда повече осигурителни вноски годишно. Борис Джонсън бърза да реализира Брекзит до 31 януари 2020 г., както е последната отсрочка, дадена от ЕС. След това започва период на преговори за отношенията с ЕС в новата ситуация, но до края на годината страната остава пълноправен член на съюза с всички права за неговите граждани на нейна територия. Правителството настоява, че това време ще му стигне за постигане на споразумение и няма да иска удължаване отвъд 31 декември 2020 г. Това си личи и от плановете на консерваторите за времето след изборите на 12 декември. Обикновено новата долна камара на парламента се събира на учредително заседание 2-3 седмици по-късно, включително за да се определи и кой ще е председател на Камарата на общините. Сега Джонсън иска всичко това да се случи за 2 дни, - на 17 декември да бъде определен новият председател и депутатите да положат клетва, за да може кралицата да произнесе словото си за началото на парламента на 19 декември - само седмица след вота. Два дни преди Коледа консерваторите искат да започне второто четене на Договора за напускане на ЕС.", "date": "2019.11.17", "title": "След Брекзит имигрантите от ЕС ще плащат повече и ще чакат 5 г. за достъп до помощи"}
{"url": "https://www.dnevnik.bg/photos/2019/11/17/3993045_fotogaleriia_neizvestnite_piramidi_na_sudan/", "text": "Португалският архитект Таня Монтейро и съпругът й са почти сами, докато обикалят пирамидите на Судан, атракция от световна класа, отдавна пренебрегвана от света. \"Хората наистина са много приятни, винаги са много приветливи\", казва Монтейро при посещението си в Мерое - древен град на източния бряг на река Нил на около 200 км (125 мили) североизточно от столицата Хартум.", "date": "2019.11.17", "title": "Фотогалерия: Неизвестните пирамиди на Судан"}
{"url": "https://www.dnevnik.bg/bulgaria/2019/11/17/3993274_na_fona_na_ostri_kritiki_plenumut_na_bsp_odobri/", "text": "БСП не е алтернатива на ГЕРБ, защото започва да ги имитира. Партията се превръща в лидерска, авторитарна, партия на диктата на ръководството. Ръководството на формацията все повече се изолира и поставя разделителни линии със самата партия и останалите членове на левицата. БСП, ако не изчерпан, то е трайно изчерпващ се проект. Това са били част от критиките, които опозицията в БСП е отправила към ръководството на левицата по време на днешното разширено заседание на Националния съвет на партията. Пленумът на партията близо 7 часа обсъжда резултатите от местните избори. Социалистите разгледаха и два доклада по темата - официалния на ръководството на предизборния щаб и алтернативен - на вътрешнопартийната опозиция. Според тясното ръководство - Изпълнителното бюро, и голяма част от социалистите  БСП се завръща в местната власт , тъй като печели изборите в четири областни града, както и разширява представителството си в общинските съвети. Опозицията на Корнелия Нинова в партията обаче смята, че резултатите не се различават коренно от тези през 2015 г., когато БСП на практика \"изчезна от картата\". Заради което  50 от 183 социалисти в съвета искат оставката на лидера и Изпълнителното бюро . \"Искаха моята оставка пред журналистите, вътре на пленума нямаше дискусия по този въпрос\", каза пред журналисти над 7 часа след началото на течащото все още заседание лидерът на БСП Корнелия Нинова, цитирана от \"Фокус\". Още преди заседанието в партията прогнозираха тежки словесни сблъсъци и напрегнато заседание. А опозиционерите застанаха и в началото пред медиите, за да изложат част от критиките си, впоследствие и вътре са доразвили вижданията си, разказаха пред \"Дневник\" участници във форума. Все пак множеството критики не са се отразили върху реалния резултат от срещата - с голямо мнозинство бе приет докладът на зам.-шефа на партията и председател на предизборния щаб Кирил Добрев. Той е бил подкрепен от 86 от членовете на Националния съвет, а 20 са гласували \"против\". След изчитането на доклада опозицията е влязла в атака и с искания за оставки, но алтернативният доклад е бил отхвърлен от пленума. БСП е изчерпващ се проект, става авторитарна БСП, ако не изчерпан, то е трайно изчетпващ се проект и все по малко българи обвързват живота и съдбата си с тази партия, заявил по време на форума партийният социолог Юрий Асланов. Той отбелязал, че демократичността в една партия не се изразява в това, че всеки може да критикува ръководството, както твърди ръководството, и допълнил, че и Бойко Борисов твърди, че всеки може да го критикува по медиите.      Че БСП все повече заприличва на ГЕРБ и става авторитарна, заяви и лидерът на Партията на европейските социалисти Сергей Станишев още на влизане на заседанието. Той коментира, че основна причина за поредната загуба на изборите е политическият курс на ръководството. \"Последните години се осъществява цялостна подмяна на характера на БСП. От идейна и програмна партията се превръща в лидерска. От демократична се трансформира в авторитарна. От партия на разговора става партия на диктата на ръководството\", коментира той. И допълни: \"Как ще бъдеш алтернатива на ГЕРБ, след като ги имитираш? Как ще гарантираш свободата на медиите, след като всеки критичен глас и различно мнение в БСП се демонизира и се обавява за подмолна дейност?\". Станишев отбеляза още, че макар ГЕРБ да ерозира, БСП не е алтернатива, тъй като все повече заприличва на управляващата формация. БСП всъщност загуби, не постигна целите си Ръководството поставя разделителни линии между себе си и партията, заявил и Костадин Паскалев. И отбелязал, че глобалният извод е, че БСП е загубила тези избори.      Още на влизане на заседанието пък Димитър Дъбов припомни, че на последното заседание преди изборите Националният съвет е гласувал критерии - една трета увеличаване на съветниците и удвояване на кметовете на общини. Как да се даде добра оценка, след като подобни резултати няма, попита той. Паралелният анализ е в много висока степен верен, коментира и Янаки Стоилов пред журналисти. За мен важното е да се направи точна преценка на резултатите от изборите, по възможност с по-малко предубеденост и противопоставяне, което може да бъде конструктивно, посочи той. А вътре пред форума също разкритикувал ръководството, че разчита все повече на \"външни хора\". Очаквано и председателят на БСП - Варна, Борислав Гуцанов заяви, че градската организация в морския град категорично иска оставката на лидера на партията Корнелия Нинова и на председателя на предизборния щаб Кирил Добрев. Нинова: Дайте пример за авторитарност Можете ли да ми дадете поне един пример за това, че БСП става авторитарна партия, попитала в отговор лидерът на левицата Корнелия Нинова. \"Кое е авторитаризъм? И ако тези обвинения продължават, то нека да питам кой орган реши за целувката с Местан на Орлов мост\", обърнала се тя към Станишев (докато беше лидер на БСП, през 2013 г. на предизборно събитие на Орлов мост Станишев се извини на ДПС за т.нар. възродителен процес, прегърна и целуна по бузата тогавашния лидер на ДПС Лютви Местан. Действията му породиха множество дългогодишни коментари и критики - бел. ред.). \"На върха на БСП има различия, но в никакъв случай партията не е разцепена\", коментира по-късно пред журналисти Нинова, цитирана от \"Фокус\". \"Категорично не приемам аргумента за разцепление и разединение в партията. Обясних на другарите си защо. Щях да го приема и страшно да се разтревожа, ако зад тези 50 подписа, макар че се оказаха 21, ако зад тях стояха 21 или 50 партийни организации. Това щеше да е катастрофа на партията. Ако зад това писмо стоят 50 общински организации, това е тежко. В нито една от организициите не е приемано такова решение, не е обсъджан такъв доклад. Те не са упълномощавани да го изразяват. Казах им – другари, това е лично мнение на вас. Уважавам го, то е различно, но това не е разцепление в партията. Защото нито вие, нито аз съм партията. Партията са членовете, а те не са ви упълномощили да пишете това\", каза Нинова. По думите й никъде в структурите на партията не се говори за разделение, разцепление, а само \"на върха се караме\". \"Фактът, че 7 часа дискутираме, спорим, че пред медиите има алтернативен доклад, че всички вътрешни опозиционери говорят различни неща пред медиите, е опровержение на твърдението, че сме авторитарна партия\", каза Нинова. \"Вие работите непрекъснато върху образа на БСП, но на мен ми се иска да се изясните по образа на ГЕРБ. Кога сте прав? Когато говорите за машината ГЕРБ или за държавника Борисов? От вашите еквилибристики нашите съграждани оставят озадачени\", попитала пък Весела Лечева Станишев. И го обвинила, че като председател на ПЕС сигурно не забелязва, че от влизането ни в ЕС България е все по-далече от европейските си партньори не само като жизнен стандарт на своите граждани, а и като функциониращ демократичен модел. Вътрешнопартийните кампании поддържали кондицията Зам.-председателят на БСП и председател на предизборния щаб Кирил Добрев пък благодарил също на всички свои съпартийци, които \"нямаха търпение тази кампания да свърши, за да започнат новата - вътрешнопартийната\", съобщиха от пресцентъра на БСП. Вие успяхте да поддържате в кондиция всички онези кандидати заедно с техните организации и предизборни щабове, за да постигнат този резултат, който днес имаме, казал той. Симбиоза ГЕРБ - БСП \"Симбиозата между ГЕРБ и ДПС при буквалното разпределяне на малките и средните общини скоро ще обезсмисли местните избори\", коментирал още Добрев изборните резултати. Ако не пресечем тази тенденция, не само ние като партия, но и като общество, се опасявам, че следващия път общините, попаднали чрез схеми между партията на управляващите и ДПС, ще бъдат повече, допълнил той. \"ГЕРБ и ДПС в комбинация с икономически субекти успяват буквално да превземат малките общини с население до 10 хиляди души. И ако БСП в началото на прехода беше партия, която печелеше именно селата и малките общини, входът днес на БСП в местната власт е през големите общини и областни центрове, където зависимостта на хората е по-малка и те гласуват свободно\", е анализът на ръководителя на предизборния щаб. Европейските социалисти да помогнат за честните избори в България По време на заседанието отново левицата заговори за изборни нарушения и нужда от промяна на изборните правила. Кирил Добрев поискал индиректно и повече активност от лидера на ПЕС Сергей Станишев, като призовал Партията на европейските социалисти да вземе отношение по въпросите с честността на изборния процес в България. \"Отминалите местни избори нямат нищо общо с който и да е предишен избор. Много от нещата в тази кампания се случиха под повърхността. Никога досега не е имало толкова тежък натиск върху нас - кандидатите за кметове. В тази предизборна кампания имаше безброй много платени доноси срещу мен във Върховната касационна прокуратура, до премиера и парламента\", казал пък кметът на община Полски Тръмбеш и член на Националния предизборен щаб на БСП Георги Чакъров, съобщиха от пресцентъра на левицата. \"Имаше дни, в които по няколко черни джипа с брутално и плашещо изглеждащи младежи ходеха из кварталите и плашеха хората, и това ставаше с наблюдението на полицията. В изборния ден моят опонент се возеше в техните коли, ходеха по селата и секциите и пряко участваха в изборния ден. Това ставаше отново със знанието на полицията и се случваше в държавата, управлявана от Бойко Борисов, който по моето мнение не се превръща в държавник\", заявил Чакъров.", "date": "2019.11.17", "title": "На фона на остри критики, пленумът на БСП одобри позитивните изводи на ръководството от изборите"}
{"url": "https://www.dnevnik.bg/photos/2019/11/17/3993015_fotogaleriia_okean_ot_svetlina/", "text": "Фестивалът на светлините в Ботаническата градина в Париж се провежда от 18 ноември 2019 г. до 19 януари 2020 г., като второто му издание е посветено на океана. Първото издание на фестивала е било посетено от 370 000 души за два месеца.", "date": "2019.11.17", "title": "Фотогалерия: Океан от светлина"}
{"url": "https://www.dnevnik.bg/sport/2019/11/17/3993289_ronaldo_stigna_99_gola_za_portugaliia_pri_klasiraneto/", "text": "Кристиано Роналдо отбеляза своя 99-и гол за Португалия при успеха на тима над Люксембург с 2:0 в последния двубой от европейските квалификации. Победата позволи на европейския шампион от 2016 година да се класира за първенството. Бруно Фернандеш откри резултата в 39-ата минута, а Роналдо се разписа в 86-ата. Петкратният носител на \"Златната топка\" преследва своя 100-тен гол, като може да стане едва вторият футболист в историята, достигнал до трицифрен брой. Рекордьор в това отношение е иранската легенда Али Даеи (109). С победата на Португалия тимът стана 17-ият отбор, който се класира за Евро 2020. Останалите са Англия, Чехия (група А), Украйна (Група В), Германия, Холандия (група С), Хърватия (група Е), Испания, Швеция (група F), Полша, Австрия (група G), Франция, Турция (група Н), Белгия, Русия (група I), Италия, Финландия (група J).", "date": "2019.11.17", "title": "Роналдо стигна 99 гола за Португалия при класирането за Евро 2020"}
{"url": "https://www.dnevnik.bg/kultura/2019/11/16/3990264_otkus_ot_churchil_i_oruel_borbata_za_svoboda_na_tomas/", "text": "                         \"Чърчил и Оруел. Борбата за свобода\" – силата на куража в лицето на авторитаризма. Уникалната по рода си двойна биография на Томас Рикс противопоставя животите на двама от най-известните борци за свобода. Необикновена двойна биография на две от най-влиятелните личности на XX век – Уинстън Чърчил и Джордж Оруел – излиза на български като част от поредицата \"Власт и отговорност\". \"Чърчил и Оруел. Борбата за свобода\" от Томас Рикс преплита съдбите на държавник и писател и поставя въпроса за разликата между слово и действие. Когато Европа се сблъсква с една от най-големите си заплахи в средата на XX век – Втората световна война – на карта застават не просто политическите очертания на света, животът на големи групи в обществото, но и самата свобода. Военните усилия на фронта успяват да спечелят победата над войските на Райхстага, опазването на морала на домашния фронт успява да спечели победата над авторитарната идеология. Далновидността, визионерството и проактивността на единици успяват да предпазят демокрацията от заплахите на авторитаризма – и от крайнодясното в лицето на Хитлер, и от лявото в лицето на Сталин. Сред тях повече от всички се открояват две имена – политикът Уинстън Чърчил и класическият автор Джордж Оруел. Непоклатимостта и дори жестокостта на Чърчил успяват да запазят политическата свобода на Великобритания, последния бастион в Европа във върха на нацистката експанзия през 1942 г., и да доведат британската нация до победа. В същото време Оруел води не по-малка борба от залите на BBC – дефиницията, която авторът дава на заплахата от авторитаризма във \"Фермата на животните\" и по-късно в \"1984\", вдъхновява начина, по който мислим за свободата на личността и до днес. Чърчил предупреждава за заплахите от комунизма. Оруел отрано обръща внимание върху опасността от Сталин. Дали това, което двамата правят, е същностно различно? Като журналист Оруел влияе на политическия пейзаж. Не по-малко умелият с думите Чърчил отразява същата сила на духа в безсмъртните си речи. Двама поклонници пред силата на словото, двама дейци с активно участие в политиката – две личности, изградили Европа такава, каквато я познаваме. \"Чърчил и Оруел. Борбата за свобода\" от Томас Рикс прави обзор на целия живот и труда на двамата визионери – от началото на века, през двете световни войни, чак до последствията от борбата срещу Хитлер. С уникалния си подход Рикс противопоставя – и същевременно с това допълва – съдбите на политик и писател, превръщайки общата им биография в красиво свидетелство за силата на моралното убеждение и куража да останеш верен на принципите си, независимо от обстоятелствата. На 13 декември 1931 г. петдесет и седем годишен английски политик, все още депутат, но доста недолюбван от правителството на собствената си партия, слиза от такси на нюйоркското Пето авеню. Той е в Ню Йорк за поредица от лекции, с които да си възстанови част от финансовите щети, претърпени от борсовия крах две години по-рано. Тъй като е англичанин, а вероятно и потънал в грижи, той поглежда в погрешната посока и не забелязва идващата с около петдесет километра в час кола, която го бута и влачи по паважа, оставяйки го с няколко счупени ребра и спукан череп. Ако тогава бе загинал, щеше да бъде запомнен от шепа специалисти по английска история от началото на двайсети век. Ала той остава жив. Името му е Уинстън Чърчил. Близо шест години по-късно, на 30 май 1937 г., друг англичанин се буди на разсъмване и изпълзява от неудобната си обител в окопите по фронтовата линия на Испанската гражданска война в Североизточна Испания, на юг от Пиренеите. Въпреки че служи като войник, в действителност е писател, скромен автор на посредствени романи, които не се продават добре. Той смята себе си за ляв, но с последната си книга, в която с методите на социологията изследва живота на бедните хора в Англия, предизвиква известно объркване и вероятно губи някои приятели с критиката си срещу социалистите. И все пак в Испания той се сражава на страната на проправителствените социалистически сили на Испанската република. Той е висок и крачейки в обърнатите на запад окопи, за да провери хората от своя взвод, главата му хвърля сянка от изгряващото зад него слънце. Снайперист националист го зърва от около 175 метра и изстрелва 7-милиметров куршум с медно покритие. Изстрелът е перфектен и изпраща куршума в основата на врата на англичанина, малко встрани от сънната артерия. Изненадан, той се строполява на земята. Съзнава, че е улучен, но поради шока не знае къде точно. Като разбира, че е прострелян във врата, очаква смъртта да настъпи за минути, защото не е чувал някой да е оцелял с подобна рана. Ако бе загинал тогава, то едва ли днес някой щеше да си спомни за него освен шепата специалисти по недотам известни английски разказвачи от средата на двайсети век. Но той не умира. Името му е Ерик Блеър, известен под псевдонима Джордж Оруел. Привидно двамата са много различни. Чърчил е много по-стабилен във всяко едно отношение; роден двайсет и осем години преди Оруел, той го надживява с петнайсет години. Но по някои съдбовни въпроси те са сродни души. В ключовите съвпадащи години от живота им в средата на века двамата се сблъскват с едни и същи големи въпроси – Хитлер и фашизмът, Сталин и комунизмът, Америка и нейното превъзходство над Великобритания. Те отговарят със сходни качества и средства – със своя интелект, своята вяра в собствената си преценка, дори тя да е порицавана от техни съвременници, както и с изключителните си умения да боравят с думите. И двамата се водят от основните принципи на либералната демокрация: свободата на мисълта, на словото и на сдружаването. Пътищата им никога не се пресичат, но всеки се възхищава от другия, макар и от разстояние, и когато идва времето Джордж Оруел да напише \"1984\", той кръщава героя си Уинстън. Според някои свидетелства Чърчил толкова много харесва романа, че го изчита два пъти. Независимо от различията си за двамата един приоритет е доминиращ – човешката свобода. И той се превръща в тяхна обща кауза. А те наистина са коренно различни, със съвсем различен житейски път. Буйната екстровертност на Чърчил, ораторските му умения и неговите призиви за всеотдайна въоръжена отбрана му печелят общественото признание, което до голяма степен моделира днешния ни свят. А по-флегматичният и стеснителен характер на Оруел, съчетан с краен идеализъм и пунктуално възприемане и обрисуване на нещата, го превръща в писател, който се бори за опазване на личното пространство в съвременния свят. Една от опасностите при общия подход към двамата е шумното и налагащо се присъствие на Чърчил. В което и да било ключово събитие от 40-те години на миналия век той присъства или като пряк участник, или произнасящ реч за това събитие, или пък описвайки го години по-късно. Да дебатираш с Чърчил е като \"да спориш с духов оркестър\", оплаква се бивш член на английския кабинет. Според политическия философ Айзая Бърлин Чърчил гледа на живота като на спектакъл, в който самият той води парада. \"Признавам си, че обичам ярките цветове – пише Чърчил. – Не бих могъл да твърдя, че съм безразличен към цветовете. Възхищавам се на ярките и искрено ми е мъчно за бледите.\" В средата на двайсети век тези двама мъже стават политически и интелектуални пътеводители срещу двойната тоталитарна заплаха от фашизъм и комунизъм. В деня на влизането на Великобритания във Втората световна война Чърчил заявява: \"Присъщо на тази война е да издигне правата на индивида на непревземаеми скали, това е война за възраждане на човешкото достойнство\". Оруел изказва същата мисъл в своя по-опростен стил: \"Живеем във времена, в които отделната личност престава да съществува\", ще каже загрижено той две години по-късно. Оруел и Чърчил разбират, че ключовият въпрос на века в крайна сметка не е кой контролира средствата за производство, както смята Маркс, или как функционира човешката психика, както учи Фройд, а по-скоро как да се опази свободата на личността във времена, в които държавата все по-силно нахлува в личния живот. Историкът Саймън Шама ги описва като архитектите на своето време. Според Шама те са \"най-невъобразимите съюзници\". Общата им кауза е да спрат възхода на вълната от убийства, извършвани от държави, който започва през 20-те и 30-те години и достига своя апогей през 40-те години.", "date": "2019.11.17", "title": "Откъс от \"Чърчил и Оруел. Борбата за свобода\" на Томас Рикс"}
{"url": "https://www.dnevnik.bg/sport/2019/11/17/3993321_nacionalite_pobediha_chehiia_za_purvi_uspeh_ot_13/", "text": "Футболните национали завършиха квалификациите за Евро 2020 с победа, след като надвиха Чехия с 1:0. Срещата, която сложи край на квалификациите и годината за представителния отбор, се игра пред празни трибуни заради наказанието от мача с Англия, белязан от расистки възгласи. Единственото попадение в двубоя отбеляза Васил Божиков, който беше точен в 55-ата минута. Победата сложи край на серия от 12 поредни срещи без успех за България. За последно тимът беше победил Кипър на 13 октомври 2018 г., след което записа седем загуби и пет равенства. Това беше и втората най-дълга серия без победа в историята на националния отбор. В мача за последен път с екипа на България игра Ивелин Попов, който ден по-рано обяви, че се оотказва от представителния тим. В 90-ия си мач капитанът беше един от най-активните на терена. С успеха България събра шест точки и завършва квалификациите на четвърто място в група А. Зад тима остава Черна гора с три. Чехия е втори с 15 точки. В другата среща в групата Англия победи Косово с 4:0 за седмата си победа. Селекционерът Георги Дерменджиев направи три промени от състава, който три дни по-рано загуби от Парагвай в приятелски мач. Кирил Десподов, Петър Занев и Васил Божиков започнаха вместо Тодор Неделев, Иван Горанов и Божидар Чорбаджийски. На вратата отново беше Георги Георгиев, който дебютира за тима срещу Парагвай. Чешкият състав, който вече си беше осигурил класиране на Евро 2020, излезе с няколко футболисти, които играят по-рядко. Бъллгарските футболисти действаха по-организирано от срещата с Парагвай и с бяха с една идея по-агресивни, опитвайки се да държат инициативата. В няколко момента България успя да създаде положения пред чешката врата, но последното подаване се оказваше неточно.      За 45 минути България отправи един точен удар, но най-доброто положение дойде след контраатака, при която обаче Кирил Десподов не намери Ивелин Попов. От своя страна Чехия стигна до няколко разбърквания след корнер, а в 36-ата минута Георги Георгиев трябваше да се намесва след силен удар на Сучек. В началото на второто полувреме Чехия опита да бъде по-активния тим и да контролира играта. Гостите държаха повече топката, но България успя да открие резултата. В 55-ата минута Кирил Десподов центрира остро т пряк свободен удар, Васил Божиков избяга от бранителите на Чехия и реализира с глава в мрежата на гостите - 1:0.     ", "date": "2019.11.17", "title": "Футболните национали победиха Чехия за първи успех от 13 месеца"}
{"url": "https://www.dnevnik.bg/sport/2019/11/17/3993322_verstapen_nadvi_hamiltun_v_pametno_sustezanie_na/", "text": "Макс Верстапен с \"Ред бул\" спечели Гран при на Бразилия, 20-и предпоследен старт за сезона във Формула 1. Холандецът взе едно паметно състезание, което беше белязано от много красива битка между него и световния шампион Люис Хамилтън, драматични моменти и много хаос. Верстапен потегли от първа позиция и два пъти в рамките на 71 обиколки трябваше да изпреварва Хамилтън. Световният шампион можеше да се бори за победата, но в крайна сметка завърши трети зад Верстапен и пилота на \"Торо росо\" Пиер Гасли. Британецът беше на път да запише 17-и подиум през сезона и да изравни пореден рекорд, но заради инцидент с Алекс Албън обиколка преди края получи наказание. Стюардите наказаха британеца с 5 секунди и така на подиума се качи Карлос Сайнц с \"Макларън\". Той направи забележително състезание, като стартира 20-и. Това беше и подиум №100 за испански пилот във Формула 1. В надпреварата не завършиха двамата пилот на \"Ферари\" Шарл Льоклер и Себастиан Фетел, които се удариха и отпаднаха малко преди финала.   Най-щастлив от тримата призьори на финала беше Гасли, който постигна първия подиум в кариерата си. Посредата на сезона французинът беше понижен от \"Ред бул\" във втория тим \"Торо росо\", където ще кара и през 2020 г. Състезанието започна много интересно, като Верстапен защити първата си позиция, а Хамилтън изпревари Фетел в първия завой. Зад тях много силно потегли Льоклер, който за шест обиколки стигна от 14-о до седмо място. Хамилтън влезе пръв в бокса, опитвайки пресичаща стратегия срещу Верстапен. Тогава той беше по-бърз от холандеца и отново постави гуми \"софт\" върху болида си. Още в следващата обиколка Верстапен влезе в бокса и смени гумите си с чисто нов комплект \"софт\", който механиците поставиха за 1.9 секунди. Холандецът излезе на пистата зад Хамилтън, като беше блокиран в бокса от Роберт Кубица, но показа изключителна скорост. В следващия тур пилотът на \"Ред бул\" изпревари световния шампион с много агресивна маневра на спирането за завоите \"Сена\". Много пилоти опитаха различни стратегии, като Валтери Ботас постави най-твърдите смеси \"хард\", а Фетел заложи на \"медиум\", докато Льоклер остана най-дълго на трасето.      Темпото на Верстапен беше най-добро в челото и той без проблем се откъсне на 2 секунди пред Хамилтън, докато шампионът се оплака от прегряване и износване на гумите. Британецът влезе пръв бокса и при вторите смени, опитвайки отново пресичаща стратегия. От \"Ред бул\" отговориха с нов светкавичен пит за 1.9 секунди и Верстапен излезе пред шампиона, като двамата бяха с гуми \"медиум\". По-интересна беше битката зад тях, като Фетел остана трети след второто си спиране в бокса, но беше с най-мекия смес гуми. Зад него Валтери Ботас притискаше Шарл Льоклер, но без да има шанс да изпревари пилота на \"Ферари\". В 52-ата обиколка се появи дим, излизащ от мотора на неговия \"Мерцедес\" и финландецът беше принуден да спре. В крайна сметка на пистата излезе и кола за сигурност само 17 обиколки преди края на състезанието. Верстапен използва момента, за да влезе в бокса и сложи гуми \"софт\", които обаче бяха използвани, а Хамилтън остана на трасето.   Надпреварата беше рестартирана в началото на 60-ата обиколка, когато колата за сигурност. Хамилтън опита всячески да задържи Верстапен, но холандецът го атакува от външната траектория, за да поведе. По-назад Алекс Албън с втория \"Ред бул\" изпревари двамата пилоти на \"Ферари\" и излезе трети. Най-интересното от надпреварата тепърва предстоеше, като двамата пилоти на \"Ферари\" се бореха един с друг и се извадиха от състезанието. Агресивна маневра на Льоклер го прати пред Фетел, но малко по-късно четирикратният шампион опита да контраатакува. Фетел започна да \"затваря вратата\" пред съотбрника си прекалено рано, като се получи контакт между двата болида. Предното дясно окачване на Льоклер беше счупаено, докато Фетел спука задната си лява гума и двамата отпаднаха. Последва нов излизане на сейфти кар и нов рестарт, при който Хамилтън се удари с движещия се пред него Алекс Албън. Това позволи на Гасли да излезе втори, като в последната обиколка задържа зад себе си и световния шампион.      Последният 21-и старт за сезона във Формула 1 е на 1 декември за Гран при на Абу Даби.", "date": "2019.11.17", "title": "Верстапен триумфира в паметно състезание на \"Интерлагос\""}
{"url": "https://www.dnevnik.bg/sport/2019/11/17/3993348_fotogaleriia_futbol_bez_emocii_i_publika_-_pobedata_na/", "text": "Футболните национали завършиха квалификациите за Евро 2020 с победа, след като  . Победата сложи край на серия от 12 поредни срещи без успех за България. За последно тимът беше победил Кипър на 13 октомври 2018 г., след което записа седем загуби и пет равенства. Това беше и втората най-дълга серия без победа в историята на националния отбор.", "date": "2019.11.17", "title": "Фотогалерия: Футбол без емоции и публика - победата на България над Чехия"}
{"url": "https://www.dnevnik.bg/sviat/2019/11/16/3992723_sledene_na_potrebiteli_i_izhvurliane_ot_mrejata_-_v_5g/", "text": "Петото поколение мобилни мрежи, известно със съкращението 5G, върви ръка за ръка с уязвимости, които излагат потребителите на риск. Това се твърди в  доклад  на екип от университетите в Пърдю и Айова. Според него сегашните протоколи на мрежата създават възможности за проследяване на местоположението на потребителите в реално време, да се изпращат ненужни сигнали за тревога, които всяват паника, или дори да се изхвърли устройството от мрежата, пише Tech Crunch. Смята се, че новото поколение мрежи ще е по-сигурно от 4G, но в мерките за сигурност и неприкосновеност в тях има и слабости, обясняват учените. Те използват инструмент, наречен 5GReasoner, открил общо 11 уязвимости. С атаки срещу мрежата те успяват да засекат и разпознаят телефона на потребител, да установят местоположението му и дори да му изпращат фалшиви сигнали за тревога. Това може да създаде \"изкуствен хаос\" като хавайския, когато фалшива тревога за атака с балистична ракета повиши допълнително напрежението между САЩ и Северна Корея, смятат те. Някои от уязвимостите могат да се използват и в 4G мрежите, което е още по-голяма тревога, смятат учените. Според тях организацията, представляваща интересите на мобилните оператори, GSMA, е била уведомена за откритията с уточнението, че всеки с познания за мрежите и техника, набавена с малко ресурси, може да извърши подобни атаки. От GSMA смятат, че уязвимостите са с нищожно или малко практическо значение, но добавят, че работата на учените \"може да доведе до изясняване\" на въпроси за стандартите за работа с 4G и 5G, където в тях има двусмислици.", "date": "2019.11.17", "title": "Следене на потребители и изхвърляне от мрежата - в 5G все още има уязвимости"}
{"url": "https://www.dnevnik.bg/sport/2019/11/17/3993356_pavel_kolev_ako_produljim_taka_moje_da_ima_period_na/", "text": "\"Левски\" се движи в правилна посока и тепърва ще показва добри резултати. Това каза изпълнителният директор на клуба Павел Колев. Според него е важно на кое място ще бъдат сините в края на сезона. \"Ако \"Левски\" е в борбата за титлата в момента, то се дължи на финансовата стабилност и на това, че \"Левски\" е нещо уникално за България\". \"Спортно-технически няма как да се опрем на \"Лудогорец\", ако не направим подобрения през зимата. Ако някой е очаквал да направим за осем месеца това, което \"Лудогорец\" изгради за 8 години, то според мен този някой нищо не разбира от футбол. Най-големите проблеми на \"Левски\" са в самия \"Левски\". Ако успеем да решим стъпка по стъпка нещата, така че първият отбор да изглежда по-добре, ако запазим този курс, по който е тръгнала школата, тогава няма кой да ни спре и нищо чудно да станем свидетели на период на хегемония на \"Левски\", каза изпълнителният директор на сините.", "date": "2019.11.17", "title": "Павел Колев: Ако продължим така, може да има период на хегемония на \"Левски\""}
{"url": "https://www.dnevnik.bg/photos/2019/11/17/3993205_fotogaleriia_svetovnite_snimki_na_denia_-_16_i_17/", "text": "Демонстрант се прикрива зад импровизиран щит на протест срещу правителството на Чили в Сантяго.", "date": "2019.11.17", "title": "Фотогалерия: Световните снимки на деня - 16 и 17 ноември 2019 г."}
{"url": "https://www.dnevnik.bg/bulgaria/2019/11/17/3993376_manolova_predlaga_s_izlishuka_v_bjudjeta_da_se/", "text": "За да отпаднат напълно таксите за детски градини и ясли на всички деца у нас е нужно в бюджета за 2020 г. да бъде заложена сумата от 66 млн. лева - това заяви в разпространена до медиите позиция бившият омбудсман и неуспял кандидат за кмет на София Мая Манолова по повод предложението на управляващата коалиция таксите за детски градини и ясли на социално слабите семейства да се поемат от държавата. Според Манолова отчетеният излишък за 9-месечието е около 2 млрд. лева, по данни на правителството, тоест осигуряването на 66 млн. лева за децата е напълно възможно. Според Манолова не само социално слабите деца, но всички български деца в тази възраст следва да бъдат освободени от такси. \"Осигуряването на таксите от бюджета би било и стимул за подобряване на раждаемостта на фона на демографската криза\", аргументира се Манолова. \"Проблемът в столицата и някои от другите големи градове е в липсата на места в детските градини и ясли. За София са нужни 35 нови детски градини за чакащите 7 000 деца. Това би струвало около 70 млн. лв. само в столицата\", посочва Манолова. По думите й, в момента в проекта на бюджета за 2020 г. са предвидени до 70 млн. лв. за изграждане и реконструкция на детски ясли, градини и училища в цялата страна, които няма да са достатъчни. Затова тя иска сумата да бъде увеличена на до 100 млн. лв.", "date": "2019.11.17", "title": "Манолова предлага с излишъка в бюджета да се плащат таксите за детските градини и ясли"}
{"url": "https://www.dnevnik.bg/bulgaria/2019/11/17/3993231_kratki_novini/", "text": "Кратки новини е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Египет и България ще обменят добри практики в туризма \"Обмяната на опит и добри практики в сферата на дигитализацията ще допринесе за устойчивото развитие на туризма и в България, и в Египет\", каза министърът на туризма Николина Ангелкова, на бизнес форум. Тя е на работно посещение в Кайро, придружена от група делегати, сред които са представители на местната власт и бизнеса, както и депутати от парламентарната Комисия по икономическа политика и туризъм. Дискусията бе открита от българския министър и министърът на туризма на Египет Рания Ал-Машат.      Плевен и Ловеч са застрашени от трайно безводие Заради липсата на валежи от юли, водосборите са в критично ниска точка, което затруднява нормалното водоподаване към областните центрове и към 20 селища, съобщи Би Ти Ви. Водоснабдяването в двете области е в пряка зависимост от количеството подпочвени води, хванати в каптаж, и от нивата на реките \"Черни Осъм\" и \"Краевица\". По тръба водата от трите източника стига до основна водоснабдителна група \"Черни Осъм\". Максималният обем, който водопроводът може да поеме, е 900 литра вода в секунда. Когато количеството спадне под 500 литра в секунда, се налагат ограничения. В момента в системата \"Черни Осъм\" влизат едва около 300 литра вода в секунда. Плевен е на режим от месец. Водата спира през нощта. На режим са и 10 села. В града подпомагат водоснабдяването с помпени станции, но и те са на критичния праг. Вода се губи и при течовете по остарялата водопреносна мрежа. В Ловеч режимът на водата е временно отменен. Количествата дъжд през изминалите дни обаче се оказаха недостатъчни това да се случи и в Плевен. Над 43 хил. шофьори са глобени от началото на акция \"Зима\" Акцията се провежда в три части - 1 до 10 ноември бяха проверявани водачите на велосипеди и каруци; от 11 до 20 ноември продължават проверките дали шофьорите спазват предимството на пешеходците, както и дали самите пешеходци пресичат на позволените места. От 21 до 30 ноември ще се проверява техническата изправност на колите. Грайферите на гумите трябва да са с поне 4 мм дълбочина, а светлините трябва да са постоянно включени. Ако фаровете не работят 100%, ще се налагат санкции в зависимост от степента на повредата. Глобата за гумите пък ще бъде 50 лв. Общо 221 загинали в катастрофи е имало през миналия зимен сезон от 1 ноември до 31 март. Това е с 28 по-малко от предходния.", "date": "2019.11.17", "title": "Кратки новини: Плевен и Ловеч са застрашени от трайно безводие"}
{"url": "https://www.dnevnik.bg/sport/2019/11/17/3993370_cicipas_vdigna_trofeia_ot_finalniia_masturs_sled_obrat/", "text": "Стефанос Циципас е шампион във финалния \"Мастърс\" в Лондон, след като победи Доминик Тийм в оспорван финален мач. Гръцкият тенисист се наложи след обрат - 6:7 (6), 6:2, 7:6 (4), а срещата продължи 2.37 часа. Циципас е 50-ият шампион от финалния турнир. Гръцкият тенисист е и поредният дебютант, който триумфира в надпреварата. В последните три години неизменно дебютант в Лондон печели турнира - през 2017 г. Григор Димитров, преди година това направи Алемсандър Зверев. По пътя към титлата Циципас постигна две победи в групата и загуби единствено от Рафаел Надал. След това 21-годишният грък надви Роджър Федерер. По време на целия мач Циципас пказа много високо ниво и допусна минимални грешки. По-младият от двамата финалисти реализира девет аса и не направи нито една двойна грешка. Той спечели 83% от точките на своя първи сервис. Тийм завърши с осем аса, но и три двойни грешки. За Циципас титлата е четвърта в кариерата и трета за 2019 г. Той постигна трети успех над Тийм в седмия мач между двамата на ниво АТП. Циципас е и шестият най-млад шампион във финалния \"Мастърс\".", "date": "2019.11.17", "title": "Циципас вдигна трофея от финалния \"Мастърс\" след обрат срещу Тийм"}
