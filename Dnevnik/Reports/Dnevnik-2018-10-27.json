{"url": "https://www.dnevnik.bg/sport/2018/10/27/3334825_daniel_rikardo_shte_startira_ot_polpozishun_v_gran_pri/", "text": "Австралиецът Даниел Рикардо с \"Ред бул\" ще стартира от първа позиция в състезанието за Гран при на Мексико 19-и кръг за сезона във Формула 1. Той направи невероятна обиколка на пистата \"Ерманос Родригес\" 1:14.759 минути. Рикардо изпревари с едва 26 хилядни съотборника си при \"биковете\" Макс Верстапен. Двамата затвърдиха доминацията си в уикенда в Мексико, но размениха местата си, след като в  петъчните тренировки Верстапен беше по-бързият . Полпозишънът е едва трети в кариерата на Рикардо във Формула 1. Той стартира пръв за втори път тази година, след като го стори и в Монако. \"Знаех, че съм добър, но нямах чак толкова чисти обиколки в тренировките. Колата обаче беше бърза през целия уикенд и Макс го показа\", каза Рикардо след квалификацията. За пръв път след въвеждането на турбохибридните двигатели във Формула 1 от 2014 г. \"Ред бул\" успява да окупира първа редица на старта. За последно това се случи през 2013 г., при последната титла на Себастиан Фетел с тима. От втора редица в Мексико зад пилотите на \"Ред бул\" ще стартират претендентите за титлата Люис Хамилтън и Себастиан Фетел. Пилотът на \"Мерцедес\" трябва да завърши сред първите седем, в случай че Фетел триумфира в надпреварата, за да бъде шампион за пети път. На теория Хамилтън се нуждае от едва пет точки в надпреварата. В началото на сесията част от пилотите допуснаха грешки, след като асфалтът не беше изсъхнал напълно след дъжда в третата тренировка. Съотборниците в \"Мерцедес\" Валтери Ботас и Люис Хамилтън бяха най-бързи. Те първо опитаха обиколки с гуми \"ултрасофт\", но след това записаха по-добри резултати с \"хиперсофт\". Преди началото на квалификацията двигателят на Ботас беше сменен, но това не се оказа проблем за него. В третата тренировка той имаше хидравличен теч, но механиците му се справиха бързо и смениха задвижващата система до началото на квалификацията. От \"Мерцедес\" обясниха, че Ботас е използвал третия си двигател за сезона, но ще му бъде сложен вече използван такъв, което не доведе до наказание за финландеца. Във втората част от квалификацията много от пилотите опитаха да преминат напред с по-твърдите гуми. Това направиха състезателите на \"Мерцедес\", \"Ферари\" и \"Ред бул\", които излязоха с \"ултрасофт\" – средните по твърдост гуми за уикенда. Серхио Перес и Естебан Окон от \"Форс Индия\" пък заложиха на \"суперсофт\", което обаче не им позволи да се класират сред първите 10. За третата част от сесията се класираха още пилотите на \"Рено\" Нико Хюлкенберг и Карлос Сайнц, и тези на \"Заубер\" Шарл Леклер и Маркус Ериксон. Във финалните 12 минути от битката за стартовата решетка Верстапен направи най-бързата обиколка пред Фетел и Хамилтън. Тримата се събраха в по-малко от три десети, но холандецът беше първият който слезе под 1:14.8 за обиколка. При вторите опити на пилотите само Рикардо успя да подобри резултата си. Той изоставаше от Верстапен и Хамилтън след първата обиколка, но успя да намери още скорост и подобри с 26 хилядни постижението на своя съотборник. Хамилтън имаше последната дума, но дори не успя да попадне на първа редица. Британецът изостана с едва 135 хилядни от Рикардо и е ще стартира трети. В топ 10 попаднаха още Себастиан Фетел, Валтери Ботас, Кими Райконен, Нико Хюлкенберг, Карлос Сайнц, Леклер и Маркус Ериксон. Състезанието за Гран при на Мексико е в неделя от 21.10 часа българско време.", "date": "2018.10.27", "title": "Даниел Рикардо ще стартира от полпозишън в Гран при на Мексико"}
{"url": "https://www.dnevnik.bg/bulgaria/2018/10/27/3334724_sds_opredeli_opredeli_kato_represiia_predlojenieto/", "text": "Приетите на първо четене в парламента  предложения арестите  могат да останат в тайна до 48 часа са грубо незачитане на принципите на правовата държава и демократичното общество. Това е позицията на СДС, изпратена до медиите. \"Подобна мярка, касаеща дори непълнолетните лица, може да се разглежда само като неоправдана държавна репресия, която освен всичко друго, ще доведе до нови загубени дела в Страсбург, за които ще плаща българският данъкоплатец\", пише още в текста. СДС акцентира, че единственият аргумент в полза на промяната е, ако арестите са само за заподозрени в престъпление, но според тях няма гаранции за това. Според СДС всяко задържане без право на защита, е против Конституцията. Аргументът им е, че неспособността на разследването да събере безспорни доказателства не може да оправдае погазването на конституционни права и свободи. \"Правото на защита е измежду абсолютните права и всяко негово погазване рискува връщането към репресивните методи на разследване\", припомня СДС. Партията изразява притеснения, че тази мярка може да причини сериозни психически и здравословни щети на близките на задържаното лице, които ще бъдат в неведение за причините за неговото 48 часово отсъствие. А още повече и за родителите на непълнолетните, които 24 часа няма да знаят къде са децата им. \"Липсата на истински десен коректив, представляващ свободните хора в българския парламент, е проблем за цялото общество. Тази липса се усеща особено силно при приемането на закони, които носят сянката на полицейщина и погазване на изконни права, защото спорната поправка е гласувана почти без дебати\", се казва в позицията. \"Това ни кара да се съмняваме още по-силно в опозиционността на БСП, която громи правителството пред камерите и по площадите, но не реагира остро, когато има заплаха за нарушаване на граждански права от страна на управляващата коалиция на ГЕРБ и Обединени патриоти. За наследницата на БКП, която изкарваше хората от домовете им като хунта и те изчезваха безследно, това е обяснимо. Но как го допускат партии, с претенции, че са демократични\", пита СДС. Те призовават народните представи тели от всички политически сили и най-вече ГЕРБ, \"да покажат, че в парламента има истински личности и демократи, а не хора, употребявани само да натискат пултовете за гласуване\".", "date": "2018.10.27", "title": "СДС определи като репресия предложението арестите да остават в тайна до 48 часа"}
{"url": "https://www.dnevnik.bg/sport/2018/10/27/3334725_adrian_andreev_otpadna_v_polufinalite_na_junosheskiia/", "text": "Българинът Адриан Андреев отпадна в полуфиналите на юношеския \"Мастърс\" в Чънду. 17-годишният тенисист загуби от американеца Брендън Накашима с 6:7 (4), 3:6 след 1.48 часа игра. Андреев започна силно мача, реализира ранен пробив и поведе с 3:1. Българинът, който е пети в световната ранглиста, запази аванса си до 4:2. Накашима върна пробива и изравни при 4:4. Андреев отново взе предимство, след като спечели подаването на съперника за 5:4 и получи възможност да сервира за спечелването на първия сет. Той обаче не се възползва. Нашакима върна пробива и стигна до тайбрек, в който се наложи със 7:4. Американецът проби на старта на втората част и поведе с 2:0. Последва още един пробив в подаването на Андреев, а преднината на 13-ия в световната ранглиста достигна 4:1. Българинът върна единия пробив, но нямаше сили за повече. Във финала Накашима ще се изправи срещу световния №1 Цен Чун Хсин. Състезателят от Тайван стигна до мача за титлата след победа с 4:6, 6:2, 6:3 срещу шампиона от младежките олимпийски игри в Буенос Айрес Юго Гастон. Андреев ще играе с Гастон в мача за бронзовия медал в неделя. Андреев изпраща силна година, в която  спечели титлата от юношеския US Open на двойки , сребърен медал поединично от европейското първенство до 18 години,  един от най-престижните турнири за младежи  - \"Трофео Бонфилио\" в Милано, както и  сребро на двойки от младежката олимпиада.", "date": "2018.10.27", "title": "Адриан Андреев отпадна в полуфиналите на юношеския \"Мастърс\""}
{"url": "https://www.dnevnik.bg/bulgaria/2018/10/27/3334728_bsp_iskat_da_nastupi_kriza_za_da_upravliavat_suvmestno/", "text": "Да наричаш страната си блато прави ли те добър държавник? БСП искат на всяка цена да се доберат до властта, да настъпи тежка политическа криза и техният президент Румен Радев да назначи служебен кабинет, който да управлява дълго, съвместно с БСП. Единственият начин тези хора да получат властта е чрез служебно правителство, но нов изборен цикъл няма да реши проблемите на страната. Правителството на Орешарски върна развитието на България с години назад, а в някои сектори – с десетилетия\", обяви зам.-председателят на ГЕРБ Цветан Цветанов в Сандански, цитиран от пресцентъра на партията. По-рано днес исканите предсрочни избори  коментира и премиерът,  който посочи, че те ще струват на държавата 50 млн. лв. Той допълни, че истински пример за прозрачност е българският парламент и това си е проличало при избора за конституционен съдия, когато са били спазени всички парламентарни и демократични процедури. \"Отново в духа на прозрачността искам да попитам какви процедури направи президентството при избора на конституционен съдия. Имаше ли възможността обществото и българските медии да проследят целия процес? Не може да говориш за прозрачност и да не можеш да защитиш думите си, като в същото време предлагаш за конституционен съдия неуспял политик, който провали страната ни с кандидатурата си за генерален адвокат на Европейския съд\", подчерта Цветанов. Цветанов обясни, че БСП се интересуват как да дойдат на власт, като в същото време не предлагат алтернатива. \"Според тях \"Визия за България\" е алтернатива. Коя е тази визия за нашата страна, от която отсъства строителството? Как ще гарантираш просперитета и модернизацията на България, като изключиш от своята \"визия\" всички 250 хил. български строители?\", отчете председателят на ПГ на ГЕРБ. Според Цветанов европейските избори догодина ще бъдат ключови както за България, така и за ЕС. Той подчерта категорично, че всички тези, които ни насочват на изток, нямат място в българската политика. \"Единственият път пред страната ни е европейският и е важно да го покажем\", каза Цветанов.", "date": "2018.10.27", "title": "БСП иска да настъпи криза, за да управлява съвместно с президента, смята Цветанов"}
{"url": "https://www.dnevnik.bg/bulgaria/2018/10/27/3334730_ukrivane_na_danuci_i_fiktivni_pregledi_sa_ustanoveni_v/", "text": "При инспекция, извършена от служители на \"Икономическа полиция\" - ГДНП, ИАА и Националната агенция за приходите, са констатирани редица нередности в две психолаборатории в София, съобщи пресцентърът на МВР. В тях се извършват теоретични и практически тестове за психологическа годност на професионалните и таксиметрови водачи. В една от лабораториите са установени протоколи от завършени психологически изследвания на различни лица от цялата страна. При анализ на фактите са възникнали основателни съмнения за фиктивно провеждане на тестовете. Допълнително са установени данни за преотстъпване на дейността на психолабораторията от страна на медицинския център, което е в нарушение на заложените законови разпореждания. При първоначалната проверка не е представен договор от юридическото лице, наело помещението, и договор за съпътстваща и/или посредническа дейност с медицинския център. Не са представени и трудови договори на специалистите, извършващите психологическите изследвания, както и необходимите документи, свързани с експлоатацията на фискалното устройство. От страна на НАП е установено, че въпреки проведени психологически тестове на лица в деня на проверката и съответно извършени в тази връзка плащания, в касата на търговското дружество не са открити никакви средства. По данни на ИААА за календарната 2017 г. през въпросния кабинет са преминали общо 3170 души при обявена цена за услугата 20 лева. За същия период декларираната сума пред НАП е в пъти по-малка – данни, които дават основателно предположение за избегната регистрация на дружеството по ЗДДС. При проверка в другата лаборатория на адреса, на който е регистрирана и на този на медицинския център, към който е прикрепена, било установено, че същите реално не функционират и не извършват никаква дейност. Работата по изясняване на случаите продължава.", "date": "2018.10.27", "title": "Укриване на данъци и фиктивни прегледи са установени в две психолаборатории"}
{"url": "https://www.dnevnik.bg/sviat/2018/10/27/3334733_televiziia_nbc_svali_vodesht_ot_efir_zaradi_komentar/", "text": "Американската телевизия Ен Би Си (NBC) обяви, че сваля от ефир предаването на водещата Мегин Кели, която се изказа одобрително към практиката бели хора да се гримират като чернокожи, предадоха Франс прес и ТАСС. Мегин Кели, която е бивша звезда от Фокс нюз, в момента води преговори за бъдещето си в Ен Би Си, като според пожелали анонимност източници има вероятност тя да напусне телевизията. По-рано тази седмица в рубрика, посветена на костюмите за Хелоуин, 47-годишната водеща се запита дали т.нар. \"блекфейс\" - расистка традиция от времето на сегрегацията, когато бели актьори са се гримирали в черно, за да се подиграят на афроамериканците - е системен проблем. \"Кое е расистко? Навличате си неприятности, ако сте бял и се гримирате в черно за Хелоуин или ако сте чернокож и се гримирате в бяло за Хелоуин. Когато бях дете, това се приемаше нормално, стига човек да се дегизира като определен персонаж\", каза Кели. Изказването й предизвика вълна от възмутени реакции в социалните мрежи и призиви за оставката й за расистко изказване. Впоследствие Кели поднесе извинения в ефир.", "date": "2018.10.27", "title": "Телевизия NBC свали водещ от ефир заради коментар, счетен за расистки"}
{"url": "https://www.dnevnik.bg/sviat/2018/10/27/3334736_protestite_zaradi_ubiistvoto_na_hashokji_stanaha/", "text": "Първият саудитски дипломат Адел ал Джубейр каза днес, че  протестите по света  заради убийството на саудитския журналист Джамал Хашокжи са станали \"истерични\". В същото време той заяви, че кралството е решено да изправи извършителите пред съда, предаде Асошиейтед прес, цитирана от БТА. \"По този случай се стигна до твърде голяма истерия\", каза саудитският външен министър. Той допълни, че според него Саудитска Арабия е била обвинена категорично преди разследването да е приключило. Ал Джубейр направи това изказване в отговор на въпроси, зададени му от западни журналисти на ежегодната конференция по сигурността, която се откри в столицата на Бахрейн. Саудитският външен министър припомни, че кралството много ясно е заявило:  виновниците (за убийството - бел. ред.) \"ще бъдат държани отговорни \". Хашокжи, критик на саудитския престолонаследник, бе убит от саудитски агенти в консулството на кралството в Истанбул на 2 октомври, припомня АП. По-рано през деня министърът на отбраната на САЩ предупреди днес арабските ръководители, събрали се в Манама, че убийството на саудитския журналист Джамал Хашокжи \"трябва да безпокои всички ни\", защото засяга сигурността в региона, предаде Франс прес. Помнейки, че мирът и непоклатимият ангажимент към човешките права са от колективен интерес, убийството на Джамал Хашокжи в дипломатическо представителство трябва да безпокои всички ни, заяви Матис на годишната конференция по сигурността в столицата на Бахрейн. \"Когато една страна престане да зачита международните норми и закона, тя отслабва регионалната стабилност, в момент когато тя е най-необходима\", допълни шефът на Пентагона. Досега той бе много дискретен по този случай, докато президентът на САЩ  Доналд Тръмп и шефът на американската дипломация  Майк Помпейо бяха излезли на предната линия, посочва АФП. Матис, който подчерта \"сериозността на ситуацията\", остана предпазлив по въпроса за политическите последици от това убийство. \"Ще продължа консултациите си с президента и държавния секретар, които правят оценка на последиците от този инцидент за стратегията ни\", допълни Матис. САЩ получиха нови сведения по разследването на убийството на журналиста. В четвъртък директорката на ЦРУ Джина Хаспъл е представила на Тръмп изводите си по случая. Хаспъл посети Турция по-рано тази седмица заради случая с убийството на Хашоги. Според вестник, близък до властта в Турция, разузнавателните служби на Анкара са споделили с нея елементи, определени като доказателства, събрани в рамките на разследването. ", "date": "2018.10.27", "title": "Протестите заради убийството на Хашокжи станаха \"истерични\", заяви саудитският външен министър"}
{"url": "https://www.dnevnik.bg/sviat/2018/10/27/3334737_asandj_e_gotov_da_se_predade_ako_ima_garancii_che/", "text": "Основателят на \"Уикилийкс\" Джулиан Асандж, който се укрива в посолството на Еквадор в Лондон от 2012 г., е готов да се предаде на британското правосъдие, ако получи гаранции, че няма да бъде екстрадиран в САЩ, съобщи негов адвокат, цитиран от \"Франс прес\", предаде БТА. През май 2017 г. Швеция прекрати делото си срещу Асандж за изнасилване и сексуално нападение, но британското правосъдие отказва да отмени издадената срещу него заповед за задържане с аргумента, че през 2012 г. Асандж не е спазил условията на освобождаването си под гаранция. Според британските закони Асандж може да бъде осъден на три до шест месеца затвор за неспазването на тези условия, обясни адвокатът му Карлос Поведа по еквадорската телевизия Екуавиза. \"Искането на защитата му обаче е да получи нужното уверение, че след тази присъда той няма да бъде екстрадиран в САЩ. Това е изключително важно условие\", добави адвокатът. 47-годишният Асандж се опасява, че ако излезе от еквадорското посолство, ще бъде арестуван, а след това екстрадиран и съден в САЩ за публикуването от \"Уикилийкс\" през 2010 г. на множество поверителни американски дипломатически и военни документи. В четвъртък генералният прокурор на Еквадор Иниго Салвадор заяви, че Кито е получил гаранции от Лондон, че Асандж няма да бъде предаден на трета страна, ако напусне еквадорското посолство.", "date": "2018.10.27", "title": "Асандж е готов да се предаде, ако има гаранции, че няма да бъде предаден на САЩ"}
{"url": "https://www.dnevnik.bg/skorost/avtomobilna_industriia/2018/10/27/3334739_fbr_razsledva_tesla_za_zabluda_na_investitorite_tvurdi/", "text": "Служители на ФБР водят разследване, за да установят дали компанията Тесла не е заблуждавала инвеститорите, представяйки им невярна информация, включително и за обемите на произвежданите нови електрически автомобили \"Модел 3\", съобщи снощи в. \"Уолстрийт джърнъл\". Разследването се води от прокуратурата в Сан Франциско, щата Калифорния, според източниците на изданието. ФБР проверя по-специално дали \"Тесла\" не е разпространявала невярна информация за производството на Модел 3 и дали не е подвеждала инвеститорите за състоянието на компанията в началото на 2017 година. Бизнес изданието уточнява, че следователите са активизирали дейността си през последните седмици, след като Тесла се споразумя с Комисия по ценните книжа и фондовите борси в САЩ по иска срещу него. Комисията твърдеше, че тя е подвела инвeститорите, тъй като не е бил осигурил сумата от 25 до 50 милиарда долара, която би била необходима за изпълнението на операция по изтеглянето на компанията от борсата, планирана от него. След като първоначално отхвърлиха обвиненията на Комисията, шефът на компанията Илон Мъск лично и \"Тесла\" се съгласиха да платят общо 40 милиона долара глоба за уреждане на въпроса, без да признаят или отрекат нарушението. Освен това Мъск прие да се откаже от председателския пост в съвета на директорите за най-малко три години като част от съдебното споразумение, макар че може да остане главен изпълнителен директор на компанията, която се превърна в негов синоним. В четвъртък \"Тесла\" отчете печалба за първи път от две години, приключвайки положително третото тримесечие, което бе белязано от разследване за измама срещу Мъск. Той обаче изпълни обещанието си да изведе на печалба електромобилопроизводителя, след като успя да увеличи производството на първата електрическа кола, предназначена за масовия пазар Модел 3. Чистата печалба на компанията е била 311,5 милиона долара за периода юли-септември спрямо загуба от 619 милиона долара за същия период миналата година. Това е едва третият път, в който Тесла отчита тримесечна печалба за осемгодишната си история като публично търгувана копания. Значителното нарастване на производството на \"Модел 3\" е причината за този положителен пробив. Увеличаването на производството и печалбата са двете неща, които Мъск обеща да се случат в началото на август. Котировките на акциите на \"Тесла\" скочиха с 13% до 326.12 долара, след като бяха обявени тези резултати. \"Тесла\" е създадена през 2003 година от Мъск и първоначално се е наричала \"Тесла мотърс \"(Tesla Motors). Централата й е в Пало Алто, Калифорния. Освен електрически автомобили компанията започва да произвежда и слънчеви батерии и други енергийни екологични системи, припомня БТА.", "date": "2018.10.27", "title": "ФБР разследва \"Тесла\" за заблуда на инвеститорите, твърди \"Уолстрийт джърнъл\""}
{"url": "https://www.dnevnik.bg/sport/2018/10/27/3334755_francuzoika_triumfira_v_gigantskiia_slalom_v_zyolden/", "text": "Французойката Теса Уорли спечели първия старт за сезона в  Световната купа по ски  алпийски дисциплини - гигантския слалом в Зьолден. Тя беше най-бърза в двата манша в австрийския курорт, като се справи с променливите условия на глетчера Ретенбах. Настоящата и двукратна световна шампионка в дисциплината записа сумарно време 2:00.51 минути в двата манша и изпревари само с 0.35 сек. италианката Федерика Бриньоне. Трета на 94 стотни зад победителката се нареди носителката на Големия кристален глобус за миналия сезон Микаела Шифрин. Победата е 13-а за Уорли в Световната купа. През миналия сезон двукратната световна шампионка в дисциплината взе само един успех и той беше в гигантския слалом в Ленцерхайде. Французойката записа 25-и подиум в своята кариера, като всичките ѝ успехи са в коронната й дисциплина. От действащите скиорки с повече победи в гигантския слалом е единствено Виктори Ребенсбург (14). Уорли беше трета след първото спускане зад Бриньоне и шампионката в гигантския слалом за миналия сезон Виктория Ребенсбург. Първият манш се проведе при постоянен снеговалеж и гъста мъгла, което принуди организаторите да свалят стартовата точка по-ниско. Първите номера имаха предимство и затова стартиралата първа Бриньоне беше с най-доброто време. Във втория манш условията се подобряваха за всяка следваща скиорка и това доведе до много силни резултати за последните номера. Всяка следваща подобряваше времето на тази преди нея, като единствено Виктория Ребенсбург не отговори на очакванията. Носителката на малкия глобус остана четвърта на 99 стотни зад победителката. Уорли се спусна след Шифрин, която беше вдигнала много сериозно летвата. Французойката обаче взе комфортен аванс още в горната част, а до края на спускането си загуби съвсем малко време. Последната по трасето Бриньоне губеше през цялото време на спускането си и се задоволи с второто място. За италианката подиумът също е 25-и (17-и в гигантския слалом, три в супер-Г , три в комбинацията и един в спускането). В топ 10 влязоха още Рагнхилд Мовинкел, Щефани Брюнер, Венди Холденер и три други норвежки – Кристин Лисдал, Теа Луис Стйернесунд и Кристине Хауген. В неделя предстои гигантският слалом при мъжете, като прогнозата за времето отново е за силни снеговалежи. Следващият старт при дамите в Световната купа е слаломът в Леви на 17 ноември.", "date": "2018.10.27", "title": "Новият сезон в алпийските ски започна с победа на Теса Уорли"}
{"url": "https://www.dnevnik.bg/sport/2018/10/27/3334760_beroe_spria_cska_i_ostavi_levski_sam_na_vurha/", "text": "Берое\" попречи на ЦСКА да се изравни с лидера \"Левски\" след равенство в четвъртия мач от 13-ия кръг на Първа лига. Двубоят в Стара Загора завърши 1:1, след като гостите поведоха с гол на Тиаго Родригес, но Мартин Камбуров изравни. ЦСКА събра 29 точки след второто си равенство за сезона. Червените се изравниха с шампиона \"Лудогорец\", който в неделя гостува на \"Септември\". \"Левски\" е начело с 31 точки, а \"Берое\" заема четвъртата позиция с 24. Пловдивските \"Ботев\" и Локомотив\" допълват топ 6 с по 20 точки. \"Берое\" започна по-добре мача и можеше да поведе още в осмата минута. Вандерсон беше изведен сам срещу вратаря Витаутас Черниаускас, но не успя да го преодолее. В 22-ата минута и Мартин Райнов успя да се измъкне зад отбраната на ЦСКА. Той напредна вляво от вратата и опита да намери близкия ъгъл, но ударът му с левия крак беше много неточен. Малко по-късно се стигна до първата опасност пред вратата на \"Берое\". Жоржиньо отправи силен шут от границата на наказателното поле, а вратарят Перниш реши да не рискува и боксира топката. Въпреки по-добрата игра на \"Берое\" ЦСКА поведе в 27-ата минута, след като хвана съперника на контраатака. Соу се пребори за първа топка и продължи към Десподов, който веднага изведе Тиаго зад защитата на домакините. Португалецът напредна сам срещу Перниш и спокойно го преодоля със силен шут в средата на вратата. В ситуацията останаха съмнения за игра с ръка на Десподов, но такава не беше отсъдена. Преднината на ЦСКА обаче издържа само осем минути. Иван Минчев центрира от свободен удар, а Мартин Камбуров отбеляза със страхотен удар с глава. Централният нападател отбеляза 211-ия си гол в елита на българския футбол. Две минути по-късно гостите можеха отново да поведат. Жоржиньо беше изведен зад защитата по левия фланг, овладя топката и върна назад към Борис Секулич. Левият бек шутира по земя към далечния ъгъл, но Перниш направи добро спасяване. Ел Маестро потърси промяна още на почивката. Той заигра с двама нападатели, като смени Десподов с Мауридес, а получилият жълт картон Секулич отстъпи мястото си на Ангел Лясков. В 54-ата минута ЦСКА имаше перфектен шанс да стигне до втори гол. Жоржиньо се измъкна зад защитата и беше препънат от Иван Бандаловски, а реферът Никола Попов отсъди дузпа. Мауридес обаче пропиля възможността с несериозно изпълнение в средата на вратата. В следващите минути двата отбора водеха здрава битка в центъра на терена, но изпитваха големи трудности в разиграването на топката и не създаваха нищо интересно пред противниковата врата. Едва в 80-ата минута един от двамата вратари трябваше да се намесва. Камбуров получи топката вдясно от вратата и върна назад към Александър Цветков, който шутира по земя към далечния ъгъл. Черниаускас обаче се намеси решаващо. Две минути преди края на редовното време Мауридес пропиля още една отлична възможност за ЦСКА. Бразилецът получи топката около точката на дузпата, но с левия крак стреля много високо над вратата.", "date": "2018.10.27", "title": "\"Берое\" спря ЦСКА и остави \"Левски\" сам на върха"}
{"url": "https://www.dnevnik.bg/sviat/2018/10/27/3334775_stachka_otmeni_110_poleta_na_letishteto_v_brjuksel/", "text": "Продължаващата стачка на служителите, обработващи багажите на международното летище Брюксел-Завентем, провалиха плановете на хиляди пътници и днес, информира ДПА, цитирана от БТА. Според говорител на летището са отменени 110 от 550 полета по разписание. В хода на деня може да има и още отменени връзки, информира агенция \"Белга\". Вчера заради стачката бяха засегнати около 130 полета. Протестът на служителите на компания \"Авиапартнър\" (Aviapartner) започна в четвъртък вечерта и се планира да продължи до 06:00 часа местно време утре. Очаква се днес на летището да пристигнат близо 70 000 души и 74 000 утре. Пътниците са посъветвани да пристигнат много преди полета и при възможност да носят само ръчен багаж. Ръководството и синдикатите в \"Авиапартнър\" днес ще направят опит да разрешат спора. Летище \"Завентем\" или летище Брюксел е най-големият авиовъзел в Белгия. То е посрещнало близо 25 милиона пътници през 2017 година спрямо 7 милиона за летище \"Шарлероа\", второто най-голямо в страната.", "date": "2018.10.27", "title": "Стачка отмени 110 полета на летището в Брюксел"}
{"url": "https://www.dnevnik.bg/photos/2018/10/27/3334757_fotogaleriia_ot_jenata-kotka_do_jokera_na_comic_con_v/", "text": "За фенове на комикси и игри в Лондон в петък започна фестивала Comic Con.", "date": "2018.10.27", "title": "Фотогалерия: От Жената-котка до Жокера на Comic Con в Лондон"}
{"url": "https://www.dnevnik.bg/sport/2018/10/27/3334778_stivuns_sreshtu_svitolina_e_finalut_na_jenskiia/", "text": "Американката Слоун Стивънс и украинката Елина Свитолина ще играят в мача за титлата във финалите на WTA в Сингапур. Двете достигнаха до финала на заключителния турнир в женския тенис след оспорвани трисетови битки срещу Каролина Плишкова и Кики Бертенс. Стивънс загуби сет на нула срещу Плишкова, но направи обрат и спечели с 0:6, 6:4, 6:1 след близо два часа игра. В първата част американката спечели едва осем точки при свой сервис и беше пробита три пъти при четирите възможност, до които чехкинята достигна. Ситуацията за Стивънс стана още по-тежка в началото на втория сет. Тя допусна четвърти пореден пробив и изостана с 0:2. Играта й обаче все повече се подобряваше и американката бързо навакса изоставането си. Шампионката от US Open 2017 спечели драматичната втора част с 6:4, а в третата имаше категорично превъзходство. Решаващият сет започна с размяна на пробиви, след което Стивънс реализира още два и в същото време не даде нито една възможност на Плишкова. Стивънс, която е поставена под №5 в турнира, постигна трета победа в четвъртия си мач с чехкинята. Американката достигна до финала още при дебютното си участие в надпреварата на осемте най-добри през сезона. Още по-зрелищен беше полуфиналът между Свитолина и Бертенс. Украинската тенисистка се наложи със 7:5, 6:7 (5), 6:4 след страхотна битка, която продължи 2.38 часа. Бертенс имаше повече точки за пробив в мача - девет срещу осем. Свитолина обаче показа по-здрави нерви в решаващите моменти, като реализира пет от своите възможности и спаси шест от тези, които се откриха пред холандката. Свитолина записа втора победа в трети си мач с Бертенс. 24-годишната тенисистка от Одеса стигна до мача за титлата при второто си участие в Сингапур. При дебюта си миналата година тя отпадна в груповата фаза.", "date": "2018.10.27", "title": "Стивънс срещу Свитолина е финалът на женския мастърс в Сингапур"}
{"url": "https://www.dnevnik.bg/bulgaria/2018/10/27/3334776_kratki_novini_pojar_goria_ljulin_planina_krai_sofiia/", "text": "Шести ден на протести срещу Валери Симеонов Майки на деца с увреждания и подкрепящи ги граждани се събраха за шести път пред Министерски съвет, за да поискат оставката на вицепремиера Валери Симеонов. Те организираха шествие, което мина пред Съдебна палата и стигнаха до централата на партията на Симеонов НФСБ. През цялото време те скандираха \"Оставка\". След натиск от премиера и коалиционните партньори Симеонов  се извини за думите си , разгневили хората, но за тях това не е решение. Над 60 труса на остров Закинтос след голямото земетресение Над 60 труса, със сила около 4 по скалата на Рихтер, са регистрирани за последните 24 часа на гръцкия остров Закинтос. Там  вчера имаше земетресение  с магнитуд близо 7 по Рихтер. Пожар горя в Люлин планина край София Огънят в местността \"Бонсови поляни\" е бил локализиран няколко часа след сигнала, постъпил около 12.30 часа, съобщава агенция \"Фокус\". Горели са основно сухи треви. Все още няма информация за обхвата на пожара. Заради близостта на борови масиви наоколо, за гасенето са били мобилизирани екипи от столичната пожарна с 9 противопожарни автомобила.  Автобус с работници се запали на главен път Е-79  При инцидента няма пострадали, съобщава Би Ти Ви. Автобусът е превозвал служители на фирма в Мездра към Бяла Слатина. Шофьорът спрял веднага и хората слезли. Пътуващите са били натоварени на друг автобус. Въпреки намесата на пожарната, автобусът е е изгорял почти напълно. Съдебните лекари искат МВР да им изплати дължимите хонорари за извършени съдебномедицински експертизи до края на годината. Ако това не се случи, дейността на съдебните лекари ще бъде ограничена до минимум след 1 януари 2019 г. и ще работят само по тежките престъпления, беше обявено след тяхна среща в Пловдив. Само за Пловдив вътрешното министерство дължи на съдебните медици около 100 хил. лева и отделно над 450 хил. лева на вещи лица от други специалности.", "date": "2018.10.27", "title": "Кратки новини: Пожар горя в Люлин планина край София"}
{"url": "https://www.dnevnik.bg/biznes/2018/10/27/3334782_durjavata_niama_mehanizmi_za_vliianie_vurhu_cenite_na/", "text": "Държавата няма механизми, с които да влияе върху цените на горивата, каза днес министърът на енергетиката Теменужка Петкова в Сандански, където изнесе лекция пред форума на Старейшини ГЕРБ, предаде БНР. Коментарът и беше по повод  провелите се днес протести  в редица градове срещу цените на бензин, дизел и газ. \"Не смятам, че протестите срещу цените на горивата са насочени срещу държавата, тъй като този пазар е напълно либерализиран\", каза енергийният министър. Петкова коментира, че такава либерализация се очаква и по отношение на цените на електроенергията. На въпрос на БНР има ли вариант в обсега на държавния регулатор да влязат и горивата, министър Петкова отговори, че такъв вариант не се обсъжда. \"Няма как държавата да се върне към регулация в такъв сектор. За газа има, защото става въпрос за стока, която е на база на доставка за обществото. Имаме обществен доставчик в лицето на \"Булгаргаз\". Цените на горивата се определят от пазара\", каза още тя. Според последните данни само за месец най-масовият бензин А 95 е поскъпнал с 11 стотинки, а дизелът – с 13. За период от една година цените на горивата са се вдигнали с между 17 и 20%. Ако през октомври миналата година А95 и дизелът са били на почти еднаква цена - малко над 2 лева, през изминалата седмица средната цена на дизела беше 2.42 лева, а на бензина 2.38 лева, обобщи \"Нова телевизия\". Най-високи са цените във Велико Търново (средно 2.48 лв за бензина и 2.51 лв за дизела).", "date": "2018.10.27", "title": "Държавата няма механизми за влияние върху цените на горивата, обяви министър Петкова"}
{"url": "https://www.dnevnik.bg/sviat/2018/10/27/3334551_kak_onlain_izmami_za_milioni_dolari_se_okazaha/", "text": "Измами за вероятно стотици милиони долари в областта на онлайн рекламите са били отчасти проведени от адрес в... Бургас. Това показа разследване на сайта \" Бъзфийд \", което разкрива как е възможно чрез отделни приложения за \"Андроид\" собствениците им да печелят огромни суми от рекламодателите. Историята на \"Бъзфийд\" започва с приложението Emoji Switcher и компанията We Purchase Apps, която изявила желание да го купи от създателя му. Със седалище в Ню Йорк, телефонен номер във Великобритания и почти никаква информация онлайн за нея, тя изглеждала подозрителна, но предложила добра цена. Така приложението отишло в ръцете на организация, извършила измами за вероятно стотици милиони долари и прекарвала парите си през компании и хора из България, Израел, Сърбия, Германия, Малта и други държави. Създателите на пет други приложения са разказали пред \"Бъзфийд\" подобни истории. Скоро след покупката, страниците им в \"Гугъл плей\" са били редактирани така, че да показват четири различни компании по развойната им дейност – в България, Кипър и Русия, като така създали впечатлението, че собствениците им са различни. Те обаче са част от мащабна и сложна схема, в която участват 125 приложения в \"Андроид\" и сайтове, свързани с компании в Кипър, Малта, Вирджинските острови, Хърватия, България и други държави. Според данни на аналитичната компания AppBrain те са били инсталирани над 115 млн. пъти. Според източник, замесен в измамата, стотици милиони долари са били откраднати от марки, чиито реклами, показващи се в приложенията, са били \"видени\" от ботове, вместо от истински хора. Как работи схемата Измамниците купуват реални приложения чрез компанията We Purchase Apps и ги прехвърлят на фирмите-фантоми. Продължават обаче да ги поддържат, за да запазят реалните потребители. Анализират поведението на потребителите и програмират мрежа от ботове, които да ги имитират, показват анализ на компанията за киберсигурност Protected Media. Това позволява да се генерира фалшив трафик, който системите за улавяне на такива измами не са могли да уловят. Значителна част от милионите потребители, свалили някое от приложенията, са били следени тайно. Според друга компания за улавяне на измами - Pixalate, размерът на измамата, извършена само от едно приложение, може да достигне 75 млн. долара годишно. След публикуването на доклада, с нея се е свързал анонимен източник, който твърдял, че сумите са по-скоро 10 пъти по-големи. По думите му схемата се е развивала със сътрудничеството на големи играчи в дигиталната реклама, за да осигури непрекъснат поток на рекламодатели и пари. \"Гугъл\" е премахнала над 30 приложения от платформата си след сигнала на \"Бъзфийд\", а преди него – други 10. Оценката на компанията е за откраднати близо 10 млн. долара. Кой стои зад всичко Зад мрежата стои малтийска компания на име Fly Apps, показва анализът, направен от \"Бъзфийд\" на регистрациите на фирми, собствениците на домейни и друга публично достъпна информация. Корпоративни документи, цитирани от медията, показват, че собствениците ѝ са израелците Омер Анатот и Майкъл Ари Айрън и германците Томас Порцелт и Феликс Райнел. Според профила в \"Линкдин\" на Анатот, той е изпълнителен директор на EverythingMe – популярно приложение, собственост на Fly Apps. Пред медията Анатот е заявил, че само менажира приложението и е хвърлил вината за измамите върху компания на име AdNet Express. По думите му те са платили на AdNet Express да генерира повече инсталирания на приложенията, за да увеличат потребителската си база, и измамата е нейно дело. Въпросната фирма не е известна онлайн, освен в сайта си, на който няма записан адрес или телефонен номер; собственикът на домейна е записал фалшив адрес в Щатите, както и фалшив имейл адрес. След като Анатот е започнал да комуникира с \"Бъзфийд\", голяма част от сайтовете в схемата са били свалени, както и някои от сайтовете на фирмите фантоми. Той отрича да има нещо общо с измамата. По-късно чрез адвоката си той хвърля вината на неназована трета фирма. Връзката с България Историята започва да се разплита това лято, когато изследователите на Pixalate откриват подозрителна активност в приложение, наречено MegaCast. Тук идва и връзката с България – развойчикът на приложението е фирма, наречена Messamta Project, регистрирана на адрес в Бургас, използван от още десетина други приложения. На същия адрес са регистрирани и други три компании, обявени като собственици на приложения - Osipo/Osypo, Ventus Trading и Rasolant. Сайтът на Fly Apps показва и друга връзка - дизайнът и текстът му са почти напълно копирани от сайта Loocrum.com, регистрирана от човек на име Петар Попович с имейла  ppopovic588@gmail.com ; със същия имейл са регистрирани домейните на две от компаниите - Quaret и Visont. На въпроси на \"Бъзфийд\", изпратени на имейла, не е получен отговор. (Бел. ред. Проверка на \"Дневник\" в Търговския регистър показа, че човек на име Петар Попович е управител на фирмите \"Вентус трейдинг\" и \"Осипо\", а жена на име Душанка Попович – на \"Мессамта проджект\" и \"Расолант\". Всички те са регистрирали като адрес ул. \"Апостол Карамитев\" 10 в Бургас.) Същият адрес се появява в страниците в \"Плей стор\" на 21 приложения, разпределени между 4 компании.", "date": "2018.10.27", "title": "Как онлайн измами за милиони долари се оказаха свързани с адрес в... Бургас"}
{"url": "https://www.dnevnik.bg/sviat/2018/10/27/3334324_erdogan_posreshta_putin_merkel_i_makron_za_novi/", "text": "Турция ще търси \"политическо решение\" на сирийския конфликт, а Русия - подкрепа за връщането на бежанци в родината им на срещата на върха днес с лидерите на Германия и Франция в Истанбул. Разговорите трябваше да се състоят на 7 септември,  но бяха отложени , давайки път на нова среща на върха на \"гарантите\" на сирийския мирен процес - Турция, Русия и Иран - на същата дата. Срещата идва само месец след като президентите на Турция и Русия, Реджеп Таийп Ердоган и Владимир Путин, договориха споразумение за създаване на \"демилитаризирана зона\" в контролираната от бунтовници (предимно джихадисти) сирийска провинция Идлиб. Говорителят на турския президент Ибрахим Калън каза, цитиран от \"Асошиейтед прес\", че Анкара ще работи за запазване на споразумението, което според двете държави може да предотврати \"хуманитарна катастрофа\" и \"касапница\" при офанзива на сирийския режим в Идлиб. Според наблюдатели споразумението по-скоро се спазва, макар не всички групи да се придържат към него. И Турция, и Русия биха искали според Калън да помогнат за създаване на \"конституционна комисия\", която да работи по бъдещия закон на Сирия. Идеята бе важна в плановете за политическо решение на войната в Сирия, каквото обаче режимът на президента Башар ал Асад иска все по-малко след военните си победи, донякъде влизайки в конфликт и с Москва по темата. Когато досегашният пратеник на ООН в Близкия изток Стафан де Мистура посети Дамаск - последно пътуване, преди да напусне поста - сирийският външен министър Уалид ал Муалем му каза, че въпросът за сирийската конституция е суверенен за Дамаск и в него не може да има външна намеса. И тази среща ще бъде последвана от разговори на \"гарантите\" от Астана. Путин и Ердоган вероятно ще се срещнат с иранския си колега Хасан Рохани именно в казахстанската столица, но датата тепърва ще се уточнява.", "date": "2018.10.27", "title": "Ердоган посреща Путин, Меркел и Макрон за нови разговори за Сирия"}
{"url": "https://www.dnevnik.bg/zelen/2018/10/27/3332787_da_pomislim_za_cherno_more/", "text": "Да поговорим за море — след като лятото окончателно ни напусна и вече можем да мечтаем за следващото. Но нека и си припомним защо краят на октомври е Ден на Черно море. Не просто заради носталгията по лятото, а защото на 31.10.1996 г. шестте черноморски държави — България, Грузия, Румъния, Русия, Турция и Украйна — официално приемат мерки за борба с морското замърсяване и подписват Стратегически план за действие за възстановяване и опазване на Черно море към приетата още през 1992 г. Конвенция за опазване на Черно море от замърсяване. В знак на продължаващ ангажимент, институции и граждански организации работят целогодишно и упорито за опазване на чисто море, но на този ден организират и символични събития за припомняне на заплахите, с които се борят.  През тази година събитията започват още през уикенда с почистване на плаж \"Ветеран\" във Варна на 28 октомври (неделя). Някои от интересните покани за Деня на Черно море включват: Неправителствените организации \"Грийпийс-България\" и \"За Земята\" продължават кампанията си \"Свободни от пластмаса\" с акция на самия празник -  . Доброволците имат нужда от още любители на морето, с които заедно да демонстрират с огромен банер на риба. Повече за идеята можете да прочетете в  събитието в социалната мрежа . 1. Сдружението \"Зелени Балкани\" ще отбележи Деня на Черно море  в понеделник в Шабла и във вторник в Поморие  . \"Зелени Балкани\" развиват програма за проучване и опазване на делфините от 2005 г. насам, като работата им е съсредоточена основно в морски изследвания, изграждане на капацитет и публични дейности. За празника тази година планираните две събития са за деца: -   следобед в Зеления образователен център на Шабла ще изнесат презентация за деца от 1 до 4 клас за обитателите на Черно море - основно за делфините, които \"Зелени Балкани\" проучват. Ще бъдат показани снимки и клипове от проведени плавателни експедиции, за да се потопят присъстващите в изследователския дух на морските биолози. За малките ученици ще има и игра и изработване на животно от хартия. -  , вторник, екипът на \"Зелени Балкани\" ще бъде в Поморие, където като гости на организираното от училището \"Иван Вазов\" отбелязване на Деня на Черно море ще обсъдят с по-малките учениците изработените от тях макети на морското дъно и подготвените от по-големите ученици доклади. Екипът на \"Зелени Балкани\" ще представи обитателите на Черно море, с фокус върху видовете делфини. Всеки клас ще получи и една детска книжка - \"Приключенията на Мерием и делфина Фани\". 2. Във Варна Морският клуб \"Приятели на Морето\" организира традиционното си  почистване на плажа \"Ветеран\" на 28.10 /неделя/ , със сборен пункт в 9:50ч. на ул. \"Антим I\". Осигурени са транспорт, чували, ръкавици, храна и вода. 3. Несебър отбелязва Деня на Черно море на самата дата -  31 октомври - от 11ч. в Конферентен център \"Сочи\"  с изложба на наградените в конкурс за фотография, литература и изобразително изкуство под надслов \"Аз обичам Черно море\". В конкурса на общината участват творби по темите за причинено от човека замърсяване на крайбрежната зона и морето, примери за активно екологично поведение и морски пейзажи.  Последните  резултати от българските морски изследвания  на изхвърлените в морето отпадъци на океанолозите Велизара Стоилова и д-р Димитър Беров показват, че дори те да не се виждат по водната повърхност, не можем да бъдем спокойни, че ги няма. Морски ветрове и течения периодично ги изхвърлят на брега, където проблемът не изчезва. Учените планират бъдещите наблюдения за плаващи морски отпадъци да бъдат комбинирани с такива за новоотложени по плажовете плаващи отпадъци. На гражданите изследователите препоръчват да се включат в инициативи по почистване на крайбрежието, да се информират за вече съществуващи наредби и да настояват за по-скорошни конкретни промени в законодателството на България и ЕС, ограничаващи ползването на пластмасови продукти за еднократна употреба – особено след окуражаващата крачка на Европейския парламент към  въвеждане на директива, забраняваща използване на пластмаса за еднократна употреба , която задължава и българското правителство за такива мерки най-късно до 2021г.", "date": "2018.10.27", "title": "Да помислим за Черно море"}
{"url": "https://www.dnevnik.bg/sport/2018/10/27/3334294_kubrat_pulev_sreshta_hjui_fjuri_v_edin_ot_nai-vajnite/", "text": "Кубрат Пулев се изправя тази вечер срещу британеца Хюи Фюри в един от най-важните мачове в кариерата си. Българският боксьор ще се качи на ринга в зала \"Арена Армеец\" в София в опит да направи решаваща крачка към втори двубой за световна титла в тежка категория. За Пулев, който през май ще навърши 38 години, това ще е 27-и мач в професионалния бокс. Българинът има 25 победи, 13 от които с нокаут. Единствената му загуба дойде през ноември 2015 г., когато беше нокаутиран от Владимир Кличко в първия си сблъсък за световна титла. Фюри е само на 24 години, но вече има 22 мача зад гърба си. Първенецът на Великобритания, който е братовчед на бившия световен шампион Тайсън Фюри, също има едно поражение на професионалния ринг. Той отстъпи по точки срещу новозеландеца Джоузеф Паркър в двубой за световната титла на Световната боксова организация (WBO). Залогът Победителят от мача между Пулев и Фюри ще стане задължителен претендент за пояса на Международната боксова федерация (IBF), който се държи от друг британец - Антъни Джошуа. Българинът вече имаше една възможност да срещне носителя на четири от петте световни титли в тежката категория. Те трябваше да се срещнат в Кардиф преди година, но Пулев се отказа заради контузия. При успех срещу Фюри Пулев ще получи нова възможност, по всяка вероятност през 2019 г. Ако се стигне до отказа на Джошуа да защитава пояса на IBF, той може да му бъде отнет и да бъде заложен в мач между българина и следващия в ранглистата. \"Джошуа не водач на нашата кола. Ние не сме зависими от Джошуа и (промотъра му) Еди Хърн. Имаме си наши планове. Сега на Кубрат му предстои тази силна вечер. Трябва да победи и след това продължаваме с нашите планове. Ако Джошуа се включи, ние веднага ще излезем срещу него. Но ако не стане, няма да стоим и да изчакваме\", каза в интервю за \"Дневник\" мениджърът Ивайло Гоцев, с когото Пулев започна да работи тази година. Той все пак очаква Джошуа и екипът му да се съгласят на мач с Пулев, ако българинът стане официален претендент. \"Ако те започнат игри, IBF може да им вземе титлата и ние да играем за вакантен пояс. Но това предполагам няма да се случи, защото те смятат Кубрат за удобен съперник. Аз мисля, че тук грешат доста\", каза още Гоцев.  Формата Пулев ще се боксира за пръв път от 16 месеца. Последният му мач беше победата по точки срещу американеца Кевин Джонсън в зала \"Арена Армеец\" на 28 април 2017 г. Преди това той имаше още един мач в България - нокаута в третия рунд срещу нигериеца Самюел Питър в края на 2016 г. Въпреки дългото отсъствие от ринга българският боксьор заяви, че се намира във формата на живота си. \"Подготвили сме се здраво, целенасочено, дисциплинирано. Смятам, че годините, в които съм бил по световните рингове, са ме довели до днешния ден, в който имам достатъчно опит. Постоянство и работа - това е, върху което наблегнахме с моя треньор и моя екип\", каза Пулев на пресконференция преди мача. На официалната тренировка той показа по-солидна физическа форма от предишните си мачове. \"Стремежът ми постоянно да се подобрявам. Всеки следващия ден да съм по-добър от предишния. Това е мотивацията, която ме води към това да изглеждам така. Формата не е само това, което виждате външно, а да се чувстваш добре физически и психически. Смятам, че съм усъвършенствал това до максимум\", каза още Пулев. Треньорът Ули Вегнер, с когото българинът продължи да работи и след раздялата си със \"Зауерланд\", заяви, че е впечатлен от подготовката на своя възпитаник. \"Кубрат е подготвен на изключително ниво. Горд съм с него. Свършихме много работа, преминахме през доста етапи. Налице са всички предпоставки за победа\", каза германският специалист. Според него Пулев е много по-зрял и вече е напълно готов да \"донесе световната титла в България\". \"Ако не вярвах, че може да стане световен шампион, нямаше да продължа да работя с него\", допълни германецът.  Съперникът Фюри беше четвъртият вариант за съперник на Пулев, след като Доминик Бризил, Дилиън Уайт и Джарел Милър последователно отказаха да се боксират с българина в София. Преговорите с британеца преминаха много бързо, като дори не се наложи насрочването на търг. Фюри стана световен шампион за младежи през 2012 г., а година по-късно влезе в професионалния бокс. 24-годишният британец е малко по-висок от предстоящия си съперник - 198 см срещу 194 см, но двамата са с еднакъв размах на ръцете. \"Направих много добра подготовка и се намирам в най-добрата форма в живота си. Сигурен съм, че ще сляза като победител от ринга. Опитът е голямото предимство на Пулев. Моето обаче е младостта. Той вече остарява\", каза Фюри преди мача.  Британецът заяви, че е готов да се боксира с всеки и навсякъде. \"Аз съм бъдещето на този спорт, бъдещето на тежката категория в бокса и вярвам в това\", закани се той на пресконференцията преди мача с Пулев.  Прогнозите Букмейкърите дават леко предимство на Пулев в мача с Фюри. Залози за успех на българския боксьор се приемат при коефициенти между 1.65 и 1.83. Шансовете на британеца са оценени с коефициенти между 2.00 и 2.25.", "date": "2018.10.27", "title": "Кубрат Пулев среща Хюи Фюри в един от най-важните мачове в кариерата си"}
{"url": "https://www.dnevnik.bg/evropa/2018/10/27/3330325_zashto_polsha_se_otchujdava_ot_es/", "text": "Миналата зима Моника Павлик прекарала дните си, пълзейки в калта и правейки изкопи в замръзналата земя, докато тренирала за  полските доброволчески отряди . Тогава дъщеря й Хелена още не била навършила две години, пише \"Ройтерс\". Павлик е чиновник в местното кметство. Тя не храни никакви илюзии за потенциалните рискове от това да служи в доброволческата армия и казва, че е готова да умре за родината си. \"Разбирам, че ако има война, формирования като нашето се изпращат на смърт\", казва тя. \"Мисля, че го направих основно за себе си и, може би, от чувство за патриотичен дълг. 24-годишната Павлик е гражданин на Европейския съюз, но ангажиментът й да защитава нацията си е знак за все едно растящо безпокойство в Полша и в останалата част на Европа. Почти 15 хил. поляци са се присъединили към доброволческите сили на страната от създаването им през 2017 г. Военните планировчици се надяват през следващите години броят им да се увеличи до 53 хил. Полша е държава член на НАТО. Като най-голямата страна от бившия съветски блок, присъединила се към ЕС, тя е получила по-голяма подкрепа от съюза в сравнение с която и да е друга членка – над 100 милиарда евро според данни на полското финансово министерство. Еврочленството е популярно, но много поляци, наред с унгарците и чехите, изразяват недоволство от външното влияние във вътрешните им работи.  Полша и Унгария  се обявиха например против искането на ЕС да приемат търсещи убежище по определена квота. Партии като управляващата в Полша \"Право и справедливост\" печелят подкрепа, залагайки на патриотизма, а ЕС е една от мишените им. Тази тенденция задълбочи разделенията в съюза, които според коментатори се коренят във финансовата криза и последвалото пристигане на стотици хиляди мигранти от Сирия и Африка. В Полша и в други европейски страни, отделили се от Съветския съюз през 1989 г. обаче, опасенията са много по-силни. Павлик живее в село с не много жители на около 150 км от източната граница със съюзника на Русия Беларус. Прозорците на нейната малка къща, наследена от баба й, са украсени с бели и червени цветя в знак на почит към полското знаме в същите цветове. Поставени са по повод навършването тази година на един век от обявяването на полската независимост. \"Спомням си, че баба ми разказваше как германците са минавали през тези гори, а след това и руснаците. Казваше ми как можело някой руснак просто да дойде и да те застреля в главата, а някой германец да свие рамене, да се направи, че не е видял и да си тръгне\", казва Павлик. Много поляци имат горчиви спомени от Втората световна война, когато западните им съюзници не успяват да спасят страната от нацистката инвазия и след това позволяват да гние под съветско управление. \"Право и справедливост\", която спечели 37.6% от гласовете и си осигури парламентарно мнозинство през 2015 г., се харесва най-вече на по-слабо образованите и бедни избиратели, живеещи в селските райони, според които макар да е възможно европейските либерални похвати да са направили някои хора по-богати, те не са направили никого по-защитен. Правителството на Полша се съюзи с Унгария, чийто премиер Виктор Орбан поведе конфронтация с Брюксел като част от това, което нарича \"национална либерална борба\" срещу глобализацията и либералните идеи на ЕС. Лидерът на ПиС Ярослав Качински заяви, че Полша следва примера на Орбан. \"Отхвърляме тази торба с камъни, която носим на гърбовете си като нация от 1989 г.\", каза Качински в деня на полската независмост миналата година. \"Торба с корупция, злоупотреби, грабежи, нечестност, липса на морал и разрушаване на полския патриотизъм, на полското чувство за общност\". Много от партньорите на Полша в ЕС са гневни, че правителството играе водеща роля в разпалването на вражда между бившите комунистически и западните държави членки на блока в момент, когато ЕС се бори с последиците от решението на Великобритания да напусне. Те обвиняват Варшава в завой към авторитаризъм на фона на засилващия се контрол на държавата върху съдебната система, обществените медии и части от икономиката. В Брюксел високопоставени официални лица от ЕС казват, че партии като ПиС създават фалшиво разграничение между патриотизъм и усещане за европейска общност. \"Патриотизмът е добродетел\", каза председателят на Европейската комисия Жан-Клод Юнкер в реч през септември. \"Безконтролният национализъм е изпълнен с отрова и измама\", допълни той. Оставайки все по-изолирано в блока, правителството на ПиС зае по-войнствена позиция към Берлин, който някога бе водещ защитник на амбициите за еврочленство на Полша. Варшава твърди, че Германия все още й дължи милиарди евро репарация от Втората световна война. Говорител на германското правителство обаче заяви, че към момента няма никаква официална молба от Полша във връзка с исканията за репарации, която би могло да се коментира. Несигурност Павлик казва, че няма политически възгледи, но е част от ядрото на електората на ПиС. Основната подкрепа за правителството идва от селските райони, особено в източната част на страната. Откакто Полша се присъедини към ЕС през 2004 г., голяма част от парите, които получи, бяха вложени в проекти като пътища и мостове. Но при управлението на ПиС индивидуалните доходи в селските райони бяха подкрепени и от правителствени програми за социални помощи за новородените и за увеличаване на минималната заплата. За Павлик и други като нея разочарованието от Брюксел идва на едно по-начално ниво. След военната интервенция на Москва в Украйна през 2014 г. много хора в Полша се опасяват от евентуална руска агресия. Преди Русия да анексира Крим преди четири години едва 15% от поляците се безпокояха, че независимостта на страната им може да е застрашена. Този процент обаче скочи до около около 40 на сто след руската интервенция в Украйна. В последно време се наблюдава струпване на руски сили по границите на балтийските страни, но ЕС има много ограничени съвместни отбранителни способности. Затова хора като Павлик се включват в Силите за териториална отбрана (WOT) – формация, която изисква новобранците да прекарват в тренировки четири месеца в рамките на три години. Силите, създадени по модел на Американската национална гвардия, са неразделна част от полските отбрана и потенциал за възпиране, наред със сухопътните, военновъздушните, военноморските и специалните операции, посочва министерството на отбраната. Военният бюджет на Полша за 2018 г. предвижда разходи от 153 милиона евро за териториалните отбранителни сили, което е близо до сумата, определена за военноморските сили. Полското правителство харчи около 2% от БВП за отбрана, както препоръчва НАТО, и планира постепенно да увеличи сумата до 2.5% от БВП. \"Военните съюзи са важни, но те могат да дадат едно често измамно усещане за сила. Трябва да сме готови да се защитаваме... докато нашите съюзници дойдат на помощ\", коментира Тадеуш Цимански, високопоставен депутат от ПиС. \"Ако искаме да запазим независимостта си, настоящото поколение трябва да има чувство за национална гордост, чувство за общност и воля за жертва\". Проучване на контролираната от държавата агенция CBOS през август показа, че за 88% от населението да бъдеш патриот означава да искаш да се биеш и да умреш за страната си. \"Към зрялост\" Членството в ЕС разочарова поляците по други начини. След като Полша се присъедини, пазарите на труда в чужбина бяха отворени. Поляците масово напуснаха в търсене на работа, което доведе до разделяне на семейства и изтичане на работна ръка. Повече от 2 милиона от над 38-милионното население на страната, замина да живее в чужбина. Населението в града на Павлик, Острув Мазовецка, намаля с почти три процента от 2004 г. \"Надявам се Хелена никога да не замине за чужбина\", казва Павлик докато играе с дъщеря си в градината. \"Надявам се тя да има по-добро усещане за това какво са направили предшествениците й за нея. И мисля, че децата й няма да трябва да заминават зад граница. Не съм поддръжник на това да се търси работа далеч от дома\". Макар еврочленството да позволи на голям брой поляци да си търсят работа в чужбина заради правилата за свободно движение, ЕС посочва, че дългосрочната цел на политиката му е да помогне за намаляването на разликата между стандартите на живот на континента. Като цяло населението на Полша се е увеличило с 0.7%, но правителството се опитва да насърчи още повече растежа, основно като отпуска щедри помощи за деца, обещава пенсии за жените, които имат поне четири деца, но не са работили достатъчно, за да получат пенсия, и предлага по-евтини държавни жилища. Здравното министерство дори спонсорира издаването на брошура със заглавие \"Към зрялост\", посветена на семейството и репродуктивното здраве, като посочената цел е \"да се предотврати тенденцията към отлагане на възпроизводството\". В книжката се отбелязва, че промискуитетът \"променя психиката на жената\", защото \"природата на жената е да се посвети изцяло на любимия й мъж\". Не Германия Павлик разказва, че преди време била на финансиран от ЕС стаж в местното кметство. Заплащането било по-добро, отколкото за обикновен стаж, но трябвало да има плакат, на който да се посочва кой плаща за работата й. За нея това било все едно табела с надпис \"Тази панта бе смазана с еврофондове\". По думите на служител от Еврокомисията това не било изискване на ЕС. Пшемислав Садура, социолог в областта на образованието от варшавския Университетски институт по социология, коментира, че правителства като това в Полша запълват празнотата, оставена от Брюксел, като разказват на хората истории, които могат да ги мотивират и да осмислят живота им. \"ЕС не успя да създаде своя собствена история, свой собствен мит, той не успя да обедини националните истории в една\", коментира той. ПиС, по думите му, \"има визия. Тя обхваща патриотизъм, визия за модернизирането на Полша, национален ангажимент, национална икономика. Става въпрос за етническа общност\". Служители от Еврокомисията споделят, че нямат лесни отговори за световната тенденция политици да се възползват от страховете на хората от промяна като залагат на носталгията към националното минало. \"Централна Европа обича чувството да бъде жертва\", отбелязва високопоставен служител на ЕС. ПиС въведе реформа в училищните програми, като се фокусира специално върху историята, литературата, гражданското образование и географията. Учениците вече ще бъдат обучавани за \"ползите и разходите\" от членството в ЕС, според документи на министерството на образованието. Именно министерството е наредило да бъде добавена думата \"разходи\". Според новата учебна програма \"целта на обучението в училище е да се засили чувството за национална идентичност, свързаност с историята и националните традиции\". Тук се включва и статусът на Полша като жертва на нацистка Германия. Според много поляци Западът не е признал дълбочината на националното страдание по време на окупацията и вместо това се е фокусирал само върху Холокоста. Правителството казва, че поляците са били неоснователно оклеветени като извършители на жестокости срещу евреите, а всъщност някои дори са подслонявали евреи. По-рано тази година правителството прокара закон, който разрешаваше да се вкарва в затвора всеки, който намеква, че полската нация е имала участие в Холокоста. Под натиск от САЩ законодателството бе смекчено и бе премахнато наказанието със затвор. В същото време образователното министерство отмени задължението на училищата да провеждат семинари срещу дискриминацията. В четвърти клас, когато се въвежда историята като предмет, на децата на 9-10 години се представят около две дузини исторически личности, като целта е да се насърчи националната гордост. Сред тях са кралете християни, роденият в Полша папа Йоан Павел Втори, Мария Кюри, спечелила нобелова награда заради изследванията си в областта на радиоактивността, и движението \"Солидарност\". \"Историята трябва да буди гордост\", казва Влоджимеж Сулея, историкът, развил новите програми. \"Нашата история е величествена... Ние сме били изключителни в Европа\", допълва той, имайки предвид, че поляците са успели да запазят чувството си за национална принадлежност, когато страната е била окупирана от други. За много хора в Полша религиозните ценности са от основно значение. На входовете на училищата в един град са окачени мраморни табели с Десетте божи заповеди. Павлик казва, че когато била ученичка, системата не успяла да я научи да цени собственото си наследство. \"Нашата система се фокусира върху историята на Германия, на нейните крале, на Русия. Не научихме много за Полша. Трябва да се съсредоточим върху това, което се е случило тук\", допълва тя.", "date": "2018.10.27", "title": "Защо Полша се отчуждава от ЕС"}
{"url": "https://www.dnevnik.bg/analizi/2018/10/27/3334584_deset_miliarda_leva_novi_razhodi_v_bjudjeta_za_dve/", "text": "Консолидираните разходи през 2019 г. са заложени в размер на 44.5 млрд. лв., което е с 5.9 млрд. лв. повече от очакваното изпълнение през текущата 2018 г. В това отношение проектобюджетът е своеобразно продължение на предходния – очакваното изпълнение през тази година е с 4.1 млрд. лв. повече от изпълнението на бюджета през 2017 г. Това напомпване на публичните разходи с над 10 млрд. лв. за 2 години е постижимо, но то идва с цената на по-високо данъчно-осигурително бреме, по-голямо преразпределение през бюджета и влошено фискално салдо. В случая няма да се фокусираме върху данъците, тъй като съвсем наскоро коментирахме темата и разписахме близо 20 случая на повишени данъци през последните 10 години (виж  тук  и  тук ). По отношение на преразпределението нещата също са категорични – консолидираните разходи са били 34.1% от БВП през 2017 г., докато през 2019 г. са заложени в рамките на 38.2%, тоест имаме ръст от 4.1% от БВП за две години. Разбира се, част от този ръст може да бъде обяснен с някои детайли – такива ще коментираме и тук, но това не променя общата рамка – преразпределението расте и през 2019 г. е заложено чувствително по-високо, както спрямо предходните години, така и спрямо следващите две. През 2020 и 2021 г. официално е заложен много по-малък ръст на разходите – в рамките на 1-2 млрд. лв. на година и съответно спад в преразпределението. Тази обща рамка влошава и бюджетното салдо. Продължава абсурдната ситуация, в която официално се планира дефицит. придружен от средносрочна рамка, която уж консолидира постепенно, докато на практика се трупат излишъци вече трета поредна година. Внимателният поглед към бюджета обаче показва обратното на консолидация. Бюджетното салдо се движи по следната траектория: 1.6% излишък през 2016 г., 0.8% излишък през 2017 г., 0.5% официално очакван излишък през 2018 г. и 0.5% заложен дефицит през 2018 г. Това не е консолидация, а влошаване на фискалното салдо в резултат на надуването на разходите през последните две години. Интересен момент в общата картина на покачване на разходите е, че то не е основно провокирано от бюджета на Държавното обществено осигуряване (ДОО). Ръстът в разходите на ДОО за периода 2017-2019 г. е в рамките на 1.5 млрд. лв., което е изцяло финансирано от по-високите приходи в ДОО, в т.ч. в резултат на повишена осигурителна тежест (през вноски за пенсия и осигурителни прагове). Всъщност дефицитът на ДОО се свива – от 4.4 млрд. лв. през 2017 г. до 3.9 млрд. лв. през 2019 г. На практика през сериозния ръст в осигурителните приходи, провокиран от ръста на заетостта, трудовите доходи и осигурителната тежест, финансовият министър пести от трансфера към НОИ. Спестеното обаче не са заделя, нито се отразява в някакви мерки за по-ниска тежест за данъкоплатците, а се разходва по други пера. Повишените разходи са най-видими през т. нар. дискреционни разходни мерки в бюджета за 2019 г. На първо място това са увеличените с 10% заплати в публичния сектор, които струват на бюджета 561 млн. лв. През 2020 и 2021 г. не са заложени нови увеличения в тази посока – освен тези в резултат на минималната заплата. Следващото е увеличението с около 20% на заплатите на учителите, което се равнява на 330 млн. лв. за 2019 г. Допълнителни 330 млн. лв. в тази посока са заложени както през 2020, така и през 2021 г. Общият ефект цели удвояване на заплатите на педагогическия персонал през 2021 г. спрямо 2017 г. Последното най-вероятно ще остане като най-значимата промяна в публичната сфера от последните години, която стана възможна благодарение на икономическия растеж и рекордния брой хора с трудови доходи. Към въпросните доходни мерки можем да добавим и близо 200 млн. лв. ръст на разходите в социалните помощи. Последните са почти изцяло концентрирани в две направления – 150 млн. лв. повече за хората с увреждания и 40 млн. лв. повече целеви помощи за отопление. В тази обща рамка на доходната политика можем да заключим, че работещите в публичния сектор ще получат ръст на заплатите, който е чувствително над очакваните нива на инфлация, тоест по-високите доходи няма да бъдат изядени от ръста на цените. По-различно стоят нещата при пенсионерите, тъй като увеличението от 5.7% на пенсиите ще е сила от юли 2019 г. Отоплителния сезон тази година пенсионерите ще посрещнат със старото покачване на пенсиите (3,8% от юли 2018 г.), което в голяма степен беше изядено от инфлацията. За поредна година се залага и сериозен ръст в разходите за здравеопазване – последните ще се увеличат с над 500 млн. лв. и ще достигнат близо 5.3 млрд. лв. Важно е да отбележим, че това не е свързано с говоренето за \"промяна на модела\", нито с нова вноска от 12 лв. или нещо подобно. Дискусията за здравния модел все още тече и каквито и решения да се вземат в идните месеци, те ще бъдат в сила от 2020 г. Здравните промени през 2019 г., в т.ч. новият ръст на разходите за здраве, ще бъдат обект на отделно фокусирани статии от екипа на ИПИ. Накрая е важно да уточним и един от детайлите, които на хартия вдигат разходите и преразпределението през бюджета, без реално да говорим за напълно нови разходи. Тази година разходите на т. нар. Фонд \"Сигурност на електроенергийната система\" са завишени с близо 1,8 млрд. лв., като това са: 1) 530 млн. лв. за компенсиране разходите на обществения доставчик НЕК, произтичащи от задълженията му по чл. 93а от Закона за енергетиката и 2) 1 230 млн. лв. за предоставяне на премия на производителите по чл. 162а от Закона за енергетиката (топлофикационни централи и когенерации) и производителите с обект с обща инсталирана мощност 4 МW и над 4 МW по Закона за енергията от възобновяеми източници. Последното звучи объркващо за неспециалисти, но в общия случай това са разходи, които покриваме през сметките си за ток и сега вече се виждат и в консолидирания бюджет. Общият дебат за разходите в бюджета, както и фокусираните дискусии по отделните сектори, тепърва ще се води. Важното към момента е да се изчисти общата картина. Бюджетът е щедър, което обаче е за сметка на данъкоплатците, преразпределението и влошаването на бюджетното салдо. Най-голямото перо е увеличението на заплатите в публичния сектор, срещу което обаче не стоят достатъчно ясни ангажименти за подобряване на работата на администрацията и оптимизация в структурите ѝ. По-сериозен такъв е предложеното ограничаване на възможността на пенсионерите в силовите ведомства да продължат да получават хем пенсия, хем заплата. Ясно заявени мерки за ограничаване на административния персонал в целия публичен сектор, обаче, липсват. \"Дневник\" публикува анализа на  Института за пазарна икономика .", "date": "2018.10.27", "title": "Десет милиарда лева нови разходи в бюджета за две години"}
{"url": "https://www.dnevnik.bg/tehnologii/2018/10/27/3334676_feisbuk_e_premahnal_82_stranici_svurzani_s_iran_za/", "text": "Фейсбук\" съобщи, че е премахнал 82 страници, акаунти и групи, свързани с Иран от своята мрежа и от \"Инстаграм\" поради разпространение на дезинформация, предаде \"Асошиейтед прес\", цитирана от БТА. От компанията казаха, че цел на акаунтите са били американски и британски граждани, който получавали фалшиви информации от уж свои сънародници, по теми като междурасовите взаимоотношения и опозицията срещу президента Доналд Тръмп. \"Фейсбук\" уточни, че ръчният преглед на акаунтите ги свързва с Иран. От компанията традиционно силно разчитат на автоматични проверки, за да откриват дезинформация или други злоупотреби в мрежата. Компанията вече разкри, че е открила и премахнала подобни действия,  произхождащи от Иран през август . Новината идва по-малко от две седмици преди междинните избори в САЩ.", "date": "2018.10.27", "title": "\"Фейсбук\" е премахнал 82 страници свързани с Иран за разпространение на дезинформация"}
{"url": "https://www.dnevnik.bg/sviat/2018/10/27/3334678_fbr_suobshti_che_i_miliarderut_tom_stailur_e_poluchil/", "text": "Заподозреният в изпращане на самоделни взривни устройства на представители на Демократическата партия на САЩ и техни симпатизанти Сизар Сейък е изпратил по пощата най-малко 13 такива самоделни бомби, заяви на пресконференция директорът на ФБР Кристофър Рей, цитиран от ТАСС. Никое от устройствата не е избухнало и няма пострадали при тези инциденти. Междувременно ФБР съобщи за 14-а подозрителна пратка, адресирана на милиардера Том Стайър, който е дарител на Демократическата партия и е водил кампания за импийчмънт на президента Тръмп. \"В Калифорния е намерена пратка, приличаща на тези, в които имаше самоделни взривни устройства, и адресирана до Том Стайър\", се казва в изявлението. Всички техни адресати, сред които са милиардерът Джордж Сорос, бившите президенти на САЩ Барак Обама и Бил Клинтън и ексдържавният секретар Хилари Клинтън, са видни демократи и критици на Тръмп. Те освен това често са критикувани от консервативните десни кръгове. Всеки от пакетите е съдържал тръба с дължина около 15 см, часовник, батерия, жици и взривно вещество. Рей заяви, че става дума за вещество, което може да представлява опасност при температурно въздействие, но не даде повече подробности. \"Продължаваме да проверяваме дали намерените устройства са действащи взривни устройства, но е очевидно, че те съдържат вещества, които могат да са опасни\", каза Рей. Директорът на ФБР подчерта, че е възможно да има и други изпратени самоделни устройства. До момента за изпращането на самоделните взривни устройства бе задържан 56-годишният Сизар Сейък, като според Рей е твърде рано да се обсъждат мотивите му, отбелязва \"Франс прес\", цитирана от БТА. На първия разпит Сизар Сейък е заявил, че самоделните му устройства не представляват опасност и че той не е искал никой да пострада, съобщи Си Ен Ен. Кристофър Рей заяви, че Сейък е бил открит по следи от ДНК и пръстов отпечатък върху пакета, който е бил изпратен на конгресменката демократ Максин Уотърс. Правоохранителните органи проверяват дали и други хора освен Сейък са били замесени в изпращането на самоделните взривни устройства, съобщи американски официален представител, цитиран от \"Ройтерс\". Мъжът ще бъде съден в град Ню Йорк, където са намерени пет от самоделните му устройства, каза представител на правоохранителните органи, цитиран от \"Асошиейтед прес\". На Сейък са повдигнати обвинения по пет пункта, включително незаконно изпращане на взривни вещества по пощата и заплашване на бивши президенти на САЩ, съобщи министерството на правосъдието. Той може да получи присъда до 48 години затвор.", "date": "2018.10.27", "title": "ФБР съобщи, че и милиардерът Том Стайлър е получил пратка, в която може да има бомба"}
{"url": "https://www.dnevnik.bg/biznes/2018/10/27/3334680_standard_end_puurs_poniji_perspektivata_na_ocenkata_na/", "text": "Рейтинговата агенция \"Стандард енд Пуърс\" понижи перспективата на оценката на кредитоспособността на Италия на отрицателна, без обаче да понижава самата оценка, която остава на ВВВ (латински букви), предаде \"Франс прес\". \"Икономическата и бюджетна политика на италианското правителство се отразява на перспективите за растежа на страната\", се казва в изявление на Стандард енд Пуърс, която не изключва да намали и оценката в следващите месеци. \"Планираният от правителството икономически и бюджетен път подкопа доверието на инвеститорите\", заявява агенцията, която прогнозира за 2019 г. по-високо бюджетно задлъжняване (2,7 процента от БВП) от заложеното от Рим (2,4 процента). \"Стандард енд Пуърс\" също така прогнозира, че брутното задлъжняване на Италия ще се задържи на 128,5 процента от БВП през следващите три години. \"Отрицателната перспектива отразява съществуващия риск решението на италианското правителство да вземе повече кредити не само да изостри слабостта на италианската бюджетна позиция, но и да задуши зараждащото се съживяване на частния сектор\", заявяват от рейтинговата агенция.", "date": "2018.10.27", "title": "\"Стандард енд Пуърс\" понижи перспективата на оценката на кредитоспособността на Италия"}
{"url": "https://www.dnevnik.bg/sviat/2018/10/27/3334682_makron_obvini_liderite_na_ungariia_i_polsha_che_lujat/", "text": "Френският президент Еманюел Макрон обвини лидерите на Унгария и Полша, че лъжат народа си с антиевропейските си позиции, предаде \"Франс прес\", цитирана от БТА. В изказване в Братислава Макрон изрази гнева си срещу правителствата на двете източноевропейски страни, седем месеца преди изборите за Европейски парламент, които за френския президент са сблъсък между националисти и проевропейски прогресисти. \"В Унгария и Полша някои лидери се заиграха с една недопустима идея. Като ги слушам да сравняват Брюксел и Москва от едно време (от съветско време), това е лудост и е недопустимо. Те лъжат народа си\", заяви Макрон на английски на \"гражданска консултация\" за Европа в Братислава пред проевропейска публика. \"Когато виждам големи плакати с надпис \"Стоп на Брюксел\", какво правят те? Искат да спрат Брюксел и структурните му фондове ли? Ами хайде, де, направете го! Как се издържат? От какво се издържа (партията на унгарския премиер Виктор Орбан) Фидес, кой ги финансира? Кой им е платил? Кой е направил кариерата им? Европейските структурни фондове!\", попита Макрон. \"Националистите набраха сили, те вече спечелиха в някои европейски страни. Защото ги осъждахме само морално, без да искаме да се борим с тях чрез въпроси и отговори. Защото са съгласни да разтурят Европа, но я питайте националистите какво решение предлагат заедно\", добави той. След Братислава, където разговаря със словашкия президент Андрей Киска и премиера Петер Пелегрини, Макрон посети Чехия, където се срещна с президента Милош Земан и премиера Андрей Бабиш. Макрон бе на посещение в Чехия и Словакия по случай 100-годишнината от създаването на Чехословакия на 28 октомври 1918 г. И в двете столици френският президент заяви, че не вярва в разделението изток-запад на европейския континент и призова за укрепване на Европа, както в отбраната, така и в еврозоната. В Чехия президентът Милош Земан и премиерът Андрей Бабиш увериха Макрон в подкрепата си за европейската интеграция и укрепването на единството на ЕС, предаде ТАСС. \"От името на Чехия мога да потвърдя нашата заинтересованост Европа да е единна, да се борим заедно за осъществяването на европейските интереси, заедно да решаваме възникващите проблеми, дори и да имаме различни възгледи\", заяви Бабиш след срещата си с Макрон. Макрон заяви, че европейският проект може да е успешен само ако Европа е единна. \"От това зависи благополучието на всички\", каза той и напомни, че Франция е била първата държава, която е признала независимостта на Чехословакия от Австро-Унгария.", "date": "2018.10.27", "title": "Макрон обвини лидерите на Унгария и Полша, че лъжат народа си с антиевропейските си позиции"}
{"url": "https://www.dnevnik.bg/sport/2018/10/27/3334579_sezonut_v_alpiiskite_ski_shifrin_von_i_hirsher_na/", "text": "Поредният 53-и сезон в Световната купа по ски алпийски дисциплини започва през този уикенд с традиционните стартове в Зьолден. Гигантските слаломи на глетчера Ретенбах по традиция откриват сезона и показват накъде се насочва битката в най-атрактивния от зимните спортове. Общо 21 курорта в 16 страни в Европа и Северна Америка ще приемат 80-те старта (41 при мъжете и 39 при дамите). Сред тях е и българският зимен център Банско, който се завръща в Световната купа за пръв път след 2012 г. Банско ще приеме алпийската комбинация, супер-Г и гигантския слалом при мъжете между 22 и 24 февруари. И през тази година фаворити №1 за двата големи кристални глобуса са Микаела Шифрин и Марсел Хиршер.  Двамата спечелиха  в последните две години, а серията на австриеца се простира от 2012 г. Сезонът ще бъде последен и за Линдзи Вон, която обяви че ще сложи край на кариерата си близо 20 години след дебюта си в Световната купа. Битка с предизвестен край Има ли кой да свали Марсел Хиршер и Микаела Шифрин от първите позиции в генералното класиране, това е основният въпрос, който всички се питат преди началото на сезона. През миналата година двамата се оказаха потискащо добри за останалите и През миналия сезон Хиршер триумфира с Големия кристален глобус за седма поредна година (рекорд), превърна се в най-успешния австриец в историята (58 победи), а рекордите, които не стоят срещу името му са изключително малко. Всичко това се случи при положение, че три месеца преди началото на сезона Хиршер получи фрактура на глезена в тренировка. Въпреки това се върна победоносно, за да защити прякора си Господин съвършенство. След невероятния си сезон Хиршер влиза в новата година като действащ шампион в слалома и гигантския слалом при това не само в Световната купа, но и от олимпийските игри и световното първенство. През сезона австриецът ще има възможността да изпревари Ингемар Стенмарк по броя на кристални глобуси. Дотук Хиршер има 17 (седем големи и 10 в отделните дисциплини), а шведската легенда е с два повече (три големи и 16 малки). Ако Хиршер е стряскащо добър за мъжете в Световната купа, то през последните два сезона Микаела Шифрин се състезава в отделна лига спрямо всички останали дами. Феноменът от Колорадо подобри купища рекорди едва навършила 23 години. Тя взе 12 победи и се качи 18 пъти на подиума в общо 26 старта (23 завършени), в които участва. Шифрин победи втората за Големия кристален глобус с 605 точки преднина. Американката се подобрява с всяка следваща година и на 23 години вече има 43 победи в Световната купа (пето най-добро постижение при жените и общо девето в историята). На същата възраст легендите Стенмарк и Анмари Мозер-Прьол имат съотвено 40 и 41 победи. През настоящия сезон Шифрин се цели в няколко рекорда – тя може да стане едва четвъртата жена с три поредни Големи кристални глобуса след Мозер-Прьол, Петра Кронбергер и Линдзи Вон. Тя има и пет титли в коронната си дисциплина слалома, а шеста ще я изравни с Врени Шнайдер. В последните сезони Шифрин се представя все по-добре и в скоростните дисциплини, а в полезрението ѝ е и друг рекорд. Тя взе 12 победи през миналия сезон, а рекордът в това отношение е 14 на Шнайдер от 1988-89. Лебедовата песен на Вон На 12 октомври  Линдзи Вон обяви , че сезон 2018-19 в алпийските ски ще бъде нейният последен в Световната купа. Американката, която дебютира през 2000 г. едва 16-годишна, се превърна в най-успешната жена в този спорт в следващите близо 19 години. Сезонът обаче няма да бъде отдаване на чест от Вон към спорта, а преследване на историята, което тя винаги е изтъквала за свое мото. 34-годишната скиорка се завърна победоносно през миналата година, когато макар и след контузия успя да вземе пет победи. Сега летвата отново е вдигната високо, а Вон иска да  подобри рекорда на Стенмарк  за най-много победи (84). Дотук американката има 82 и ако запази формата си от миналия сезон ще може да стане №1 в спорта. \"Определено смятам, че мога (да подобря рекорда). Ако остана здрава, вярвам, че има голяма вероятност да се случи\", каза Вон в навечерието на сезона в алпийските ски. Олимпийската шампионка допълни, че няма да преследва рекорда на всяка цена. \"В същото време дори и да не подобря рекорда, няма да продължа да се състезавам. Трябва да разделя тези две неща и да се уверя, че се наслаждавам на последния ми сезон, независимо дали успея да счупя рекорда\". Какво да очакваме от останалите Макар Хиршер и Шифрин да влизат като фаворити за големите глобуси, то другите не са склонни да им ги \"поднасят\" предсрочно. При мъжете конкуренцията ще се увеличи след завръщането на Феликс Нойройтер, който е възстановен след контузия в коляното. Германският ветеран започна силно преди година, спечелвайки слалома в Леви, но после се контузи. Съперник №1 на Хиршер отново се очертава Хенрик Кристоферсен. Норвежецът беше втори в 10 старта (девет от тях зад Хиршер) през миналия сезон. Той успя да победи Господин съвършенство единствено на негова територия в Кицбюел и остана втори в крайното класиране в слалома, гигантския слалом и за Големия кристален глобус. В скоростните дисциплини битката бъде между норвежците Аксел Лунд Свиндал и Шетил Янсруд срещу многочисленият австрийски отбори (Винсент Крихмайер, Макс Франц и Ханес Райхелт). Като действащ шампион в спускането пък започва Беат Фойц. Другите с претенции в скоростните дисциплини са Томас Дресен, който спечели на Кицбюел и италианецът Доминик Парис. При дамите битката за малките глобуси ще бъде изключително оспорвана. В слалома конкуренция на Шифрин са Венди Холденер, Фрида Хансдотер и Петра Влъхова, докато в гигантския слалом своята титла ще защитава германката Виктория Ребенсбург. Съперничка №1 на Вон в скоростните дисциплини  София Годжа пък получи контузия и ще пропусне стартовете до януари . Отсъствието на шампионката в спускането отваря вратата пред Вон. Останалите претендентки в спускането и супер-Г обаче са Тина Вайратер (№1 в супер гигантския слалом), Лара Гут, Ана Файт (Фенингер) и Мишел Гизин. След миналия си силен сезон Теса Уорли, Рагхилд Мовинкел и Федерика Бриньоне също влизат в сезона с повишени амбиции.", "date": "2018.10.27", "title": "Сезонът в алпийските ски: Шифрин, Вон и Хиршер на пътя на поредните рекорди"}
{"url": "https://www.dnevnik.bg/kultura/2018/10/27/3334232_cigulka_i_akordeon_otkrivat_noviia_sezon_na_poredicata/", "text": "Камерното дуо Каролина Миколайчик (цигулка) и Иво Йединецки (акордеон) ще открият новия сезон на поредица за класическа музика \"Мотив\" на 30 октомври. Двамата музиканти ще представят свои аранжименти на прочути класически произведения, а любителите на камерната музика ще имат възможност да се насладят на оригиналната комбинация от инструменти в атмосферата на къщата музей \"Борис Христов\" на столичната улица \"Цар Самуил\" №43. Дуото Каролина Миколайчик и Иво Йединецки, създадено през 2013 г., е носител на многобройни първи награди и Гран При на музикални конкурси в Полша, Хърватия, Франция и Австрия. През 2016 г. правят първото си турне в САЩ, а изпълнението им в зала \"Карнеги\" получава блестящи отзиви. През 2017 г. изнасят рецитал във Варшавската филхармония и редица концерти в Азия, уточняват организаторите от \"Модо България\". Освен оригинални композиции за цигулка и акордеон, музикантите изпълняват собствени транскрипции на световноизвестни примери от музикалната литература за цигулка и пиано. Според концепцията на цикъла за камерна музика \"Мотив\" изпълнителите ще представят изкуството си в интимна атмосфера - местата в залата са не повече от 50. Организаторите обещават програмата, която включва по един концерт месечно, да продължи с изяви на музиканти от Великобритания, САЩ, България, Русия, Узбекистан, Испания и Франция.", "date": "2018.10.27", "title": "Цигулка и акордеон откриват новия сезон на поредицата за камерна музика \"Мотив\""}
{"url": "https://www.dnevnik.bg/sport/2018/10/27/3334602_slavisha_stoianovich_poiska_postoianstvo_v_dobroto/", "text": "Треньорът на \"Левски\" Славиша Стоянович се надява отборът да постигне постоянство в добрите си игри. Думите му дойдоха след  разгромната победа със 7:0 срещу \"Верея\" . \"След  загубата в Разград  искахме да победим и да спечелим трите точки. Показахме доста добри комбинации. Получи се добра атмосфера и се надявам, че сме зарадвали феновете на трибуните. Искахме да се отблагодарим на великите ни фенове, които ни подкрепяха\", каза Стоянович пред \"Диема спорт\". Той предупреди, че \"Левски\" не може да мисли много напред, защото му предстоят важни мачове. \"Нямаме време да мислим за тази победа. В сряда е следващият ни мач - гостуване на \"Черно море\" (за купата). Мислим кръг за кръг. Има много отбори, сериозна конкуренция, отбори, които могат да ни вземат точки\", добави треньорът на сините.", "date": "2018.10.27", "title": "Славиша Стоянович поиска постоянство в доброто представяне на \"Левски\" (видео)"}
{"url": "https://www.dnevnik.bg/sport/2018/10/27/3334623_tanak_vodi_sled_purviia_den_na_rali_katalunia/", "text": "Естонецът От Танак с \"Тойота\" води след първия ден на рали \"Каталуня\", 12-и предпоследен кръг за сезона в Световния рали шампионат (WRC). Последните два старта ще решат битката за титлата, след като едва 21 точки разделят първите трима. Като лидер в шампионата влиза Тиери Ньовил (189 точки), а петкратният първенец Себастиен Ожие е със седем точки по-малко. Въпреки това след първия ден на ралито Танак взе предимство срещу преките си конкуренти. Той поведе след третия етап и само веднъж в първите седем отсечки завърши извън топ 3. Естонецът впечатли с постоянното си темпо в макадамовите отсечки и успяваше да поддържа скорост невъзможна за останалите пилоти. След първия ден Ожие е едва седми, докато Ньовил е девети, като и двамата имаха проблеми. \"Все още нищо не е решено. Имаме предимство в началото, но не можем да сме спокойни. В началните етапи се чувствах отлично, но следобяд трудно се задържах на пътя\", обясни естонецът. Танак води с 26.8 секунди пред местната звезда Дани Сордо. Пилотът на \"Хюндай\"взе един от етапите и показа отлична скорост в отсечките следобяд. Само на 2.9 секунди зад Сордо е Елфин Еванс с \"Форд\", а на половин секунда зад британеца деветкратният световен шампион Себастиен Льоб. Пилотът на \"Ситроен\", който се завърна във WRC за три старта през 2018 г., промени настройките след първите етапи и успя да поддържа по-високо темпо в следобедните отсечки. Отлична скорост показа и Яри-Мати Латвала, който спечели два от етапите. Финландският пилот на \"Тойота\" се движи пети на 37 секунди зад съотборника си Танак, изкачвайки се в класирането. В четвъртия етап Латвала спука гума, но след това затвърди доброто представяне на \"Тойота\". В топ 10 освен Ожие и Ньовил са още Андрес Микелсен с \"Хюндай\" (6-и), Крейг Брийн със \"Ситроен\" (8-и) и Есапека Лапи с третия автомобил на \"Тойота\". \"Мисля, че е невъзможно да хванем От, защото той беше над всички останали в първите етапи. Темпото му е невероятно, но оставам оптимист, че мога да се боря за второто място\", каза след петъчния ден Ожие. Французинът изостава с 39.4 секунди от Танак, но от второто място го разделят 12.6 секунди. Лидерът на \"Хюндай\" Ньовил има пасив от 59.7 секунди от естонеца. За него ралито започна драматично, след като  се обърна още в шейкдауна в четвъртък . В съботния ден пилотите ще изминат седем скоростни отсечки с дължина 121.8 километра. Всички те са на асфалт, каквато е настилката до края на ралито.", "date": "2018.10.27", "title": "Танак води след първия ден на рали \"Каталуня\""}
{"url": "https://www.dnevnik.bg/bulgaria/2018/10/27/3334702_tazi_nosht_vrushtame_chasovnika_s_chas_nazad/", "text": "В неделя, 28 октомври от 4:00 часа се преминава към астрономическо време и стрелките на часовниците трябва да се върнат с час назад. То ще продължи до последната неделя на март следващата година. Това може да е последният път, в който се преминава към астрономическото време след като Европейската комисия  предложи  да се премахне смяната на времето. От направена национална анкета се оказа, че българите  предпочитат лятното време . Лятното часово време се използва, за да се получи по-добро съвпадение между светлата част на деня и активните часове на работещите и учещите. То е система, въведена за спестяване на разходи за осветление, чрез увеличаване на използването на дневна светлина.  В България смяната на времето започва от 1979 г. Някои изследвания откриват връзка между смяната на часовото време и пътните инциденти. Продължило няколко години проучване на канадска застрахователна компания показа, че  след преместването на стрелките с час назад катастрофите се увеличават с 16%  в сравнение с последните две седмици от лятното часово време.", "date": "2018.10.27", "title": "Тази нощ времето се връща с час назад"}
{"url": "https://www.dnevnik.bg/bulgaria/2018/10/27/3334712_borisov_arestite_na_oligarsi_ili_namalenata/", "text": "Че институциите  задържат олигарси , това ли ги е яд от опозицията или, че контрабандата от 34 слезе на 5%\", това каза премиерът Бойко Борисов пред журналисти по време на инспекцията на строежа на магистрала \"Хемус\" между Белокопитово и Буховци, предаде правителствената информационна служба. Той уточни, че в следствие борбата на институциите, в хазната са влезли милиарди левове повече. \"Мислите ли, че тези, които години наред са се отчитали тук и там, не искат предсрочни избори – олигарсите. Дали толкова мощни фигури, които в момента са или издирвани за арести или са арестувани, искат ГЕРБ и Патриотите да управляват или искат оставка. И БСП и ДПС през тези 20 години винаги са правили така че да живеят добре и по-тяхно време са се случвали тези приватизационни сделки\", каза премиерът. Премиерът припомни, че миналата година се наложи държавата да отпусне 12 млн. лв. за изчистването на опасните химикали в \"Полимери\" – Девня. По думите му  работата на институциите  дава резултати и това ядосва опозицията. \"Макар и късно, но действително специализираният съд и прокуратура в момента, заедно с нашите служби проявяват и воля, и професионализъм, и желание. Така че, винаги има какво да се желае повече\", заяви премиерът. Бойко Борисов коментира, че искането за предсрочни избори е нормално за опозицията. \"Има на четири години избори, правиш ги и управляваш. Едни нови избори са още 50 млн. лева\", допълни той. Премиерът Борисов припомни как след управлението на кабинета \"Орешарски\" държавата е платила близо 7 млрд. лв. и е заварила дефицит от -4%. \"Сега в следващия бюджет половин милиард лева има повече за образование, повече от половин милиард за здравеопазване, 10% върху заплатите на полицаи отгоре, военни, съдебна охрана, лекари. Половин милиард повече за общините, 150 млн. лева повече за хората с увреждания. Кое е в колапс?\", посочи още премиерът. При инспекцията на трасето на \"Хемус\" между Белокопитово и Буховци министър-председателят информира, че кметовете на Шумен и Търговище са сигнализирали за трудност при отчуждаването на 180 декара земеделска земя. Премиерът Борисов разговаря със собственика на земята, като се разбраха да се търси законово решение, за да не се забавя строежът на магистралата. Темата за  предсрочните избори   коментира в Сандански  и зам.-председателят на ГЕРБ Цветан Цветанов,  който обясни , че опозицията се стреми към дестабилизация на страната и създаване на служебно правителство. Така БСП щели да управляват заедно с президента за дълъг период от време.", "date": "2018.10.27", "title": "Борисов: Арестите на олигарси или намалената контрабанда дразнят опозицията"}
{"url": "https://www.dnevnik.bg/bulgaria/2018/10/27/3334709_turciia_shte_ekstradira_dimitur_jeliazkov_-_mityo/", "text": "Турски съд е издал решение за екстрадицията на  Димитър Желязков - Митьо Очите , съобщи главният прокурор Сотир Цацаров, цитиран от БГНЕС. Все още не е известно кога ще стане това. На 2 август бяха задържани 19 души, за които имаше данни, че са свързани с организирана престъпна група на Димитър Желязков - Митьо Очите. Задържани под стража обаче останаха петима. От всички с обвинения в неизвестност беше само общинският съветник от Несебър  Пейко Янков, който се издирваше с червена бюлетина . Няколко дни след това и той беше задържан. Димитър Желязков беше под стража в Турция от август досега. Самият той бе задържан в луксозен хотел в Истанбул заедно общински съветник от Бургас Бенчо Бенчев. За 24 часа с тях бе задържан и бившият депутат от ДПС Несрин Узун. По-късно срещу Бенчев бе повдигнато обвинение, че е укривал Митьо Очите в чужбина. В последствие беше освободен срещу  гаранция от 50 хил. лв . Главният прокурор коментира и  ареста на Николай и Евгения Баневи  от вчера. Те задържани във връзка с разследването за източването на привитизираното предприятие \"Полимери\" АД.  Вчера специализираната прокуратура съобщи , че следователи проверяват адреси в София и страната заради разследване, свързано с дейността на приватизирания завод \"Полимери\" АД. Огледите са приключили тази сутрин. \"Баневи ще бъдат разследвани по няколко обвинения, \"Полимери\" е само началото\", каза Цацаров по повод вчерашния арест във Франция на Евгения и Николай Баневи. Той очаква френските съдебни власти да предадат по-скоро на българското правосъдие семейство Баневи. Главният прокурор очаква и другата известна фамилия – Ветко и Маринела Арабаджиеви да бъдат заловени и предадени на българското правосъдие. Цацаров засегна и друга тема от вчерашния ден - за  повдигнато обвинение срещу издателя  на \"Дневник\" и \"Капитал\" Иво Прокопиев. \"Той е разследван не като издател, а като бизнесмен и по-конкретно за \"Каолин\". Твърденията, че бил подведен под отговорност, защото неговите издания пишели срещу корупцията, не отговарят на истината\", коментира главният прокурор.", "date": "2018.10.27", "title": "Турция ще екстрадира Димитър Желязков - Митьо Очите, съобщи главният прокурор"}
{"url": "https://www.dnevnik.bg/bulgaria/2018/10/27/3334708_pochti_letni_temperaturi_se_ochakvat_prez_uikenda/", "text": "В последния уикенд на октомври максималните температури ще бъдат между 21° и 26°, в София около 23°. Това съобщава Националния институт по метеорология и хидрология, цитиран от БНТ. Събота ще преобладава слънчево време с разкъсана висока облачност. Ще духа слаб до умерен вятър от юг-югозапад. Затоплянето ще продължи. Минималните температури ще са от 4 до 9 градуса, а максималните ще са между 21 и 26 градуса. По Черноморието ще бъде предимно слънчево. Ще духа слаб до умерен вятър от юг-югозапад. Максималните температури ще са 20-23 градуса. Температурата на морската вода ще е 17-18 градуса. Вълнението на морето ще е 1-2 бала. В планините ще е предимно слънчево. Ще духа умерен, временно силен вятър от запад-югозапад. Максималната температура на височина 1200 метра ще е около 16 градуса, на 2000 метра - около 9 градуса. В неделя и понеделник вятърът ще остане югозападен, слаб до умерен, в Източна България през втория ден - и временно силен. Затоплянето ще продължи и дневните температури ще надхвърлят 20 градуса, на места в при планинските райони и в Източна България ще достигат 26-27 градуса. Минималните също ще се повишат.", "date": "2018.10.27", "title": "Почти летни температури се очакват през уикенда"}
{"url": "https://www.dnevnik.bg/skorost/2018/10/27/3332527_na_pazara_oshte_niama_koli_koito_da_zameniat/", "text": "Въпреки убедеността на шофьорите, че вече могат да си купят кола, която се придвижва без тяхна намеса за дълъг период от време, това на практика не е вярно, показа мащабен тест на европейската организация, проверяваща безопасността на автомобилите (Euro NCAP). Според проучване, поръчано от организацията, повече от 70% от водачите смятат, че вече има автомобили, които могат да се оправят сами на пътя, но пък тест в реални условия на десет модела показва, че ситуацията не е такава. От Euro NCAP проверяват възможностите на асистиращите системи на \"Ауди\" A6, БМВ 5 Серия, DS 7 Crossback, \"Форд Фокус\", \"Хюндай Нексо\", \"Мерцедес\" C-класа, \"Нисан Лийф\", \"Тесла Модел S\", \"Тойота Корола\" и \"Волво\" V60. На писта са тествани възможностите на вградените в тях асистенти за шофиране, които чрез комбинация от няколко системи поддържат безопасна скорост, осигуряват спиране, тръгване и следване на извивките на пътя. Изводът на Euro NCAP е, че нито един от моделите на пазара не е достатъчно автономен. \"Системите могат да помогнат на водача, но това не е автономно придвижване и водачът трябва да остане напълно отговорен за шофирането\", е мнението на организаторите на теста. Основните слабости на асистентите за шофиране се появяват при две често срещани ситуации. При първата има влизане на автомобил от съседна лента между тестовата кола и предното превозно средство. При тази ситуация водачът би могъл да намали скоростта още като усети, че подобна маневра предстои, като се ориентира по пуснат мигач или движението на колата. Друг рисков сценарий е, ако движещата се отпред кола смени внезапно лентата, за да избегне удар в спрял автомобил. И при двете маневри тестваните коли създават риск от катастрофа, която може да се избегне, ако шофьорът навреме бъде предупреден за риска от електрониката и сам предприеме действия за избягване на инцидента. \"Тези сценарии показват колко е важно водачът да е нащрек по време на цялото пътуване\", обобщават от Euro NCAP. Подробности за теста и представянето на всеки модел могат да се видят  тук .", "date": "2018.10.27", "title": "Днешните автомобили са далеч от автономността, установи проучване (видео)"}
{"url": "https://www.dnevnik.bg/bulgaria/2018/10/27/3334784_protestirashti_sreshtu_cenite_na_gorivata_blokiraha/", "text": "Протести срещу високите цените на горивата се проведоха днес в различни градове на страната. Недоволни хора блокираха за около 15 минути магистрала \"Тракия\" в района на Бургас в ранния следобед, предаде БНР. До сблъсъци не се стигна, а още преди началото на протеста движението по магистралата беше отбивано по обходен маршрут в района на град Българово. Най-много хора - около 200, се събраха на протеста срещу високите цени на горивата в Пазарджик. Сборният пункт беше района на Битака при парк \"Стадиона\". Автомобилите направиха шествие по улиците на града, което затрудни сериозно трафика, обобщи агенция \"Фокус\". Около 100 шофьори от Монтана се събраха днес с колите си в парк \"Огоста\" в града на протест срещу високите цени на горивата, предаде Би Ти Ви. След половин час на мълчалив протест на място шофьорите тръгнаха на шествие из различни улици на града. Протест на горивата имаше и в Стара Загора. Въпреки футболната среща Берое – ЦСКА, над сто човека се събраха край парк Бедечка, за да изразят недоволството си от поскъпването на бензина и дизела, предаде Би Ти Ви. Едва десет души протестираха срещу високите цени на горивата в Пловдив, предаде Радио \"Фокус\" – Пловдив. Христо Петров, един от организаторите на протеста в града, коментира, че възможните причини за ниската посещаемост на протеста са сравнително късната организация и недостатъчната гласност. \"Разчитах на по-голямо присъствие. Направи ми лошо впечатление, че минаваха доста хора и видяха, че сме се събрали и държим българското знаме, а дори не попитаха за какво става въпрос и какво правим\", каза Петров пред радио \"Фокус\"-Пловдив. Той посочи, че идеята на проведения протест не е била да затваря или блокира пътни артерии. На всички места, където имаше протести, хората се заканиха да продължат с подобни събирания и вбъдеще. По-рано днес министърът на енергетиката  Теменужка Петкова обяви , че държавата няма механизми, с които да влияе върху цените на горивата и не смята да въвежда такива.", "date": "2018.10.27", "title": "Протестиращи срещу цените на горивата блокираха магистрала \"Тракия\" и улици в страната"}
{"url": "https://www.dnevnik.bg/bulgaria/2018/10/27/3334789_radan_kunev_podozira_che_akciiata_sreshtu_banevi_e/", "text": "Арестът на Баневи идва на деветата година и третия мандат на Борисов, в седмата, последна година от мандата на Цацаров и ... двадесетата година от приватизацията на \"Полимери\". А и от редица сделки, непосредствено последвали приватизацията... Единственото обяснение е, че властите са изчаквали изтичането на всички възможни давностни срокове? Това написа във \"Фейсбук\" Радан Кънев.  Николай и Евгения Баневи бяха задържани вчера  във Франция по искане на българските власти. Те са привлечени задочно към наказателна отговорност за длъжностни присвоявания, пране на пари, документни измами и данъчни престъпления. Основният предмет на разследването е източването на приватизираното предприятие \"Полимери\" АД. Днес главният прокурор  Сотир Цацаров обяви , че това е само началото.", "date": "2018.10.27", "title": "Радан Кънев подозира, че акцията срещу Баневи е след изтичането на всички давностни срокове"}
{"url": "https://www.dnevnik.bg/sport/2018/10/27/3334785_baiern_se_dobliji_na_dve_tochki_ot_purvoto_miasto_sled/", "text": "Байерн\" (Мюнехн) се доближи на две точки от първото място в Бундеслигата след грешна стъпка на \"Борусия\" (Дортмунд). Шампионите постигнаха труден успех с 2:1 като гости на \"Майнц\", а лидерът в класирането завърши 2:2 с \"Херта\" у дома. \"Байерн\" трябваше да се потруди здраво, за да стигне до трите точки в Майнц. След половин час игра Тиаго Алкантара прати топката във вратата на домакините, но попадението беше отменено след видеопреглед на ситуацията. Баварците все пак стигнаха до попадение преди почивката. В 39-ата минута Джошуа Кимих центрира отдясно към точката на дузпата, а Леон Горецка откри резултата с изстрел с левия крак от воле. \"Майнц\" обаче успя да изравни само три минути след началото на второто полувреме. Отбраната на \"Байерн\" увисна при центриране от десния фланг на Даниел Бросински, а Жан-Пол Боетиус изпревари Кимих на далечната греда и отблизо прати топката в мрежата. В 62-ата минута \"Байерн\" отново поведе. Роберт Левандовски се възползва от грешка в защитата на \"Майнц\", напредна вдясно от вратата и сервира топката за включилия се от втора позиция Тиаго, който не сгреши от границата на вратарското поле. В Дортмунд английският тийнеджър Джейдън Санчо изигра поредния си блестящ мач и беше на път да донесе победата срещу \"Херта\". 18-годишният нападател отбеляза и двете попадения за своя отбор, но гол от дузпа в добавеното време попречи на жълто-черните да стигнат до трите точки. Санчо откри резултата в 27-ата минута след подаване на Марио Гьотце. Четири минути преди края на първото полувреме Саломон Калу изравни. Санчо отново изведе \"Борусия\" напред в 61-ата минута. Той вече има четири гола и седем асистенции в деветте си мача в Бундеслигата. \"Борусия\" обаче изпусна по нелеп начин победата. Дан-Аксел Загаду направи глупаво нарушение в наказателното поле в последната минута на редовното време, а Калу превърна отсъдената дузпа в гол. Това сложи край на серията на жълто-черните от седем поредни победи във всички турнири. \"Борусия\" остава на върха в Бундеслигата с 21 точки, но авансът му пред \"Байерн\" вече е само две точки. \"Борусия\" (Мьонхенгладбах) и \"Вердер\" (Бремен) разделят третата позиция с по 17 точки, а \"Херта\" е пети с 16.", "date": "2018.10.27", "title": "\"Байерн\" се доближи на две точки от първото място след грешка на \"Борусия\" (Д)"}
{"url": "https://www.dnevnik.bg/sviat/2018/10/27/3334786_nai-malko_4_dushi_sa_ubiti_pri_strelba_krai_sigagoga_v/", "text": "Eдинадесет души бяха убити при стрелба край синагогата \"Дървото на живота\" в американския град Питсбърг, щата Пенсилвания, съобщи Си Би Ес, цитирани от БТА. В момента на стрелбата в синагогата e имало много хора, дошли на съботната служба. Съобщава се за шестима ранени, сред които и четирима полицаи. Стрелецът се е предал, след като е бил ранен при престрелката със силите на реда.  Той визирал американска еврейска организация, която оказва помощ на бежанци.", "date": "2018.10.27", "title": "При стрелба край синагога в Питсбърг са убити 11 души (обобщение)"}
{"url": "https://www.dnevnik.bg/sport/2018/10/27/3334792_livurpul_razbi_kardif_i_povede_vuv_visshata_liga/", "text": "Ливърпул\" излезе начело във Висшата лига след убедителна победа с 4:1 срещу \"Кардиф\" у дома. Мърсисайдци записаха осми успех от десет мача и продължават най-силния си старт в елита на английския футбол. Тимът на Юрген Клоп събра 26 точки и поведе с три точки пред шампиона \"Манчестър сити\", който в понеделник гостува на \"Тотнъм\". Мохамед Салах се отличи с гол и две асистенции, Садио Мане се разписа два пъти, а Джердан Шакири влезе от пейката и вкара първото си попадение с екипа на \"Ливърпул\". Калъм Патерсън се разписа за \"Кардиф\" в 77-ата минута, за да върне интригата в мача, но тя много бързо беше убита. Kлоп направи доста промени в състава, който през седмицата победи \"Цървена звезда\" в Шампионската лига. Анди Робъртсън отстъпи мястото си на Алберто Морено, а Деян Ловрен партнираше на Върджил ван Дайк в центъра на защитата вместо Джо Гомес. Фабиньо, Джорджиньо Вайналдум и Адам Лалана действаха в средата на терена. Салах, Мане и Роберто Фирмино сформираха обичайната тройка в атака. Без да показва впечатляваща игра, \"Ливърпул\" стигна до гол още в десетата минута. Бранител на \"Кардиф\" не успя да изчисти топката след центриране от десния фланг. Последваха удари на Мане и Вайналдум, които бяха блокирани. Топката обаче стигна до Салах, който от малък ъгъл я изпрати във вратата. Само три минути по-късно домакините бяха близо до втори гол. Ван Дайк стреля с глава след центриране на Салах, но топката срещна десния стълб на вратата. Постепенно мърсисайдци успокоиха играта, като владееха топката над 80% от времето и не даваха никакви възможности на \"Кардиф\". В 66-ата минута \"Ливърпул\" стигна до втори гол. Мане получи топката на границата на наказателното поле, задържа я между четирима играчи на \"Кардиф\", отвори си позиция за стрелба и с много мощен шут с левия крак намери далечния ъгъл. \"Кардиф\" изненадващо успя да се върне в мача в 77-ата минута. Морено сгреши на левия фланг, Джуниър Хойлет напредна и центрира по земя към вратарското поле. Топката рикошира в крака на Ван Дайк и стана много удобна за Патерсън, който отблизо я изпрати покрай Алисон. Това е първото попадение, което \"Ливърпул\" допуска на стадион \"Анфийлд\" от началото на сезона във Висшата лига. Мърсисайдци не бяха получавали гол като домакините в продължение на 918 минути. \"Ливърпул\" все пак бързо уби надеждите на новака във Висшата лига. В 84-ата минута Салах пусна хубав пас към Шакири, който технично се освободи в наказателното поле и насочи топката в долния десен ъгъл на Нийл Етъридж. Три минути по-късно домакините стигнаха до четвърто попадение след скоростна контраатака. Фабиньо отне топката в центъра, а Мане веднага я продължи към Салах. Египтянинът задържа добре и пусна отличен извеждащ пас за сенегалеца, който технично прехвърли Етъридж.", "date": "2018.10.27", "title": "\"Ливърпул\" разби \"Кардиф\" и поведе във Висшата лига"}
{"url": "https://www.dnevnik.bg/sport/2018/10/27/3334796_kiril_milov_osiguri_chetvurti_medal_za_bulgariia_ot/", "text": "Кирил Милов осигури четвърто отличие за България от световното първенство по борба в Будапеща. Състезателят на \"Ботев 93\" (Враца) се класира за финала в категория до 97 килограма в класическия стил и ще се бори за златния медал в неделя. Милов стигна до битката за световната титла след успех с 3:0 срещу сърбина Михаил Каджала в полуфиналите. Преди това българският борец записа три победи с технически туш - срещу словака Томас Сос (12:4) в първия кръг, срещу унгареца Балаш Кис (9:0) във втория кръг и срещу гърка Лаократис Кесидис (9:0) в четвъртфиналите. Милов си осигури най-малко сребърен медал. В неделя от 16.30 ч. той ще се изправи срещу руснака Муса Евловеев в битката за златото. Евловеев се класира за втори пореден финал на световно първенство, след като победи фаворита за титлата Артур Алексанян. Руснакът взе реванш срещу действащия олимпийски и трикратен световен шампион, който го надигра в битката за златото в Париж през 2017 г. Класирането на Милов за финала е най-добрият резултат за българската мъжка борба на световно първенство от шампионата в Будапеща през 2013 г., когато Иво Ангелов спечели златен медал. Милов гарантира четвърто отличие за България от тазгодишния шампионат на планетата след  златото на Тайбре Юсейн , среброто на Биляна Дудова и  бронза на Айк Мнацканян .", "date": "2018.10.27", "title": "Кирил Милов осигури четвърти медал за България от световното по борба"}
{"url": "https://www.dnevnik.bg/ot_vas/novini_ot_vas/2018/10/27/3334689_balabanovata_kushta/", "text": "Балабановата къща първоначално е била собственост на богатия пловдивски търговец и лихвар хаджи Панайот Лампша. В края на века става дом на Христо Геров, племенник на Найден Геров,  а за последно е била притежание на търговеца на дървен материал Лука Балабанов. Къщата е на два етажа, с площ 546кв.м., има и неголям двор.", "date": "2018.10.27", "title": "Балабановата къща"}
{"url": "https://www.dnevnik.bg/sport/2018/10/27/3334798_federer_se_klasira_s_lekota_za_14-iia_si_final_v_bazel/", "text": "Шампионът Роджър Федерер се класира с лекота за 14-ия си финал в турнира от категория \"АТП 500\" в Базел. 37-годишният швейцарец имаше нужда само от 64 минути, за да победи руснака Данийл Медведев с 6:1, 6:4. В опит да спечели девета титла в родния си град Федерер ще се изправи срещу румънския квалификант Мариус Копил. Финалистът от турнира в София изненада поставения под №2 Александър Зверев след победа с 6:3, 6:7 (6), 6:4 в здрава битка, продължила 2.31 часа. Федерер изигра много солиден първи сет срещу Медведев, като го спечели само за 20 минути. Осемкратният шампион в Базел взе 14 от 15-те точки след вкаран първи сервис и загуби само пет точки в своите подавания. В същото време той взе спечели десет от 16-те точки в сервис геймовете на руснака, като реализира два пробива от четири възможности. Федерер увеличи серията си на девет поредни гейма, за да вземе солиден аванс от 4:0 във втория сет. В седмия гейм швейцарецът пропусна мачбол, а след това допусна неочакван пробив, сервирайки за победата при 5:2. Носителят на 20 титли от Големия шлем пропусна още един мачбол в девети гейм и Медведев намали изоставането си до 4:5. Световният №3 все пак се възползва при втората си възможност да сервира за победата и приключи двубоя с четвъртия си мачбол. Федерер постигна 19-а поредна победа в Базел и спечели 12-и пореден полуфинал в този турнира. Той постигна втори успех от две срещи с Медведев. Първият им двубой беше по-рано този месец във втори кръг на мастърса в Шанхай, когато швейцарецът се наложи с 6:4, 4:6, 6:4. В същото време беше определен и финалът на другия турнир от категория \"АТП 500\", който се играе тази седмица - във Виена. Той ще противопостави Кей Нишикори и Кевин Андерсън. Японецът победи квалификанта от Казахстан Михаил Кукушкин с 6:4, 6:3, а южноафриканецът отстрани Фернандо Вердаско от Испания след труден успех с 6:3, 3:6, 6:4.", "date": "2018.10.27", "title": "Федерер се класира с лекота за 14-ия си финал в Базел"}
{"url": "https://www.dnevnik.bg/sviat/2018/10/27/3334804_do_kraia_na_godinata_da_bude_suzdadena_komisiiata_za/", "text": "Участниците в истанбулската среща на високо равнище за Сирия са се договорили до края на годината да бъде създадена комисията за Конституцията на Сирия, обяви държавният глава на Турция Реджеп Тайип Ердоган, след като днес имаше среща с лидерите на Русия Владимир Путин, Германия Ангела Меркел и Франция Еманюел Макрон, предаде \"Франс прес\". Това е четвърта международна среща по темата Сирия, но първата в този формат. На нея присъства също и специалният посланик на ООН Стафан де Мистура, който докладва на четиримата лидери за настоящата ситуация в разкъсваната от война близкоизточна република. Президентът на Турция определи като плодотворни преговорите с участието на лидерите на Русия, Германия и Франция. Ердоган заяви още, че причината за разрастването на конфликта в Сирия е била пренебрежителното отношение на международната общност, съобщи Анадолската агенция, цитирана от агенция \"Фокус\". \"Ако международната общност и в бъдеще продължи да игнорира сирийския конфликт, проблемите в тази страна ще се увеличават и трагедията за сирийския народ няма да свърши\", заяви Ердоган. По неговите думи, няма военно разрешение на конфликта в Сирия. Ердоган смята, че четиристранната среща дава импулс да се сложи край на трагедията в Сирия. \"Нашата цел е да осигурим прекратяване на огъня. Имахме възможност да обсъдим и политическото регулиране на кризата в Сирия, която се превърна в международен въпрос\", допълни турският президент. Четиримата лидери са на мнение, че по военен път не трябва да се решава сирийския проблем. \"Всички трябва да се борим да се приключи тази трагедия в Сирия. Мисля, че на тази среща на върха дадохме нужния конкретен импулс за това. Призовавам и другите държави да подкрепят нашите усилия\", е заявил Ердоган.  Русия е готова да помогне на Турция за ликвидиране на терористи Президентът на Русия Владимир Путин заяви, че Кремъл си запазва правото да помогне на турските сили за ликвидирането на терористите в северозападната сирийска провинция Идлиб, предава ТАСС. Според него преговорите между лидерите са преминали в делова атмосфера и те са успели да свършат сериозна работа за съгласуване на подходите по разрешаването на сирийската криза. Преди срещата между четиримата лидери Реджеп Ердоган разговаря на четири очи с всеки от своите гости. Подробности от тези дискусии обаче не бяха изнесени. Според Макрон и Меркел в Идлиб не трябва да има военна операция Президентът на Франция Еманюел Макрон от своя страна заяви, че не е възможно в Идлиб да се проведе военна операция, защото тя може да предизвика нова бежанска вълна. За запазване на спирането на огъня в Идлиб в дългосрочен план се обяви и германският канцлер Ангела Меркел. \"Ние сме задължени да направим всичко възможно, за да не се стига до нови хуманитарни катастрофи. Добрата новина е, че след 17 септември Турция и Русия успешно съгласуват усилията си за прекъсване на огъня. Днес всички заедно поехме отговорността то да прерасне в постоянно и дългосрочно примирие\", каза тя.", "date": "2018.10.27", "title": "Според Ердоган, Путин, Меркел и Макрон няма военно разрешение на конфликта в Сирия"}
{"url": "https://www.dnevnik.bg/sport/2018/10/27/3334806_botev_plovdiv_se_utvurdi_v_top_6_sled_pobeda_nad_botev/", "text": "Ботев\" (Пловдив) победи \"Ботев\" (Враца) с 1:0 в последния съботен мач от 13-ия кръг на Първа лига. Единственото попадение на стадиона в Монтана беше отбелязано в 61-ата минута от Стивън Петков. Централният нападател отбеляза във вратата на родния си клуб само три минути след като се появи като резерва. \"Ботев\" (Пловдив) постигна четвърта поредна победа и се утвърди в челната шестица. Тимът на Николай Киров събра 23 точки, като се откъсна с пет пред седмия \"Славия\" и с три пред градския съперник \"Локомотив\", който затваря топ 6. \"Най-важното и най-хубавото в този мач бяха трите точки. Това беше нашата задача днес. Получиха се някои хубави неща в атака, но можем много повече. Най-вече не трябва да прибързваме в последните 30 метра. Това ще ни позволи да затваряме мачовете много по-рано\", каза Киров пред \"Диема спорт\". \"Ботев\" се доближи на една точка от четвъртия \"Берое\", който по-рано днес завърши 1:1 с ЦСКА у дома. С актив от 29 точки червените разделят втората позиция с шампиона \"Лудогорец\", който в неделя гостува на \"Септември\". \"Левски\" е начело в класирането с 31 точки. \"Ботев\" (Враца), който отправи само един точен удар в днешния мач и на практика не създаде чисто голово положение, допусна седмата си загуба за сезона. Тимът на Сашо Ангелов заема 11-ата позиция с 12 точки. С по-лош актив са само \"Дунав\" с 11 точки и \"Септември\" и \"Верея\", които са на дъното с по четири точки. \"Чакахме шансовете си срещу един много сериозен съперник, но първо те бяха малко и второ не успяхме да ги реализираме. \"Ботев\" е много опасен отбор, ако ги оставиш да играят с топката. Ако се бяхме отворили, щяхме да имаме проблеми. За мен реалното ни място е две позиции по-нагоре от сегашното\", каза Ангелов пред \"Диема спорт\". ", "date": "2018.10.27", "title": "\"Ботев\" (Пловдив) се утвърди в топ 6 след победа над \"Ботев\" (Враца)"}
{"url": "https://www.dnevnik.bg/sport/2018/10/27/3334808_gruzinec_bi_trenyora_si_na_boksovata_vecher_v_sofiia/", "text": "Със скандал завърши един от мачовете в  боксовата вечер в зала \"Арена Армеец\" в София . Грузинецът Левон Шония изпусна нервите си и нападна с юмруци своя треньор след края на двубоя си със Спас Генов. Българинът спечели победа по точки. Той беше по-активен в първите пет рунда и натрупа солидна преднина. В последния шест рунд Шония се хвърли в атака в търсене на нокаут и нанесе няколко добри удара. След финалния гонг грузинският боксьор побесня. Той отказа да хване ръката на рефера и поиска мачът да продължи. Треньорът му се опита да го успокои, но в отговор получи здрав удар с юмрук в лицето. Шоная продължи с нервните си изблици. Треньорът му направи още един опит да го успокои, но отново беше атакуван с юмруци. Този път и той отговори, като удари шамар на своя възпитаник. В крайна сметка Шоная беше успокоен и дори се качи на въжетата, празнувайки като победител под бурните освирквания на зрителите. Секунди по-късно реферът на мача вдигна ръката на Генов. 37-годишният българин записа десета победа от десет мача на професионалния ринг. 34-годишният Шоная допусна 12-ата си загуба от 27 срещи.", "date": "2018.10.27", "title": "Грузинец би треньора си на боксовата вечер в София"}
{"url": "https://www.dnevnik.bg/sport/2018/10/27/3334811_s_dva_gola_ronaldo_vurna_juventus_kum_pobedite_v/", "text": "С два гола на Кристиано Роналдо \"Ювентус\" спечели гостуването си на \"Емполи\" с 2:1 и се върна към победите в Серия А. Шампионите губеха до почивката, но направиха обрат през второто полувреме и се откъснаха със седем точки на върха в класирането. \"Ювентус\", който в предишния кръг загуби първи точки от началото на сезона, записа девета победа от десет кръг. Тимът на Масимилино Алегри събра 28 точки, като е единственият без загуба в италианското първенство. \"Наполи\" заема втората позиция с 21 точки преди домакинството срещу \"Рома\" в неделя. \"Интер\" и \"Лацио\", които в понеделник се изправят един срещу друг в Рим, са трети и четвърти съответно с 19 и 18 точки. \"Емполи\" е 18-и с шест точки. Мачът в Тоскана започна с натиск на \"Ювентус\". Гостите обаче не успяха да създадат достатъчно добри ситуации, за да стигнат до гол. В 28-aта минута домакините откриха резултата. Африйе Акуа напредна по десния фланг и подаде към границата на наказателното поле за Франческо Капуто. Той пропусна топката за Раде Кручни, но тя се върна при него след рикошет и централният нападател отбеляза с чудесен фалцов изстрел към горния далечен ъгъл. В края на първото полувреме се стигна до спорна ситуация, при която Леонардо Бонучи игра с ръка в наказателното поле на \"Ювентус\". След видеопреглед на положението реферът Джанпаоло Калварезе прецени, че няма основания за дузпа. \"Ювентус\" натисна здраво след почивката. В 49-ата минута Миралем Пянич беше близо до гол, но топката срещна гредата след намеса на вратаря Иван Проведел. Гостите все пак изравниха пет минути по-късно, когато Роналдо се разписа от дузпа, отсъдена за изключително спорно нарушение срещу Пауло Дибала. В 70-ата минута Роналдо отбеляза второ попадение със страхотен изстрел от границата на наказателното поле. Португалецът вкара седмия си гол с екипа на \"Ювентус\" и излезе втори при голмайсторите в Серия А след Кжищоф Пьонтек (\"Дженоа\"), който има девет.", "date": "2018.10.27", "title": "Роналдо върна \"Ювентус\" към победите в Серия А"}
{"url": "https://www.dnevnik.bg/sport/2018/10/27/3334817_tervel_pulev_nokautira_italianec_vuv_vtoriia_rund_i/", "text": "Тервел Пулев нокаутира италианеца Леонардо Бруцезе още във втория рунд и спечели вакантната титла на Европейския боксов съюз (EBU) в полутежка категория. Двубоят в зала \"Арена Армеец\" в София продължи само три минути и половина. Пулев имаше надмощие още от самото началото на срещата, a Бруцезе изобщо не успя да се противопостави. Минута и половина след началото на двубоя българският боксьор изпрати съперника си на пода. Петнадесет секунди преди края на първия рунд се стигна до втори нокдаун за Бруцезе. Малко след началото на втория рунд италианецът отново се озова на пода. Този път той не успя да се изправи, преди реферът да отбори десет секунди, и срещата бързо приключи. Пулев записа 12-а победа от 12 мача на професионалния ринг и 11-и успех с нокаут. Бруцезе допусна шеста загуба в 26 срещи, като за четвърти път беше нокаутиран. Това е най-бързото поражение в неговата кариера. \"Когато противникът пада във втория рунд, включително при два нокдауна в първия рунд, излиза, че е лесно. Но всъщност дългата подготовка беше решаваща. Това е първият ми мач, в който два месеца по-рано знам, че ще имам конкретен противник. Досега винаги е имало смени на съперника. Затова смятам, че подготовката оказа ключово влияние\", каза Пулев пред \"Диема спорт 2\". \"Бруцезе тръгна първи да настъпва с лявата ръка, за да вземе инициативата. Това ме накра да го срещам и да не отстъпвам. Влязоха ми ъперкътите долу, влязоха левите крушета в главата. Безспорно това, че знаех противника, ми помогна. Бях концентриран и сигурен в това, което правя. Когато тренираш за два-три варианта, винаги се разводнява подготовката. Сега имахме възможност да подберем конкретни хора за спарингите и нещата се получиха\", каза още 35-годишният българин.", "date": "2018.10.27", "title": "Тервел Пулев нокаутира италианец във втория рунд и спечели европейска титла"}
{"url": "https://www.dnevnik.bg/kultura/2018/11/09/3332930_otkus_ot_pokana_za_ekzekuciia_na_vladimir_nabokov/", "text": "Излиза ново българско издание на \"Покана за екзекуция\", един от жалоните в творчеството на блестящия стилист Владимир Набоков! \"Покана за екзекуция\" излиза през 1938 г. и се възприема като значителна творба със своя новаторски стил и алегоричен заряд. Текат последните двайсет дни от живота на Цинцинат, жертва на чужд нему свят, обвинен в най-страшното престъпление – \"непроницаемост, непрозрачност\", и осъден на смърт, очакващ екзекуцията в странна, сюрреалистична крепост. В безредие изплуват сцени от неговото битие, ненадейно нахлуват чудати, комични личности от обкръжението му. Реално, фантазно и абсурдно се преплитат и смесват, сатирата прелива в трагичен фарс. Обществото се отразява сякаш в деформиращо огледало. Прокрадва се сянката на сталинизма. Наслагват се пластове – психологически, философски, екзистенциален. И когато настъпва мистериозният ден, преди палачът да довърши делото си, Цинцинат се изплъзва, за да тръгне \"по меката смет, сред праха\" натам, където са \"подобните на него\". И може би да потвърди, че - ако перифразираме Сартр - \"затворът, това са другите\". Владимир Набоков е знаково име в модерната проза на XX век – редом с Джойс и Кафка. Забележителен романист, поет, литературен критик и преводач, той е роден в аристократично семейство в Санкт Петербург, по-късно емигрира с родителите си в Англия. Известен като космополитна фигура с ярка индивидуалност, Набоков се отличава с богатството и дълбочината на лингвистичното си умение, с ерудитския си стил и необичайни творчески инвенции. Произведения като \"Вълшебникът\", \"Лолита\", \"Смях в тъмното\" и \"Покана за екзекуция\" го утвърждават като един от най-авторитетните и влиятелни стилисти на нашето съвремие. \"Машенка\" е издаден през 1926 г. под псевдонима В. Сирин и екранизиран във Великобритания през 1987 г. от режисьора Джон Голдшмит. превод Пенка Кънева Съобразно със закона обявиха смъртната присъда на Цинцинат Ц. шепнешком. Всички станаха, като си разменяха усмивки. Беловласият съдия, наведен до ухото му, си пое дъх, съобщи му и се отдръпна полека, сякаш се отлепваше. След това откараха Цинцинат отново в крепостта. Пътят се виеше около скалистото ѝ подножие и се шмугваше под портите: змия в пукнатина. Беше спокоен, обаче го подкрепяха през пътешествието по дългите коридори, защото местеше несигурно крака като дете, току-що научило се да пристъпва, или сякаш пропадаше някъде като човек, който сънува, че върви по вода, но се усъмнява изведнъж: възможно ли е? Надзирателят Родион дълго отключва вратата на Цинцинатовата килия – не бе улучил ключа – вечното пипкане. Вратата най-сетне се предаде. Там, на кревата, вече чакаше адвокатът – седеше, потънал до раменете в мисли, без фрак (забравен върху виенския стол в съдебната зала – беше горещ, пронизващо син ден) – и нетърпеливо скочи, когато въведоха затворника. Но на Цинцинат не му беше до разговори. Нищо, че самотата в килия с шпионка прилича на продънена ладия. Все едно – той заяви, че иска да остане сам, и всички се поклониха, излязоха. И така – движим се към края. Дясната, още неначената част на разтворения роман, която леко опипвахме посред апетитното четене, като машинално проверявахме има ли още много (и спокойната, сигурна дебелина все радваше пръстите), изведнъж, без всякаква причина, се оказа съвсем изтъняла: няколко минути бързо четене, вече по нанадолнището – и... ужасно! Купчината череши, чернееща се лепкаво и червено пред нас, се превърна внезапно в отделни зърна: ето тази, наранената, е загнила, тази се е сбръчкала, изсъхнала е около костилката (а най-последната непременно е твърда, недозряла). Ужасно! Цинцинат свали копринената си фланелка, облече халата и като потропваше, за да превъзмогне треперенето, закрачи из килията. На масата се белееше празен лист хартия, а изпъквайки върху белотата му, бе оставен и изумително подострен молив, дълъг като живота на всеки човек освен на Цинцинат, с ебонитов блясък на всяка от шестте си страни. Образован потомък на показалеца. Цинцинат написа: \"И все пак аз сравнително. Нали този финал, аз предчувствувах този финал.\" Родион, застанал зад вратата, със строго шкиперско внимание гледаше през шпионката. Цинцинат усещаше как му хладенее на тила. Зачерта написаното и полека започна да го задрасква, при което възникна зачатъчен орнамент, който постепенно се разрасна и се нави в овенов рог. Ужасно! Родион гледаше през синкавата шпионка надигащия се и спускащ се хоризонт. На кого му прилошаваше? На Цинцинат. Изби го пот, всичко потъмня, усещаше корена на всяко косъмче. Часовникът би – четири или пет пъти, – крепостният отклик, отглас и заглъх се държа по съответния начин. Размахал крачета, от тавана по нишката се спусна паяк – официалният приятел на затворниците. Но никой не чукаше по стената, тъй като Цинцинат засега бе единственият арестант (в такава грамадна крепост!). Подир някое време надзирателят Родион влезе и му предложи кръгче валс. Цинцинат се съгласи. Ключовете от кожения колан на Родион дрънчаха, от него лъхтеше на селяк, на тютюн, на чесън и той си тананикаше, като пъхтеше в червеникавата си брада (къде са онези години, уви, натежа, задух). Изнесоха се в коридора. Цинцинат бе доста по-дребен от своя кавалер. Цинцинат бе лек като лист. Вятърът от валса разбухваше светлите крайчета на дългите му, но редки мустаци, а големите му прозрачни очи се втренчваха разногледо като на всички плашливи танцьори. Да, той беше твърде дребен за зрял мъж. Марфинка казваше, че неговите обувки ѝ стискат. До чупката на коридора бе застанал друг стражник, без име, с пушка, в кучешка маска с марлен отвор. Щом описаха кръг около него, се върнаха плавно в килията и тогава Цинцинат съжали, че дружеското ръкостискане на припадъка бе толкова кратко. Отново банално и унило, удари часовникът. Времето вървеше в аритметична прогресия: осем. Безобразното прозорче се оказа достъпно за залеза: отстрани върху стената бе легнал пламенеещ паралелограм. Килията се напълни догоре с маслото на здрача, съдържащ необикновени пигменти. Тогава се попита: какво е това вдясно от вратата – картина от решителен колорист или друг прозорец, разкрасен, каквито вече няма? (В действителност висеше пергаментов лист с две колонки подробни \"правила за затворниците\"; подвито крайче, заглавие с червени букви, винетки, древният герб на града – а именно: доменна пещ с крила – тъкмо те даваха необходимия материал на вечерния отблясък.). Мебелите в килията бяха представени от маса, стол, креват. Отдавна донесената вечеря (осъдените на смърт се хранеха по директорската разкладка) стинеше върху цинковата табла. Мръкна съвсем. Изведнъж се разля златна, гъсто наситена електрическа светлина. Цинцинат спусна крака от леглото. В главата му от тила към слепоочието по диагонал се търкулна топка за кегли, замря и пое обратно. През това време вратата се отвори и влезе директорът на затвора. Беше както винаги с редингот, държеше се идеално изправен, изпъчил гърди, мушнал едната ръка под ревера, а другата сложил отзад на кръста. Идеална перука, черна като катран, с восъчен път, плътно обгръщаше черепа му. Избраното му без любов лице с тлъсти жълти бузи и донякъде остаряла система от бръчки беше условно оживено от двете, и само от двете изцъклени очи. Равномерно движейки крака в стълбовидни панталони, той премина между стената и масата, почти стигна до леглото – но въпреки представителната си закръгленост преспокойно изчезна, стопи се във въздуха. След минута обаче вратата се разтвори отново, с познато този път скърцане – и както винаги с редингот, изпъчил гърди, влезе отново той. – Научавайки от достоверен източник, че понастоящем съдбата ви вече е решена – подхвана той с козуначен бас, – сметнах за свой дълг, почитаеми господине... Цинцинат каза: – Любезност. Вие. Много. (Това тепърва трябваше да се подреди.) – Вие сте много любезен – произнесе, окашляйки се, някакъв допълнителен Цинцинат. – Милостиви господине – възкликна директорът, без да забелязва неделикатността на думата. – Милостиви господине! Дългът. Аз винаги. Но защо така, ако смея да попитам, не сте докоснали храната? Директорът вдигна похлупака и поднесе до чувствителния си нос купата със застинало рагу. Хвана с два пръста картоф и мощно задъвка, вече избирайки с вежда нещо от другото блюдо. – Не зная какви толкова ястия ви трябват – избъбри той недоволно и пукайки с маншети, седна на масата, за да му е по-удобно да яде пудинга \"Кабинет\". Цинцинат каза: – Бих искал все пак да узная още колко остава. – Чудесен сабайон! Бихте искали все пак да знаете колко остава? За съжаление и аз не зная. Винаги ме известяват в последния момент, много пъти съм се оплаквал, мога да ви покажа цялата тази преписка, ако ви интересува. – Така че може би в най-близкото утро? – запита Цинцинат. – Щом ви интересува – каза директорът. – Да, просто е много вкусно и питателно, ето какво ще ви кажа, А сега pour la digestion разрешете да ви предложа цигара. Не се плашете, в краен случай тази ще е предпоследната – добави той уместно. – Аз питам – каза Цинцинат, – питам не от любопитство. Наистина страхливците са винаги любопитни. Обаче ви уверявам... Хайде, не мога да овладея треперенето си и тъй нататък – това не значи нищо. Ездачът не отговаря за треперенето на коня. Искам да зная кога – ето защо: смъртната присъда се компенсира от точното сведение за смъртния час. Голям лукс, но заслужен. А мен ме оставят в неизвестност, поносима само за живеещите на свобода. И друго: в главата си имам множество започнати и прекъснати по различно време работи... Просто няма да се занимавам с тях, ако времето до смъртното наказание все едно се окаже недостатъчно за стройното им приключване. Ето защо. – Ах, моля ви, недейте да мърморите – нервно изрече директорът. – Първо, това е нарушение на правилата, а второ – казах ви на чист руски и ви повтарям: не зная. Единственото, което мога да ви съобщя, е, че всеки момент се очаква пристигането на вашия предопределен от съдбата – а той, когато пристигне, когато си отпочине... когато свикне с обстановката, тепърва ще трябва да изпита инструмента, стига, разбира се, да не донесе свой, което е твърде, твърде вероятно. Тютюнът не ви ли е силен?! – Не – отвърна Цинцинат, като разсеяно си погледна цигарата. – Но все пак ми се струва, че според закона – ако не вие, управителят на града е длъжен... – Поприказвахме си, стига толкова – каза директорът, – аз съм тук всъщност не за да изслушвам оплаквания, а за да... – Той примигна, бръкна в единия си джоб, в другия; накрая измъкна от пазвата си лист на редове, явно откъснат от ученическа тетрадка. – Тук няма пепелник – отбеляза той, като потърси с цигарата си, – какво тогава, хайде да ги удавим в остатъка от този сос... Мда. Светлината май леко дразни очите. Може би, ако... Но за кога тепърва, може и така. Той разтвори листчето и без да слага роговите си очила, като ги държеше пред очите, зачете натъртено: \"Затворнико! В този тържествен час, когато всички погледи...\" Мисля, че ще е по-добре да станем – загрижено се прекъсна той и стана от стола. Цинцинат също се изправи. \"Затворнико! В този тържествен час, когато всички погледи са обърнати към теб и твоите съдии ликуват, и ти се готвиш за тези неволни телодвижения, които непосредствено следват подир отсичането на главата, аз се обръщам към теб с напътствено слово. Съдбата отреди – и никога не ще забравя това – да осигуря на твоя живот в тъмницата всички многобройни удобства, които законът разрешава. Ето защо ще бъда щастлив да окажа всевъзможно внимание на всяческа изява на твоята благодарност, но желателно в писмена форма и само от едната страна на листа.\" – Ето – каза директорът, като си сгъваше очилата. – Това е. Не ви задържам повече. Известете ме, ако нещо ви потрябва. Той седна на масата и започна бързо да пише, като по този начин показваше, че аудиенцията е приключила. Цинцинат излезе.", "date": "2018.10.27", "title": "Откъс от \"Покана за екзекуция\" на Владимир Набоков"}
