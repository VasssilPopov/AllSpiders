{"url": "https://www.dnevnik.bg/bulgaria/2019/05/27/3912258_gospodari_na_efira_preminava_na_onlain_izluchvane/", "text": "Господари на ефира\" спира излъчването на предавания в телевизионния ефир и ще се пренасочи към онлайн пазара. В разпространено съобщение на  официалната страница на шоуто  се уточнява, че \"Господари на уеба\" ще бъде и новото име на клиповете, които ще се излъчват в интернет. От изявлението на \"Господари на ефира\" се разбира, че \"преговорите с телевизиите за бъдещето на предаването в крайна сметка приключиха без резултат\" и \"визиите ни за бъдещото развитие на \"Господари на ефира\" се различават дотолкова, че не е възможно да бъде постигнато споразумение\". \"Вече разработваме нова платформа, с много ново актуално, забавно и атрактивно съдържание и разбира се ударни разследвания и репортажи, която ще видите през есента, а нашите водещи започват усилени тренировки и репетиции за да се превърнат в истински \"Господари на уеба\"\", допълват от предаването, продуцирано от братя Халваджиян. Скъпи приятели, както знаете вече няколко месеца \"Господари на ефира\" липсва от българския ефир. Преговорите с телевизиите за бъдещето на предаването, което през своята 16 годишна история се превърна в институция, в крайна сметка приключиха без резултат. Оказа се, че за съжаление, визиите ни за бъдещото развитие на \"Господари на ефира\" се различават дотолкова, че не е възможно да бъде постигнато споразумение. Ние от \"Господарите\" смятаме, че съдържанието е важно, ценностите, които защитава предаването са важни и те останаха неизменни през дългата ни история, въпреки че са неудобни както за всякакви мошеници, измамници, далавераджии и шарлатани, така и за властимащи, които злоупотребяват със служебното си положение. Причината за доверието и обичта на зрителите са именно тези ценности, тази философия, на които нямаме право да изменим. Продуцентите и екипът на \"Господари на ефира\" обявяват своето намерение да продължат и развиват явлението, което създадохме заедно през тези 16 години, но вече в онлайн среда. Смятаме, че бъдещето е в Интернет. Глобалната мрежа е най-свободната и динамична среда, която предоставя много възможности, в това число и най-важната за нас - свобода на словото. Вече разработваме нова платформа, с много ново актуално, забавно и атрактивно съдържание и разбира се ударни разследвания и репортажи, която ще видите през есента, а нашите водещи започват усилени тренировки и репетиции за да се превърнат в истински \"Господари на уеба\". Първият сблъсък на Зуека и Рачков с уеба, може да видите  тук . Очакваме вашите коментари и препоръки. Да живее \"Господари на уеба\"!", "date": "2019.05.27", "title": "\"Господари на ефира\" преминава на онлайн излъчване"}
{"url": "https://www.dnevnik.bg/citat_na_deniia/2019/05/27/3912092_citat_na_denia_ne_sum_imal_chestta_da_rabotia_s_g-n/", "text": "Това каза Радан Кънев, който бе избран за евродепутат от \"Демократична България\", на въпрос дали би работил с останалите 16 български евродепутати, сред които може да е Делян Пеевски (ДПС). Европейският парламент не е място, в което се събират национални фракции, за да се борят за политики, каза Кънев. Много трудно и по много малко въпроси ще работим с националисти и евроскептици, каквито бяха и БСП на европейските избори, добави Кънев.", "date": "2019.05.27", "title": "Цитат на деня: Не съм имал честта да работя с г-н Пеевски и не съм го виждал да работи"}
{"url": "https://www.dnevnik.bg/sport/2019/05/27/3912100_stiliian_petrov_mechtae_da_se_zavurne_vuv_futbola_v/", "text": "Седем години след като беше диагностициран с левкемия,  Стилиян Петров  мечтае да се завърне във футбола. Бившият играч на \"Астън Вила\" и капитан на националния отбор на България вижда себе си като бъдещ мениджър. \"Преди седем години ми даваха много малки шансове да оцелея, но още съм тук. Здрав съм и се радвам на живота, играя футбол с приятели и с децата ми и се надявам да се върна към футбола и да работя в него\", каза Петров в интервю пред \"Гардиън\". Рекордьорът по мачове за националния тим на България (106) разкри, че все още всички го питат дали е напълно здрав. \"Децата ми не разбират напълно защо всички ме питат това.\" Повод за интервюто с Петров беше двубоят между бившия му тим \"Астън Вила\" срещу \"Дарби каунти\", който е плейоф за влизане във  Висшата лига . Преди 11 години българският халф отбеляза невероятен гол срещу \"овните\", разписвайки се с удар от центъра. \"Искам да бъда мениджър, това е план, който обсъдих с моята съпруга Паулина още през 2015 г. Наскоро ме попитаха дали мисля, че някой не би ми предложил работа заради левкемията. За да ме предпазят от напрежението и всичко останало в работата. Не разбирам подобна бариера, дори напротив. Мисля, че всички биха били доволни да имат около себе си някой толкова силен психически\", добавя бившият играч. В момента бившият халф завършва своите треньорски курсове, като очаква своя УЕФА про лиценз, с който ще може да води професионални отбори. Петров има и своя фондация, която помага на хора, болни от левкемия.", "date": "2019.05.27", "title": "Стилиян Петров: Радвам се на живота и се надявам да се върна към футбола"}
{"url": "https://www.dnevnik.bg/evropa/2019/05/27/3912108_krainata_desnica_izprevari_s_pod_1_partiiata_na_makron/", "text": "Крайнодясната партия \"Национален сбор\" (НС) на Марин льо Пен е на първо място на изборите за Европейски парламент във Франция, изпреварвайки с 0.9 на сто партията на президента Еманюел Макрон \"Република, напред!\", показват окончателните резултати, оповестени от вътрешното министерство, предаде \"Франс прес\". Двете партии ще имат еднакъв брой евродепутати (23), преди Великобритания да напусне ЕС. След Брекзит НС ще получи допълнително място в Европарламента и ще има 24 депутати, а формацията на Макрон ще остане с 23, посочва \"Асошиейтед прес\". За водената от Жордан Бардела крайнодясна партия са гласували общо 5 281 576 души - с 205 213 повече от подкрепилите кандидатите на \"Република, напред!\". Избирателната активност е достигнала 50.12 на сто - с близо 8 процента повече, отколкото на евроизборите преди пет години. Окончателните резултати потвърждават доброто представяне на Зелените, получили 13.47 на сто от гласовете. Те остават на трето място и ще имат 13 евродепутати. Консервативната партия \"Републиканците\" получава 8.48 на сто от гласовете и ще има 8 депутати в ЕП, изпреварвайки крайнолявата \"Непокорна Франция\" (6.31 на сто и 6 депутати) и социалистите (6.19 на сто и 6 депутати). Кандидатите на останалите 28 листи във Франция не успяха да влязат в Европейския парламент. /БТА", "date": "2019.05.27", "title": "Крайната десница изпревари с под 1% партията на Макрон на евроизборите"}
{"url": "https://www.dnevnik.bg/politika/2019/05/27/3912116_demokratichna_bulgariia_otchete_uspeh_na_radan_kunev_i/", "text": "Оставаме вречени и с решимост да продължим към местните избори, каза съпредседателят на \"Демократична България\" Христо Иванов (\"Да, България\") на първата пресконференция на коалицията след европейските избори. Той благодари на водачите на листата, \"преди всичко на Радан Кънев\". \"Тази победа е негова. Ние го подкрепихме с желание, това е най-силният кандидат, който коалицията може да извади\", каза Иванов. Според него Кънев е най-подходящият да се бори за важните каузи. \"Европа тепърва има да осъзнае как да се гарантира върховенството на закона в Югоизточна Европа, как да бъдат спрени хибридните атаки\", каза още Христо Иванов. Според него в демократичното пространство има утвърдено обединение на демократите и то е показало ясна физиономия. Другият съпредседател на коалицията - Атанас Атанасов (ДСБ), отбеляза, че това са първите избори, на които \"Демократична България\" се е явила. Според него резултатът е задоволителен и е вкарал коалицията в \"А\" група. Освен това \"Демократична България\" е показала, че ще бъде фактор в политиката. Христо Иванов добави, че този резултат е задължаващ. Владислав Панев (\"Зелено движение\") каза от своя страна, че Радан Кънев ще бъде най-добрият български евродепутат. Панев отбеляза, че има зелена вълна в Европа и амбициите на коалицията са да променим България и ЕС, \"доколкото можем\". Кънев ще бъде част от ЕНП, но критичен към ГЕРБ \"Няма време за почивка, вече сме в кампания за местните избори. Има един голям извод от тези избори и той е, че БСП алтернатива не може да бъде. Алтернативата трябва да бъде различна от бившите комунисти и е наша отговорност да изградим тази алтернатива\", каза още Кънев. Той заяви, че ще бъде част от групата на Европейската народна партия (ЕНП). \"Ще работя с ГЕРБ (също член на ЕНП - бел. авт.) все така критично, както съм работил в българския парламент, за промяна на ЕНП. Марката \"Демократична България\" ще работи за разширяване \"Даваме си сметка, че много демократи и много свободни хора не ни подкрепиха. Ще работим за това да разширим подкрепата за \"Демократична България\". Трябва много внимателно да разгледаме резултатите на другите участници в дясно-център и дали трябва да водим коалиционни разговори\", каза Атанасов. Той добави, че \"Демократична България\" се е превърнала в марка и трябва да работи за разширяване. Местните избори са за разширяване на местно ниво, уточни Христо Иванов и добави, че ще се работи за местни коалиции. \"Започваме сериозна кампания, на първо място е София\", добави Атанас Атанасов. Той смята, че все още е възможно и трябва да има предсрочни парламентарни избори.", "date": "2019.05.27", "title": "\"Демократична България\" отчете успеха на Радан Кънев и се готви за местни избори (видео)"}
{"url": "https://www.dnevnik.bg/evropa/2019/05/27/3912117_bild_predlaga_kroika_za_izriazvane_na_kipa_kato/", "text": "Най-четеният германски всекидневник, \"Билд\", предлага в днешния си брой като средство за борба с антисемитизма кройка за изрязване на традиционната еврейска шапчица кипа, предаде \"Франс прес\". В Германия зачестяват антиеврейските нападения. С оглед на това в събота комисарят на германското правителство по въпросите на антисемитизма препоръча на евреите вече да не носят традиционната шапчица кипа навсякъде в страната, отбелязва \"Франс прес\". Мнозина в Германия, а и в Израел, протестираха, като приведоха аргумента, че евреите не бива да крият религиозната си принадлежност. Израелският президент Реувен Ривлин заяви, че е шокиран от препоръката на представителя на германските власти. Централният съвет на германските евреи вече неведнъж е предупреждавал за опасността да се носи тази шапчица. \"Билд\" се включва в дебатите, като приканва читателите си да бъдат \"солидарни със (своите) съседи евреи\", \"да си направят собствена кипа с четири прости действия и да се вдигнат срещу антисемитизма\". Хората могат да изрежат кройката на кипата, украсена с Давидова звезда, от първата страница на вестника. Миналата година подобен шаблон за еврейска шапчица предложиха на своята аудитория други два германски всекидневника - Те А Цет и \"Тагесшпигел\", призовали читателите си да заклеймят с изрязването му антисемитско нападение над израелец, носещ кипа, от страна на сириец в престижния берлински квартал \"Пренцлауер Берг\". Пострадалият успя да заснеме част от сцената и я качи в интернет. Германските власти изразиха открито безпокойство от антисемитизма, пренасян от мигрантите, идващи от страни, враждебни на Израел - например Сирия, Ирак и Афганистан. Миналата година престъпленията с антисемитски характер в Германия са се увеличили с около 20 процента по последни данни на вътрешното министерство. Огромното мнозинство, близо 90 процента от тези престъпления, обаче са извършени от крайнодесните среди. /БТА", "date": "2019.05.27", "title": "\"Билд\" предлага кройка за изрязване на кипа като средство срещу антисемитизма"}
{"url": "https://www.dnevnik.bg/citat_na_deniia/2019/05/27/3912103_citat_na_denia_hartiikite_v_bankata_sa_za_onezi_koito/", "text": "Така доскорошният капитан Георги Илиев отговори на въпроси, свързани с подозренията за симулативна игра срещу ЦСКА в мача на 4 май, спечелен от червените с 3:1 във Варна. Той говори след церемонията \"Футболист на футболистите\", където беше награден с приза за третото място. На въпрос дали е с чиста съвест Илиев заяви: ", "date": "2019.05.27", "title": "Цитат на деня: Хартийките в банката са за онези, които създават тези истории"}
{"url": "https://www.dnevnik.bg/evropa/2019/05/27/3912002_avstriia_ostana_bez_kancler_sled_vota_na_nedoverie/", "text": "Австрийският канцлер Себастиан Курц бе свален при вот на недоверие, внесен след сътресенията в кабинета заради скандала \"Ибисагейт\". Това е вторият силен политически отзвук по-малко от 24 часа след като бяха обявени първи резултати от повечето страни в Евросъюза, където имаше избори за Европейския парламент. Резултатът бе предизвестен, след като крайнодясната Партия на свободата обяви, че ще подкрепи  вота , а социалдемократите изложиха в серия публикации в \"Туитър\" мотивите си да не подкрепят канцлера. Курц ще остане на длъжността временно. Според в. \"Ди пресе\" новият канцлер трябва да бъде избран до 11 юни с мнозинство в парламента. Австрийските медии не споменават имена в първите часове след вота, но преди дни се говореше за възможността  Хайнц Фишер  - предшественикът на президента Александер ван дер Белен - да заеме поста за няколкото месеца до предсрочните избори. Задачата да се избере такъв човек е на държавния глава. Гласуването срещу Курц последва  скандала с видеозапис от вила в Ибиса . Клипът, разпространен от германския в. \"Зюддойче цайтунг\" и сп. \"Шпигел\", показа как бившият вицеканцлер и председател на крайнодясната Партия на свободата Хайнц-Кристиан Щрахе обещава щедри обществени поръчки на мнима племенница на руски олигарх. Последва решение на Курц и президента Александер ван дер Белен за предсрочни избори през есента. След искане крайнодесният вътрешен министър да напусне кабинета цялата Партия на свободата се изтегли от него. Правителството на Курц се разпадна и той носи отговорността за това, казаха социалдемократите. Те го обвиняват, че не се е консултирал с тях за назначаването на експертни министри на мястото на членовете на Партията на свободата. Така въпросът се оказа кой ще управлява Австрия до извънредния вот през есента. \"Курир\" пише, че след вота на недоверие Курц е най-кратко заемалият поста - по-малко от година и половина - във Втората република (след Втората световна война) - едва 525 дни. Предшественикът му, Кристиан Керн, заемаше поста едва 580 дни. Курц обаче ще има време да подобри резултата си, ако спечели изборите, продължава вестникът.", "date": "2019.05.27", "title": "Австрия остана без канцлер след вота на недоверие"}
{"url": "https://www.dnevnik.bg/politika/2019/05/27/3912150_gerb_pecheli_v_sofiia/", "text": "ГЕРБ печели изборите за евродепутати в София, като най-голяма преднина има в 24-ти избирателен район, обхващащ общините Възраждане, Искър, Кремиковци, Оборище, Подуяне, Сердика, Слатина и Средец. Втора навсякъде е БСП. Това сочат данните на Централната избирателна комисия (ЦИК), която е обработила почти изцяло протоколите на секционните комисии от столицата. В  (Банкя, Връбница, Илинден, Красна поляна, Люлин, Надежда, Нови Искър и Овча купел), за който резултатите са от 100% обработени протоколи, ВМРО изпреварва, макар и символично, \"Демократична България\" и е на трето място с 10.97% от действителните гласове. В този район ГЕРБ печели с 31.86%, а БСП има 26.68%. \"Демократична България\" взима 10.44%. В  , при обработени 99.8 на сто от протоколите, управляващите имат преднина от 7 процента пред основната опозиционна партия съответно с резултати 30.04% и 23.18%. На трета позиция е \"Демократична България\" - 17.54%, а четвърти - ВМРО - 9.50%. На пета позиция е независимият кандидат Десислава Иванчева. За бившия кмет на \"Младост\" са гласували 3.21 на сто от избирателите и така тя изпреварва ДПС с резултат 3.01. При обработени 99.5 на сто от протоколите Иванчева остава пета в района, където беше кмет, с 4.74% от гласовете. В   (Витоша, Изгрев, Красно село, Лозенец, Младост, Панчарево, Студентски и Триадица) разликата между ГЕРБ и БСП е най-малка от цяла София - 27.94% срещу 25.23%. Третата позиция е за \"Демократична България\" - 19.67%, а четвъртата - за ВМРО - 8.61%.", "date": "2019.05.27", "title": "ГЕРБ печели в София"}
{"url": "https://www.dnevnik.bg/sviat/2019/05/27/3912162_kitai_e_po-nadejden_turgovski_partnyor_ot_sasht_za/", "text": "Германските малки и средни предприятия в момента са на мнение, че Китай е по-надежден търговски партньор от САЩ или Великобритания. Това сочи публикувано днес проучване на Комерцбанк (Commerzbank), предаде ДПА. Според анкетата сред 2000 бизнес ръководители, проведена от фирмата \"Форса\" (Forsa), близо две трети от участниците очакват сигурността при планирането в компаниите им да бъде по-ниска през следващите две години заради множеството политически и икономически конфликти по света, а 61 процента прогнозират по-нисък икономически растеж. Анкетираните шефове на компании определят световните търговски спорове, климатичните промени и дизеловия скандал като най-големите предизвикателства пред германската икономика. Сигурността в планирането е спаднала значително, каза президентът на Асоциацията на германските износители Бе Ге А (BGA) Холгер Бингман. Това отчасти се дължи на липсата на достатъчна сигурност в отношенията с американския президент Доналд Тръмп. Над половината германски малки и средни предприятия изнасят продукцията си в други страни. Михаел Ройтер, ръководител на подразделението за корпоративни клиенти на Комерцбанк, каза, че доста компании ограничават потенциалното си разрастване заради различните геополитически предизвикателства. /БТА", "date": "2019.05.27", "title": "Китай е по-надежден търговски партньор от САЩ за германския бизнес"}
{"url": "https://www.dnevnik.bg/sport/2019/05/27/3912151_fotogaleriia_planinsko_biagane_na_skorost_iz_bistrica/", "text": "Бистрица рън\" привлече любители и напреднали бегачи", "date": "2019.05.27", "title": "Фотогалерия: Планинско бягане на скорост из Бистрица"}
{"url": "https://www.dnevnik.bg/video/2019/05/27/3912179_video_odata_koiato_nikoia_bulgarska_partiia_ne_se_seti/", "text": "Хубавата музика се дели на два вида: просто хубава музика и музика, която остава за векове. Деветата симфония на Бетовен е от втория вид - непреходна музика, оставаща за векове. Именно тази симфония (и по-точно - главната тема от последната ѝ част) се превърна в химн на Съвета на Европа, на Европейския съюз, че и на цяла Европа. Но как и защо тъкмо тя стана символ на Европа? Деветата, както всички я наричат за по-кратко, е последната симфония на Лудвиг ван Бетовен. Той я пише в продължение на две години, а премиерата ѝ е през 1824 г. във Виена. На диригентския пулт застава самият Бетовен, който дирижира, но всъщност не чува самата музика, защото е оглушал години по-рано. Последната част на Деветата, която се казва \"Ода на радостта\", включва не само оркестъра, но и хор и певци солисти. Това е истинска революция, защото преди това нито един композитор не е включвал човешки гласове в симфония - един традиционно чисто оркестров жанр. \"Братя стават всички люде\" Мелодията на \"Одата на радостта\" е преизпълнена с тържественост и величие. Тя се разпознава и запомня много лесно. Но не това е основната причина да бъде избрана за европейски химн. Решаваща роля в случая играе текстът. Бетовен използва стиховете на големия германски поет Фридрих Шилер от неговата \"Ода на радостта\", създадена през 1785 година. Композиторът, който още в младостта си много обича стихотворението на Шилер, особено се вдъхновява от строфата \"Братя стават всички люде\". Впрочем преди Бетовен към това стихотворение пишат музика още няколко композитори, включително и Франц Шуберт. В края на 18 век \"Одата на радостта\" от Шилер се радва на изключителна популярност - най-вече защото отразява духа на времето. След Великата френска революция нейните идеали - особено равенството и братството - намират горещ прием в Германия и отекват в душата на Шилер. Той създава \"Одата на радостта\" като трапезна песен за своя приятелски кръг, който се събира край масата с бокали вино в ръка и с радост от живота в сърцата. Ето няколко стиха от нея в историческия превод на Асен Разцветников: радост всичко живо пий - тичат зли, добри, в превара, в розовите ѝ следи. Тя за нас целувки има, благ другар и гроздов сок, сласт - за червея незрими, а за ангелите - Бог. Бетовен - също както и Шилер - се увлича по революционните идеи. Стихът \"Братя стават всички люде\" за него е квинтесенция на хуманизма, той се превръща в нещо като негово лично кредо. \"Разбира се, когато Шилер и Бетовен съчиняват своите произведения, и през ум не им минава, че в бъдеще може да се появи съюз на свободни държави, обединени от демократичните ценности. Тези двама гении могат само да мечтаят за братство и единство\", казва Кристине Зигерт, директор на архива в Дома-музей на Бетовен в Бон. Тя е убедена, че ако Бетовен можеше да си го представи, сигурно не би имал нищо против неговата \"Ода на радостта\" да стане химн на Европа. Универсалният език на музиката Въпреки че Бетовеновата \"Ода на радостта\" се пее по текста на Шилер, химнът на Европа върви само като музика - без думи. Избран е универсалният език на музиката, защото в противен случай би възникнал въпросът на кой точно от европейските езици да се пее официалният химн. Той e приет повече от 20 години след основаването на Съвета на Европа, който за пръв път се събира през 1949 година. През 1972 година Съветът на Европа решава да поръча на прочутия диригент Херберт фон Караян три версии на \"Одата на радостта\": за пиано, за духов оркестър и за симфоничен оркестър. По-късно, през 1985 година, \"Одата на радостта\" става химн и на Евросъюза. Разбира се, тя не подменя националните химни на държавите членки, а е просто нещо като визитна картичка на Европа, която припомня за идеалите на европейското общество: свобода, мир, солидарност и единство. В края на миналия век Съветът на Европа решава да популяризира своя химн сред по-широки прослойки и поръчва негови варианти в различни музикални стилове. Вече има хип-хоп версия, техно, изпълнение на електронен орган и на електрическа китара. Свой принос със собствено изпълнение дава известният германски диджей Moguai, а в социалните мрежи най-популярна (с над 18 милиона гледания) е наистина много вълнуващата флашмоб версия от Нюрнберг през 2014 година.", "date": "2019.05.27", "title": "Видео: Одата, която никоя българска партия не се сети да ви подари"}
{"url": "https://www.dnevnik.bg/analizi/2019/05/27/3912128_vreme_li_e_za_izbori_sled_14_godini_merkel/", "text": "Опасенията за сериозен пробив на антиевропейски настроените десни популисти в Германия, Австрия, Испания и Холандия така и не се оправдаха. Това е положителният резултат от изборите за Европарламент. Поляризацията между двата лагера на националистите и приятелите на Европа очевидно мотивира хората да гласуват - в много страни избирателната активност беше по-висока, отколкото предни години. По-висок бе и броят на избирателите под 30 години, които този път упражниха правото си на глас. И това също доказва, че хората се интересуват от Европа и искат да знаят как ще изглежда нашето бъдещо съжителство. Вотът на младите избиратели бе категорично спечелен от Зелените, които по най-убедителен начин показаха своя ангажимент в защита на климата – тема, която мнозина смятат за ключова. Катастрофата на германските социалдемократи За германските социалдемократи обаче изборите се превърнаха в истинска катастрофа. На европейско ниво най-старата демократична партия в Германия се свлече под 16%. И това не е всичко. В неделя в Бремен се проведе и паралелен избор за Ландтаг, парламент на провинцията, която от 73 години насам бе неизменно управлявана от социалдемократите. Властта им там обаче бе прекършена. За пръв път от седем десетилетия насам победата извоюва кандидатът на ХДС. Това двойно поражение няма как да остане без последствия. То сочи дълбоката криза на германските социалдемократи, които биха имали шанс да оцелеят в бъдеще само ако действително преориентират своята политика. Възможни са предсрочни избори През следващите дни в Брюксел ще се спори по това коя партия кои ръководни постове на ЕС да заеме. В Германия дискусиите ще се водят по-скоро по същество. Най-важният въпрос в тази връзка навярно е докога управляващата коалиция ще мъчи себе си, а и цялата страна, с отчаяните си усилия да остане на власт. Напълно възможно е ерата на Меркел, която продължава вече 14 години, да бъде прекратена не от другиго, а тъкмо от коалиционния ѝ партньор - социалдемократите - и още през тази година да се стигне до предсрочни избори. Това биха били избори, криещи безкрайно много неизвестности. Само едно ще е сигурно - Ангела Меркел няма да се кандидатира отново.", "date": "2019.05.27", "title": "Време ли е за избори след 14 години Меркел"}
{"url": "https://www.dnevnik.bg/politika/2019/05/27/3912201_zaradi_preferencii_andrei_slabakov_e_vtoriiat/", "text": "След реализирани преференции режисьорът Андрей Слабаков размества листата на ВМРО и ще бъде вторият избран евродепутат от партията, потвърди пред \"Дневник\" зам.-председателят на ВМРО Ангел Джамбазки. По последни данни се очаква ВМРО да има два мандата в новия Европейски парламент. Слабаков бе четвърти в листата на партията, но е успял да пренареди Юлиан Ангелов и Александър Сиди. По предварителни данни той има 6.5% преференции, но не успява да измести Ангел Джамбазки, който има 40% преференциален вот. Прагът за преференции е 5% от гласувалите за съответната листа. При 95% обработени протоколи по данни на Централната избирателна комисия за ВМРО са гласували 137 714 души. Пред \"Дневник\" Джамбазки каза, че засега не е воден разговор със Слабаков, но очаква той да се съгласи да бъде евродепутат.", "date": "2019.05.27", "title": "Заради преференции Андрей Слабаков е вторият евродепутат от ВМРО по предварителни данни"}
{"url": "https://www.dnevnik.bg/photos/2019/05/27/3911642_fotogaleriia_evroizborite_v_snimki/", "text": "Рекордно висока изборна активност, възход на зелените партии в Западна и Северна Европа, очаквано добри резултати за евроскептиците - ето как минаха евроизборите. На снимката: Протестираща от движението на \"Жълтите жилетки\" е задържана в Белгия.", "date": "2019.05.27", "title": "Фотогалерия: Евроизборите в снимки"}
{"url": "https://www.dnevnik.bg/sviat/2019/05/27/3911654_cipras_obiavi_predsrochni_izbori_zaradi_rezultata_na/", "text": "Гръцкият премиер Алексис Ципрас обяви, че страната му ще гласува на извънредни парламентарни избори заради резултатите на днешното гласуване за Европейския парламент на 26 май, предаде \"Катимерини\". Ципрас добави, че решението след вота, дал преднина на опозиционната, консервативна \"Нова демокрация\", не е тактическо, а свързано с етиката на левите политици. Той обясни, че решението е било \"неизбежно\", след като лявата СИРИЗА, оглавявана от него, взе 27% от вота - 7 пункта под \"Нова демокрация\". По-рано агенция \"Ройтерс\" съобщи, като цитира източници в правителството, че премиерът ще насрочи изборите за юни. Още преди агенцията да разпространи новината, опозицията настояваше гласуването да се състои възможно най-скоро. Ципрас обясни, че датата ще бъде решена при среща с президента след втория тур на местните избори другата седмица. Редовният парламентарен вот трябваше да е тази есен. Проучванията от месеци сочат, че \"Нова демокрация\" ще събере най-много гласове.", "date": "2019.05.27", "title": "Ципрас обяви предсрочни избори заради резултата на \"Сириза\""}
{"url": "https://www.dnevnik.bg/bulgaria/2019/05/27/3911683_pri_33_na_sto_obraboteni_izborni_protokoli/", "text": "По данни към 05:00 ч. на 27 май и при обработени 42.29% протоколи от секционните избирателни комисии \"Демократична България\" отново има шанс да вземе депутатски мандат в Европарламента. Според междинните резултати, обявени на сайта на Централната избирателна комисия (ЦИК), формацията има 7.59% от гласовете. Макар да остава над бариерата от 5.88 на сто, все пак с напредване на броенето на официалните данни, процентът на обединението пада, като към 04:00 ч. и при малко над 33 на сто от обработените гласове, то имаше 7.78% подкрепа. До късно снощи паралелните преброявания на социологическите агенции показваха, че обединението на \"Да България\", ДСБ и зелени се движи на ръба на бариерата от 5.88 на сто и не е сигурно дали ще вземе мандат. При първите данни \"Демократична България\" се смяташе, че получава подкрепата на около 6 на сто от избирателите, при 50 на сто от преброените паралелни гласове резултатът падна под бариерата, а през нощта отново леко се покачи, но остана на кантар - според \"Алфа рисърч\" на формацията не й достигаше подкрепа в рамките на статистическата грешка, а \"Галъп интернешънъл\" даваха резултати съвсем малко над бариерата. Официалните данни на сайта на ЦИК засега сочат, че \"Демократична България\" прескача бариерата, но дали този резултат ще падне отново при по-голям процент преброени окончателно протоколи и гласове остава да се види в следващите часове. Официалните данни от комисията показват още запазване на преднината на ГЕРБ пред БСП - партията на Бойко Борисов печели 30.53% от гласовете при 42 на сто обработени протоколи. БСП взима 25.63%, ДПС - 11.86%, а ВМРО - 8.47%. Останалите формации са под бариерата.", "date": "2019.05.27", "title": "При 42 на сто обработени изборни протоколи, \"Демократична България\" отново има шанс за мандат"}
{"url": "https://www.dnevnik.bg/sport/2019/05/27/3911594_fotogaleriia_sportnite_momenti_ot_uikenda/", "text": "Дейвид Бекъм е отново в действие на терена. Бившият английски национал се включи в мача на легендите между \"Манчестър юнайтед\" и \"Байерн\", като двубоят отбеляза  .", "date": "2019.05.27", "title": "Фотогалерия: Дейвид Бекъм, Тръмп и най-вълнуващото от спорта през уикенда"}
{"url": "https://www.dnevnik.bg/evropa/2019/05/27/3911719_proevropeiski_sili_dominirat_v_noviia_evropeiski/", "text": "Партиите, отдадени на засилване на Европейския съюз, ще контролират две трети от местата в новиа Европейски парламент, сочат официалните прогнози, разпространени тази сутрин. Крайно десни и националистически партии, обещаващи с популистки лозунги да върнат ЕС към повече власт на националните правителства и парламенти, се представиха силно, но засега те изглеждат силно раздробени в целите си, за да се обединят в солиден блок. Такъв е резултатът от гласуването в приключилите в неделя избори с рекордна от 1994 г. насам активност на имащите право на глас стотици милиони европейци. Бъдещият Европейски парламент ще бъде доста по-пъстър политически и ще изисква далеч повече умение от отделните групи да си сътрудничат и коалират, за да не бъде блокирана работата му. Показателен факт за новата ситуация е, че най-много депутати (по 29) изпращат ХДС-ХСС на канцлера Ангела Меркел и Брекзит партията на Найджъл Фараж, следвани от италианската \"Лига\" на вицепремиера Матео Салвини (28). Националистите на Марин льо Пен победиха във Франция новото движение на президента Еманюел Макрон, но то даде значителен тласък на либералите в ЕП до над 100 представители. Социал-демократите в Германия бяха изтласкани на трето място, но вторите по популярност Зелени засилват проевропейската група в европарламента с невижданите досега 70 депутати. Сборът от групите на Европейската народна партия, Социалисти и демократи (около Партията на европейските социалисти), либералите (досегашните ALDE плюс движението на Макрон) и Зелените дават надежда на проевропейските сили. Благодарение възхода на Зелените и либералите в крайна сметка се оказва, че четирите групи са изгубили само 20 от 751 места на евродепутати и ще контролират 505 места. Показателна е и реакцията на борсите (макар днес да не работят пазарите в Лондон и Ню Йорк) - еврото се държи стабилно (1.12 долара за Евро или близо до най-високото ниво от последните 2 седмици) и вниманието бързо се връща към търговското напрежение между САЩ и Китай и увеличената вероятност на 31 октомври Великобритания да напусне ЕС без сделка след оставката на Тереза Мей е включването на радикални еврокритици в борбата за премиерския пост. Няма \"дефицит на демокрация\" Резултатът от евроизборите е подпечатан със солидна демократична легитимност - избирателната актвиноот се увеличи до 51% - най-високото ниво от 20 години, след като на предишния вот бе 43%. Това е първото обръщане на тенденцията на непрекъснато намаляване на активността от първите преки евроизбори през 1979 г. и запушва устата на всички, които критикуват ЕС, че страда от дефицит на демокрация. На континента, родил демокрацията, засиленият интерес на гражданите на съюза към изборите е добър сигнал в контекста на възхода на автократични и тоталитарни режими като тези в Русия и Китай и на честите остри критики към Европа от американския президент Доналд Тръмп. Рязко засилените позиции на Зелените и либералите може да доведе до одобряване на такъв състав на Европейската комисия, който ще поддържа по-твърда линия в регулирането на бизнеса, облагането на мултинационалните компании и по-активна политика по промените в климата. Много по-вероятно е новото проевропейско мнозинство да засили и натиска над страните членки от Източна Европа да спрат да погазват върховенството на закона, човешките права и свободата на медиите. Какво ще направят Орбан и Салвини Това засилва натиска над унгарския премиер Виктор Орбан да направи своя решителен избор дали да изтегли партията си \"Фидес\" от Европейската народна партия и да се съюзи с Марин льо Пен и Матео Салвини. От една страна, ЕНП вероятно ще е принудена да води такава политика и споразумения с проевропейските сили - включително по имигрантския въпрос - каквито Орбан неведнъж обяви, че не може да подкрепя и няма как да \"продаде\" на избирателите си в Унгария. От друга страна, той поддържа дистанция от Салвини/Льо Пен и заради сериозни противоречия с техни водещи изолационистки лозунги и може да предпочете да остане в ЕНП. Там той не само ще е част от най-голямата парламентарна група и в новия Европарламент, но и при намаления брой на евродепутати в нея, неговите 13 представители изведнъж се оказват с относително по-голяма тежест. \"Голямата новина от тази нощ е, че възходът на екстремистите в Европа се оказа доста по-малък от очакваното\", коментира пред \"Ройтерс\" Гунтрам Фолф от института \"Брьогел\" в Брюксел. Салвини се представи толкова убедително у дома, че има основание да поиска промяна на участието си в националното управление, но на европейско ниво освен с Льо Пен той няма съюзници, постигнали силни резултати в страните си. Тепърва ще се следи дали ще успее да привлече 22 евродепутати на управляващите в Полша евроскептици от \"Право и справедливост\". Не е известо къде ще отиде и Найджъл Фарадж с неговите 29 депутати, но те безспорно ще се опитват да блокират, доколкото могат, решенията в началото на работата на Европейския парламент. До 31 октомври Великобритания така или иначе трябва да напусне ЕС (както и всички британски евродепатути да се тръгнат), но Фарадж ще се опита да обърка и този процес. Той вече поиска място в британския екип за преговори с ЕС за Брекзит и позициите му са такива, че по-скоро ще тласнат страната към \"развод без споразумение\". \"Зелената вълна\" В Германия, излъчваща най-много евродепутати, консерваторите на Меркел изгубиха 7 пункта, а евроскептичната \"Алтернатива за Германия\" добави 4 пункта до 11%. Но голямата новина в страната - и в Европа - е, че \"Зелените\" станаха втора сила с почти удвоен резултат до 21% от гласовете. Социал-демократите бяха пометени на трето място от тази \"зелена вълна\". Във Великобритания \"Зелените\" взеха над 11% от гласовете и са на трето място пред управляващите консерватори. Над 13% взе зелената коалиция във Франция, което я постави веднага след двата водещи блока - на Льо Пен и на Макрон. Заедно с доброто представяне на екологичните партии в редица западноевропейски държави - две места във Финландия и Дания, първо място в Ирландия от две десетилетия насам и солидни резултати в Белгия и Холандия - това помогна групата на \"Зелените\" в ЕП да се увеличи със 17 депутати до общо 69-70. Това ще една от малките групи в парламента, но с относително голяма политическа тежест поради необходимостта от сглобяване на работещо проевропейско мнозинство, което да блокира антиевропейски, националистически и популистки сили. Показателно е, че на този етап \"Зелените\" изпреварват с 1 депутат групата около Салвини - той се надяваше да има трета или дори втора по големина група в ЕП, но сега е пети.", "date": "2019.05.27", "title": "Проевропейски сили доминират в новия Европейски парламент"}
{"url": "https://www.dnevnik.bg/detski_dnevnik/2019/05/27/3908342_antoniia_vicheva_instruktor_dneshnoto_pokolenie_deca/", "text": "В това вярва Антония Вичева. Тя е инструктор в детския \"Лагер Беглика\" почти от самото му начало преди 10 години. Инициативата е на сдружение \"Байкария\", което се грижи да подобри планинските веломаршрути в България. Лагерите са подходящи за деца от 9- до 16-годишна възраст. Провеждат се в Източните и Западните Родопи, Рила, Пирин и Стара планина. - Много. Тази година може би ще имаме около 300 деца на всички лагери. Имаме много програми. Малко по малко през годините растат като брой и са много, наистина. Сравнително голям екип от хора сме. Всички програми са с водещи, които са специализирани в някаква област. Много от тях са планински водачи, има пещерняци, каякари, колоездачи. В момента сме с над 20 човека. - От една страна, да бъдат самостоятелни, но от друга, и да бъдат част от една общност, която прави нещо заедно, т.е. да се научат да градят, да имат собствено мнение, но и да градят в разбирателство с другите около себе си. - По-голямото предизвикателство е да се преодолеят страховете на родителите, отколкото на децата, защото всеки изпраща детето си с едно леко притеснение дали ще се справи, дали ще се чувства добре, дали съвсем няма да излезе от комфортната среда, която те са му създали. И всъщност много често, особено за децата, които за първи път идват на лагери, това е по-големият проблем, защото родителите до известна степен ги натоварват със своите страхове. Затова препоръчваме децата да се оставят да се развиват в рамките на тази седмица сами – по-малко да се чуват с мама и тати. - Телефоните не са забранени, защото стигнахме до извода, че това в голяма степен е в ежедневието на децата и те имат нужда да се чуват с близките си. По този начин освобождават част от напрежението. Забраняваме ги в рамките на дейностите, които извършваме през деня. Имат възможност да се чуват, но препоръчваме да не ги ползват твърде много. - Програмата е така подредена, че те нямат време за това. От тази година малките деца ще имат едно ограничено време, в което да се чуят с родителите си, защото често се случва така, че те се разстройват от това, че са далече, че са в нетипична среда. Това, което живее като желание в нас, е тези деца да се научат да ползват телефоните, така че да са им полезни за нещо, не за игри, да не се вглъбяват съвсем в комуникация само през тях. Просто да знаят, че това е нещо, което е полезно. Самите ние например използваме навигация електронно и не е съвсем логично да учим децата тотално да се откъсват от тези устройства. Самият факт, че те са ангажирани с физически активности, с които не им остава време да седят и да си чатят, да си общуват по този начин, е достатъчен да се откъснат и да искат друг тип изживявания. Трябва да са заети с други неща, може би това е формулата. - Има и глезени, но има и не чак толкова глезени. Според мен е нормално родителите да обгрижват повече децата си и да правят всичко за тях. В това няма нищо лошо, просто трябва да им се дава самостоятелност. Не е причина едно дете да се разглезва, когато му се осигуряват всички удобства. До голяма степен това е отново отговорност на родителите. Ние колкото и да се опитваме да помогнем в тази посока, ако родителят не е готов да даде свободата на действие и инициатива у дома, няма как детето само да си я изисква. То все още не е изградило такъв характер. Зависи, разбира се, от самото дете. Те са много различни. Имаме обратна връзка от майка, която ни писа, че синът ѝ, след като се прибрал от лагера, не ѝ позволявал тя да прави салатата, нещо съвсем елементарно като пример, обаче момчето е искало да вземе нещата в свои ръце. Децата в лагерите си имат различни задължения, като да се грижат за чистотата или да се грижат за това всички да станат навреме за закуска, обяд и вечеря. Такива роли им даваме, които да ги накарат малко да се грижат за средата и за всички, които са около тях. - По-свободни са. По-отворени са към нови неща, да опитват. Нямат строго изградено мнение, че това не е добре, а другото е. Много лесно опитват нови неща и не се притесняват от подигравки или лошо впечатление, което ще направят. Доста по-свободни са в сравнение с моето поколение, в което имахме насаден комплекс да се състезаваме помежду си. Сега го няма чак толкова. Друг пример ще дам – на въжена градина, която имаме на \"Лагер Беглика\", лично на мен ми се е случвало децата ги преминават много лесно, в повечето случаи без някакви драми. Най-малкото - не се притесняват, че няма да успеят пред останалите. По между си също много се подкрепят – учим на това, че изправени пред едни такива препятствия трябва да са готови да вярват на другия до тях и да му се доверят, че той им мисли доброто. - Да, в голяма степен се усеща, защото не обръщат внимание на детайлите обикновено. Особено в началото, пристигайки от града, те просто попадат в една друга среда и се опитват да пренесат това, което носят в себе си – опитват се да го вкарат в една нетипична среда. Още със стъпването на горските пътеки ги учим, че там са на гости на природата и около тях се движат мравчици, гущери и всякакви други гадинки, които живеят на това място, а ние сме временно там и не трябва нито да ги унищожаваме, нито да ги притесняваме. По-скоро да им се радваме, да ги наблюдаваме, защото от тях можем да научим много неща. Не всички успяват, обаче започват да наблюдават, особено когато им обърнеш внимание, проявяват любопитство – как расте мъхът и защо тази мравка носи товар, пет пъти по-голям от теглото ѝ - Обикновено за лагерите, където имаме по-големи деца, са или такива, които са по-опитни в природните лагери, или са идвали на наши и преди, така че с тях се работи и надгражда много лесно. В един момент тези деца идват по собствено желание. По този начин много по-съзнателно правят избора си на програма. Имаме пътуващи лагери, в които ги развеждаме из различни планини и те имат повече отговорности – например да си подготвят сами храната, бивака, да си носят голяма част от багажа. Това ги кара да бъдат по-отговорни и да се сработват по-лесно и по-добре. Разбира се ние посредничим във връзката помежду им, за да изгладим камъните, да ги насочим в посока, която да им помогне да си изпълнят целите на програмата. Хубавото е, че наблюдаваме положителна промяна сред голяма част от децата, които идват отново и отново на такива лагери, защото в тийнейджърските години има сътресения. Аз не смятам, че днешното поколение деца е лошо, напротив, даже мисля, че надеждата ни е в тях. Хубавото е, че имат един необятен свят от информация и преживявания. Лошото е, че имат толкова голям избор, че се опитват да живеят супербързо, да научават толкова много неща и някак си детството им се насища и нямат време за повече радост. - Всеки има нещо, което го привлича малко повече. Зависи как ги въведеш в цялото. Най-захласнати са сутрин на изгрев слънце, застанали на брега на язовира или застанали на ръба на една скала високо в планината, гледайки изгрева или залеза. Тогава са най-вглъбени и мисля, че това е една от най-силните магии, които им въздейства. В активностите всеки по различен начин се включва и по различен начин ги усеща. Не всички винаги са ангажирани, не на всички им харесва. Просто показваме много неща и даваме възможност на всеки да се почувства добре.", "date": "2019.05.27", "title": "Антония Вичева, инструктор: Днешното поколение деца не е лошо, напротив"}
{"url": "https://www.dnevnik.bg/bulgaria/2019/05/27/3911720_gerb_zapazvat_prednina_ot_nad_5_na_sto_pred_bsp/", "text": "Запазване на преднината на ГЕРБ пред БСП с над 5 на сто (партията на Бойко Борисов печели 30.77% от гласовете, а БСП - 25.01%). ДПС са трети с - 13.73%, а ВМРО получава 8.06%. Обединението \"Демократична България\" печели изборите зад граница. Това показват данните към 07:00 ч. на 27 май и при обработени 61.24% протоколи от секционните избирателни комисии, се съобщава на сайта на Централната избирателна комисия (ЦИК). Макар да губи част от подкрепата си при по-голям брой обработени протоколи в сравнение с 05:00 ч. тази сутрин, \"Демократична България\" е над бариерата от 5.88 на сто и печели място в европарламента с подкрепа от 6.90% до момента. По данните към 8.45 ч. и обработени 74.92 на сто от протоколите (виж графиката), които засега са последни, няма съществена промяна в разположението на силите. ГЕРБ запазва преднината си от около 5 на сто, \"Демократична България\" са над бариерата с 6.82 на сто, а ДПС качва малко подкрепа и е с 15 на сто от гласовете. Процентите за ВМРО падат леко и партията има 7.76 на сто подкрепа. Данните показват, че гласоподавателите извън страната са предпочели \"Демократична България\". Обединението събира 28.76 на сто от гласовете при обработени 100% от протоколите. На второ място хората в чужбина са предпочели ГЕРБ, като в секциите извън страната за партията са гласували 22.16% от хората. БСП е с 15.42% подкрепа, следвани от ВМРО със 7.06%. Едва на шесто място е ДПС с 4.06 на сто от гласовете в чужбина. До късно снощи паралелните преброявания на социологическите агенции показваха, че \"Демократична България\" се движи на ръба на бариерата от 5.88 на сто и не е сигурно дали ще вземе мандат. При първите данни \"Демократична България\" се смяташе, че получава подкрепата на около 6 на сто от избирателите, при 50 на сто от преброените паралелни гласове резултатът падна под бариерата, а през нощта отново леко се покачи, но остана на кантар - според \"Алфа рисърч\" на формацията не й достигаше подкрепа в рамките на статистическата грешка, а \"Галъп интернешънъл\" даваха резултати съвсем малко над бариерата. Официалните данни на сайта на ЦИК засега сочат, че \"Демократична България\" прескача бариерата, но дали този резултат ще падне отново при по-голям процент преброени окончателно протоколи и гласове остава да се види в следващите часове. По данни към 05:00 ч. и при обработени 42.29% протоколи от секционните избирателни комисии \"Демократична България\" събираше 7.59% от гласовете, сочеше информацията на ЦИК.", "date": "2019.05.27", "title": "\"Демократична България\" влиза в европарламента, печели изборите в чужбина (обновена)"}
{"url": "https://www.dnevnik.bg/sviat/2019/05/27/3911728_evroskeptichni_partii_sa_chetiri_ot_pette_nai-golemi_v/", "text": "На тази картина след евроизборите, които приключиха вчера, реагират европейските политици и пазарите. Стигна се и до поне едно решение за предсрочни избори - това на гръцкия премиер Алексис Ципрас. \"Дневник\" проследи на живо реакциите след вота.  ", "date": "2019.05.27", "title": "Евроскептични партии са четири от петте най-големи в новия Европарламент (хронология)"}
{"url": "https://www.dnevnik.bg/evropa/2019/05/27/3911733_rumuncite_nanesoha_dvoen_udar_na_upravliavashtite/", "text": "Румънците масово отхвърлиха мерки, смятани за подкопаващи борбата срещу корупцията, в референдум с незадължителен характер, като нанесоха двоен удар за управляващата Социалдемократическа партия, която освен това загуби подкрепа на евроизборите, предаде \"Ройтерс\". Двойното гласуване бе първият голям тест за популярността на социалдемократите, чиито реформи в съдебната система и в антикорупционното законодателство предизвикаха остри критики от страна на ЕС и САЩ. На референдума,  свикан от президента Клаус Йоханис , който често влиза в сблъсък с управляващата партия за съдебните и икономическите политики, гласоподавателите бяха помолени да решат дали на правителството да се забрани да променя правосъдното законодателство чрез извънредни постановления, както в момента може да прави, и дали искат национална забрана за амнистия и помилване в случаи, свързани с корупция. Според данни от националната избирателна комисия активността бе 41% при затваряне на секциите в 18 часа по Гринуич, над трийсетте процента, които са необходими, за да бъде валиден. \"Благодаря ви, румънци. Това е ясен глас за коректна политика, за истинска справедливост. Никой политик не може да игнорира вашия ясен глас за независима съдебна система\", каза Йоханис. По данни от Европейския парламент опозиционната центристка Национална либерална партия печели 27.86% от гласовете и е на първо място, следвана от социалдемократите с 24.84%. На националните избори през 2016 г. управляващите получиха 45%. Нов алианс на опозиционни партии (USR-Plus) е трета с 18.11%. В Румъния ще има президентски избори по-късно тази година и Йоханис е в силна позиция да спечели нов петгодишен мандат. Парламентарните избори се очакват през декември 2020 г. Според сайта romania-insider хиляди румънци в чужбина са чакали часове наред на опашки, за да гласуват, но много от тях не са успели.", "date": "2019.05.27", "title": "Румънците нанесоха двоен удар на управляващите социалдемократи"}
{"url": "https://www.dnevnik.bg/evropa/2019/05/27/3911737_vodeshtiiat_kandidat_na_liavocentristite_v_es/", "text": "Франс Тимерманс, кандидатът на лявоцентристите за председател на Европейската комисия, отхвърли варианта за изграждане на коалиция с крайнодесните сили, като призова за \"прогресивно\" мнозинство в следващия Европейски парламент, предаде \"Ройтерс\". \"Моето предложение е на масата: нека седнем заедно, прогресивните сили в този парламент, нека опитаме да намерим програма за следващите пет години, която да подготви Европа за предстоящите 30 години\", посочи Тимерманс. По думите му \"Играта на тронове\", или  надпреварата за запълване на петте висши позиции в ЕС  за следващите пет години, трябва да се случи след това и да се основава на такава програма. Според официалните прогнози, разпространени тази сутрин, партиите, отдадени на засилване на ЕС,  ще контролират две трети от местата  в новия Европейски парламент. Крайнодесни и националистически партии, обещаващи с популистки лозунги да върнат ЕС към повече власт на националните правителства и парламенти, се представиха силно, но засега те изглеждат силно раздробени в целите си.", "date": "2019.05.27", "title": "Водещият кандидат на лявоцентристите в ЕС изключи коалиция с крайнодесните"}
{"url": "https://www.dnevnik.bg/sport/2019/05/27/3911731_chistkata_v_cherno_more_produlji_s_razdialata_s_oshte/", "text": "Черно море\" се раздели с още четирима футболисти, обявиха от клуба рано сутринта в понеделник. Радослав Василев, Юго Кононго, Мехди Фенуш и Жоаким Балми вече няма да играят за отбора. Решението идва в първите дни след края на сезона за състава от Варна, който остана пети в Първа лига. То идва и дни след скандала, хвърлил сянка около последния кръг, в който се реши шампионът. В навечерието на гостуването на \"Лудогорец\" \"Черно море\" отстрани шестима основни футболисти - капитана Георги Илиев, Георги Китанов, Пламен Димов, Виктор Генев и Петър Витанов. От клуба все още не са обявили причините за решението си, като се очаква да го направят в следващите часове. Посочва се, че договорите на Илиев и Китанов са изтичали с края на сезона. \"Ръководството и спортно-техническият щаб на варненци им пожелава успех занапред\", пише в сайта на клуба. След  загубата с 1:4, която направи \"Лудогорец\" шампион за осми пореден път , треньорът Илиан Илиев насочи въпросите към ръководството и  заяви, че е шокиран и изненадан от решението . Футболистите са преминали изследване с полиграф с въпроси, свързани с мача с ЦСКА (1:3), като се очаква от клуба да информират какво ги е накарало да прибегнат до този ход. Георги Илиев  каза, че обвиненията към него са \"долна лъжа\" . От ЦСКА  заподозряха атака срещу клуба, целяща да се прехвърли вниманието от истинския проблем . Червените твърдят, че ще предприемат крайни мерки, включително свързани с договора за телевизионните права.", "date": "2019.05.27", "title": "Чистката в \"Черно море\" продължи с още четирима футболисти"}
{"url": "https://www.dnevnik.bg/na_put/2019/05/27/3911333_s_juber_pokrai_golemiia_barieren_rif/", "text": "Е лектрически тротинетк и под наем в Мадрид, водни таксита в Хърватия и не само. От тази седмица компанията за споделени пътувания \"Юбер\" предлага и ... подводници. Съвместният проект е с австралийския щат Куинсланд, където туристите се стичат за наблюдение на Големия бариерен риф. Между 27 май и 18 юни желаещите могат да изживеят необикновеното подводно пътешествие с помощта на апликацията Uber app, пише media.queensland.com. Любителите на природата ще могат да се насладят на природното многообразие на най-голямата екосистема в света без да ползват водолазен костюм и лиценз за правоспособност за гмуркане. В края на 2018 г. проучване на местните власти сред потребителите е установило, че разходка край Големия бариерен риф с подводница е най-желаното пътуване, за което те си мечтаят. Така възниква проектът scUber. Удоволствието, местата за което са ограничени, излиза 3000 австралийски долара или около 1800 евро за двама. То включва пътуване с хеликоптер до и от остров Херън, който е отправната точка за подводното плаване, и едночасов престой под водата. За най-ентусиазираните, които успеят в до 25 думи да обяснят възможно най-красноречиво защо искат да видят Големия бариерен риф, се предвижда пътуването да е безплатно. За съжаление, конкурсът е обявен само за граждани на САЩ, Канада, Великобритания, Франция, Нова Зеландия и Австралия. Печалбата от начинанието ще бъде насочена към опазване на околната среда в района на Рифа. Вижте видеото за Големия бариерен риф, заснето от администрацията на едноименния национален парк.", "date": "2019.05.27", "title": "С \"Юбер\" покрай Големия бариерен риф"}
{"url": "https://www.dnevnik.bg/evropa/2019/05/27/3911768_vodeshtiiat_kandidat_na_diasnocentristite_prizova_za/", "text": "Кандидатът на дясноцентристите за председателския пост в Европейската комисия Манфред Вебер призова за широк съюз на проевропейски сили със социалисти, либерали и зелени след изборите за Европейски парламент, които приключиха вчера, предаде \"Ройтерс\". \"Когато погледна данните, не виждам мнозинство срещу либералите, не виждам мнозинство срещу социалистите, не виждам мнозинство срещу Европейската народна партия. Така че това, което бих искал да направим, е да обединим силите си, за да работим заедно отсега нататък\", подчерта Вебер. Според официалните прогнози, разпространени тази сутрин, партиите, отдадени на засилване на ЕС,  ще контролират две трети от местата  в новия Европейски парламент. Крайнодесни и националистически партии, обещаващи с популистки лозунги да върнат ЕС към повече власт на националните правителства и парламенти, се представиха силно, но засега те изглеждат силно раздробени в целите си. Франс Тимерманс, кандидатът на лявоцентристите за председател на Европейската комисия, отхвърли варианта за изграждане на коалиция с крайнодесните сили, като  призова за \"прогресивно\" мнозинство  в следващия Европейски парламент.", "date": "2019.05.27", "title": "Водещият кандидат на дясноцентристите призова за широка коалиция в Европарламента"}
{"url": "https://www.dnevnik.bg/bulgaria/2019/05/27/3911760_v_haskovo_i_vraca_se_bavi_predavaneto_na_protokolite/", "text": "В Хасково и Враца се бави приемането на протоколи, което води до напрежение сред чакащите председатели на секционните комисии да ги предадат, показа в репортажи Би Ти Ви. 12 часа след края на изборния ден пред районната избирателна комисия в Хасково все още чакат стотици хора, които не са предали изборните резултати. Те предлагат да се промени организацията и да се направи график коя община в колко часа да дойде. Веселина Тенчева, председател на Районната избирателна комисия, отбеляза, че продължават да се приемат протоколи, защото има много голям брой сгрешени протоколи. \"В секциите, в които трябваше да бъде изготвен секционен протокол за едновременно гласуване с бюлетина и машина, над 90% от комисиите не успяха да се справят\", обяснява Тенчева. Към 8 ч. сутринта обработените протоколи са 66%. Отново заради множество грешки се бави приемането на протоколите във Враца. Александър Андреев, говорител на ЦИК, обяви пред БНТ, че в комисията няма постъпили жалби. Умората се натрупва, няма в момента каквото и да било напрежение, в ЦИК не са постъпили сигнали за опашки пред районните избирателни комисии и напрежение във връзка с приемането на документите, обяви той. Затова той смята, че става дума за застъпване на графиците по превозването на членовете на секционните комисии.", "date": "2019.05.27", "title": "В Хасково и Враца се бави предаването на протоколите"}
{"url": "https://www.dnevnik.bg/analizi/2019/05/27/3911774_bsp_v_rejim_zadulbochen_analiz_sinite_obratno_v_igrata/", "text": "Добро утро. Най-важното тази сутрин: - \"Демократична България\" порасна над 4% - Националистическа вълна в Европа няма ГЕРБ отново победи БСП на избори. Преднината на управляващите е от няколко процента. Данните от 7 часа сутринта показват почти 31% за партията на Бойко Борисов и малко над 25% за партията на Корнелия Нинова. ДПС традиционно са трети с подкрепа от почти 14%. Още две политически сили вероятно изпращат представители в Европейския парламент – ВМРО с малко над 8 на сто и извънпарламентарната \"Демократична България\" с почти 7 на сто. Важно уточнение: това са данни от преброени близо две трети от протоколите, актуалните данни може да продължите да следите от сайта на Централната избирателна комисия. Бойко Борисов и Корнелия Нинова още не са коментирали резултатите. Водачът на листата на ГЕРБ Мария Габриел спомена за \"невидим опонент\", който е претърпял първа загуба. Всички се сетиха за президента Румен Радев. Красимир Каракачанов пък попита как Волен Сидеров сега ще го гледа в очите. Прогнозите на социологическите агенции имат едно разминаване. Според \"Алфа рисърч\" ГЕРБ ще има 7 евродепутати, БСП петима, ДПС трима, ВМРО двама. Според \"Галъп\" и \"Тренд\" обаче последните два мандата ще бъдат поделени – по един за ВМРО и \"Демократична България\". Гласовете от чужбина вече са преброени – там номер едно е \"Демократична България\", следвана от ГЕРБ и БСП. Водачът на листата на ДПС Мустафа Карадайъ няма да замине в Брюксел, така Делян Пеевски се оказва де факто водач на листата. Все още обаче нямаме отговор на въпроса дали той ще стане евродепутат, или ще се откаже, както направи през 2014 г. Петя Владимирова от \"Дневник\" го пресрещна в село Света Петка, където Пеевски гласува.  , отговори той. Ще подаде ли Нинова оставка? Снощи не дойде отговор от \"Позитано\" 20. От Брюксел обаче Сергей Станишев призова за \"бърз и задълбочен анализ\" защо БСП е позволила такава загуба, след като преди месец е водила в проучванията. Прогнозите за победи на Марин льо Пен и Найджъл Фараж съответно във Франция и Великобритания се сбъднаха. Матео Салвини отново е най-силен в Италия, но общата картина е твърде различна – прогнозата за националистическа вълна в Европа се оказа силно преувеличена. В Румъния управляващите социалисти може и да събраха най-много гласове, но представянето им се приема като погром – почти два пъти повече от тях имат двете основни опозиционни партии, а огромно мнозинство от избиратели отхвърли на референдум предложените промени в съдебната система. В Гърция християндемократите от Нова демокрация победиха управляващата Сириза. Алексис Ципрас поиска предсрочни парламентарни избори колкото се може по-скоро. Редовните трябва да са октомври. Общата картина – ЕНП и ПЕС губят мнозинството си в Европейския парламент. Либералите и зелените с ръст. Националистите – също, но не толкова, колкото беше прогнозирано. В първия от празничните дни бяха обявени традиционните годишни театрални награди \"Аскеер\". На 24 май ректорът на Софийския университет проф. Анастас Герджиков отправи остра критика към политиците, които отново се наредиха отпред на шествието за празника. \"Ще кажа само, че безобразието се превръща в традиция\". Не пропускайте думите на ректора. Хубав ден.", "date": "2019.05.27", "title": "БСП в режим \"задълбочен анализ\". Сините обратно в играта"}
{"url": "https://www.dnevnik.bg/politika/2019/05/27/3911779_atanas_atanasov_demokratichna_bulgariia_moje_da_e/", "text": "Резултатът от европейските избори ни обнадеждава и ще работим, за да бъдем алтернативата на сегашното управление. Това заяви председателят на \"Демократи за силна България\" (ДСБ), част от коалицията \"Демократична България\", Атанас Атанасов, в ефира на Би Ти Ви. \"БСП не е алтернатива на тази политическа власт. Наложително е да се изведе нова, а компрометирането на ГЕРБ налага тя да се изведе отдясно и ние може да сме тази алтернатива\", каза той. По думите му хората вече не могат \"да бъдат излъгани лесно\". \"Резултатът от тези избори са гласовете на свободните хора, те ни дадоха надежда, ако останем без еврдепутат, това би били незаслужено\", добави лидерът на ДСБ. \"Кандидатите ни са образовани и начетени, а участието им не е самоцел – то би дало друг образ на България. Възможно да има разместване заради преференциите, самият Кънев, който е водач на листата, има доста преференции\", каза Атанасов. Според анализа му има рекордно ниска избирателна активност, а гласовете на ГЕРБ в абсолютни числа са 200 хил. \"Това е по-малко от общата общинска администрация.\" По думите му резултатът на ГЕРБ се дължи най-вече на местните структури на партията. Запазване на преднината на ГЕРБ пред БСП с над 5 на сто , партията на Бойко Борисов печели 30.77% от гласовете, а БСП - 25.01%. ДПС са трети с - 13.73%, а ВМРО получава 8.06%. Макар да губи част от подкрепата си при по-голям брой обработени протоколи в сравнение с 05:00 ч. тази сутрин, \"Демократична България\" е над бариерата от 5.88 на сто и печели място в европарламента с подкрепа от 6.90% до момента. Това показват данните към 07:00 ч. на 27 май и при обработени 61.24% протоколи от секционните избирателни комисии, се съобщава на сайта на Централната избирателна комисия (ЦИК). Според данните гласоподавателите извън страната са предпочели \"Демократична България\". Обединението събира 28.75 на сто от гласовете при обработени 99.48% от протоколите. На второ място хората в чужбина са предпочели ГЕРБ, като в секциите извън страната за партията са гласували 22.16% от хората. БСП е с 15.42% подкрепа, следвани от ВМРО със 7.06%. Едва на шесто място е ДПС с 4.06 на сто от гласовете в чужбина. До късно снощи паралелните преброявания на социологическите агенции показваха, че \"Демократична България\"  се движи на ръба на бариерата от 5.88 на сто  и не е сигурно дали ще вземе мандат.", "date": "2019.05.27", "title": "Атанас Атанасов: \"Демократична България\" може да е алтернативата на ГЕРБ"}
{"url": "https://www.dnevnik.bg/razvlechenie/2019/05/27/3911781_zapochna_vtoro_nivo_v_igrata_aladin/", "text": "Ако знаете къде се крие вълшебната лампа, можете да се включите във второто ниво на  играта  за филма \"Аладин\" и да спечелите една от десетте специални награди, сред които двойни билети за прожекциите на филма, кукла на принцеса Жасмин и няколко тематични комплекта от чанта и ключодържател и от тениска и татуировки от игралния римейк на Гай Ричи.  Второто ниво на  играта  започна в първите минути на днешния ден и ще продължи до полунощ на 2 юни. Тегленето на жребия с наградите е на 3 юни. От един профил може да се отговаря само веднъж във всяко ниво. След като веднъж изберете отговор в ниво на  играта  и натиснете бутона \"Отговори\", той се запомня и нямате възможност да променяте избора си. Лентата с участието на Уил Смит в главната роля вече отбелязва голям успех след дебютния си уикенд в северноамериканския боксофис с приходи от над 105 млн. долара. \"Дневник\" ще продължи да следи всички интересни новини около филма.", "date": "2019.05.27", "title": "Започна второ ниво в играта \"Аладин\""}
{"url": "https://www.dnevnik.bg/politika/2019/05/27/3911789_prezidentut_naloji_veto_vurhu_zakona_za_durjavnata/", "text": "Президентът Румен Радев наложи вето на Закона за изменение и допълнение на Закона за държавната собственост, съобщи институцията. Депутатите одобриха промените в началото на май с два проекта - един на ГЕРБ и един общ с \"Обединени патриоти\". Повече за одобрените текстове четете  тук . Той изрично заявява своята подкрепа за основната цел на промените в този закон – да се оптимизира и ускори процесът по изграждане на значими национални обекти. Той приветства и промените за насърчаване на инвестициите в индустриалния сектор. Независимо от това президентът смята, че не е постигнат баланс между обществения интерес и защитеното от Конституцията право на собственост и вместо ефекта на ускоряване се създава риск от забавяне на важни инфраструктурни обекти. Според президента и сега предварителното изпълнение на отчуждителни актове е приложимо за национални обекти - магистрали, пристанища, летища, газопроводи и др. С предложените промени към тях се добавят обекти с национално значение, определени като такива със закон или с акт на Министерския съвет. Предвид липсата на критерии, по които Министерският съвет обявява обектите с национално значение, приложното поле на предварителното изпълнение може да засегне множество частни имоти без гаранции, че това са обекти за общо ползване в обществен интерес. Държавният глава възразява и срещу неравнопоставеността между дребните и едрите собственици на земеделски земи и горски територии, които ще се обезщетяват по различен начин. Тази промяна според него създава сериозен риск, вместо да се ускори процесът на изграждане на значими национални обекти, той да бъде забавен. ЗА ВРЪЩАНЕ ЗА НОВО ОБСЪЖДАНЕ В НАРОДНОТО СЪБРАНИЕ НА РАЗПОРЕДБИ ОТ ЗАКОНА ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ДЪРЖАВНАТА СОБСТВЕНОСТ, ПРИЕТ ОТ 44-ОТО НАРОДНО СЪБРАНИЕ НА 15 МАЙ 2019 Г. Подкрепям основната цел на промените, направени със Закона за изменение и допълнение на Закона за държавната собственост - да се оптимизира и ускори процесът по изграждане на значими национални обекти. Приветствам и промените, свързани с насърчаване на инвестициите в индустриалния сектор (§ 5 , 6 и 8), предвид неговото значение за повишаване на икономическия растеж и създаването на нови работни места. Независимо от това не мога да се съглася с отделни разпоредби от Закона за изменение и допълнение на Закона за държавната собственост (ЗИД ЗДС), които отдалечават уредбата от основни конституционни ценности, намаляват интензитета на защитата на основни права на гражданите и създават сериозен риск да се забавя изграждането на значими национални обекти. В § 3, т. 1 от ЗИД ЗДС (относно чл. 39б, ал. 2 от ЗДС) се посочва размерът на определяната от съда парична гаранция, която е една трета от обезщетението съгласно акта за отчуждаване. Това се различава от действащата досега уредба, съгласно която гаранцията се определя според размера на преките и непосредствени вреди (чл. 391, ал. 3 от ГПК). Целта на паричната гаранция е да служи за изплащане на увеличения от съда размер на обезщетението по акта за отчуждаване, както и на другите обезщетения за компенсиране на вредите и пропуснатите ползи на собственика на отчуждения имот (чл. 39б, ал. 2 от ЗДС). В мотивите към законопроекта няма никакви аргументи защо гаранцията е определена на една трета, а не например на една втора. Като фиксира размера на гаранцията само спрямо определеното с отчуждителния акт обезщетение, законът намалява сигурността, че собственикът ще получи равностойно обезщетение, както изисква чл. 17, ал. 5 от Конституцията. Равностойното обезщетение следва да се изчислява не само на база пазарна оценка на имота, но и да обхваща пропуснатите ползи и нанесените вреди. Уредбата е още по-проблематична предвид обстоятелството, че Конституционният съд неведнъж се е произнасял за съдържанието на конституционното изискване за предварително обезщетение. В редица свои решения съдът застъпва разбирането, че обезщетението при отчуждаване на имот не може да се приеме за предварително, ако не е определено окончателно по размер с влязъл в сила акт на съда (Решение № 6 от 2013 г., Решение № 6 от 2006 и Решение № 7 от 2001 г.). С възможността инвеститорът да влезе във владение на имот - частна собственост и да започне строителни дейности, като се заплаща само обезщетението съгласно невлезлия още в сила отчуждителен акт и допълнителна гаранция в силно намален размер, на практика се допуска отнемане на правото на собственост. Така не се изпълнява конституционно предвиденото задължително условие за предварително и равностойно обезщетение на собственика (Решение № 6 на Конституционния съд от 2013 г.) Не на последно място, е съмнително дали тази промяна действително ще доведе до ускоряване изграждането на магистрали, пристанища, газопроводи и други национални обекти, тъй като изискването за обезщетяване с равностоен имот може да се окаже по-трудно, отколкото паричното обезщетяване. Разпоредбата изисква продължителен процес на доказване, че едни и същи имоти принадлежат на едни и същи собственици или съсобственици. Така се създава сериозен риск вместо да се ускори процесът на изграждане на значими национални обекти, той да бъде забавен. Споделям необходимостта от създаване на законова уредба, която да способства за бързото изграждане на магистрали, пристанища, газопроводи и други национални обекти. Като държавен глава обаче отстоявам разбирането, че бързината при осъществяване на такива проекти следва да бъде постигната чрез законодателни решения, които установяват справедлив баланс между обществения интерес и задължението за закрила на основни конституционни права на гражданите. Въз основа на изложените мотиви упражнявам правото си по чл. 101, ал. 1 от Конституцията на Република България да върна за ново обсъждане § 3, т. 1 относно чл. 39б, ал. 1, т. 1 в частта \"или обекти с национално значение\" и ал. 2, изр. първо в частта \"една трета\", както и § 4 от Закона за изменение и допълнение на Закона за държавната собственост, приет на 15 май 2019 г.", "date": "2019.05.27", "title": "Президентът наложи вето върху Закона за държавната собственост"}
{"url": "https://www.dnevnik.bg/analizi/2019/05/27/3911778_za_2_g_v_opoziciia_bsp_tupche_na_miasto/", "text": "Резултатите показват, че за около 2 години опозиция сме на същото място. Основният въпрос е защо имаше нужда от кампания срещу Станишев, защо имаше нужда от решения, и то еднолични, които се прикриват от Националния съвет- да бъдат извадени народните представители от парламента за три месеца. Става въпрос за около 12 заседания за парламентарен контрол, но и никой не седна да види колко закона се приеха, по които социалистите останаха без позиция. Кампанията, водена от нас, се опита да избяга от разбирането, че сме на европейски избори и неслучайно. Навсякъде се заявяваше, че сме акцент \"вътре\". Смятам, че трябва да сериозен анализ и политическа отговорност. Смятам, че партията се отклони от нормите на колективното ръководство - поведението, стила и метода на работа. Смятам, че системно се прокарваха разделителни линии вътре в БСП и навън. На кого беше нужно? Войната със Станишев е финален етап от тези неща. Смятам, че се положиха достатъчно усилия да се води една анти-Станишев кампания. Така че не очаквам кой знае какви чудеса от преференциите.", "date": "2019.05.27", "title": "Едно наум: За 2 години в опозиция БСП тъпче на място"}
{"url": "https://www.dnevnik.bg/evropa/2019/05/27/3910624_kljuchovite_dati_-_kakvo_sledva_za_evropa_sled_evrovota/", "text": "Европейските избори очертаха един пъстър парламент с проевропейско мнозинство, контролиращо две трети от местата. Бумът на евроскептиците не се състоя, но и работата на Европейския парламент ще е по-сложна най-малкото защото за пръв път групите на дясноцентристките и лявоцентристките сили няма сами да контролират мнозинството. Ето какво следва в Европа до края на годината: 27 май Партиите започват да си изясняват как най-добре да използват властта, която избирателите им дадоха на евровота от 23-26 май, как да сформират групи и коалиции за мнозинство в Европейския парламент. Лидерите на проевропейските групи ще се срещнат вечерта в първи опит да се споразумеят как да продължи напред всеки от водещите им кандидати за поста председател на Европейската комисия. 28 май Конференция на председателите в Европейския парламент (това са лидерите на партийните групи и представител на ръководството) заседава сутринта. Очаква се да приеме призив към лидерите на 28-те държави в ЕС да предложат кой ще ръководи Европейската комисия. Така формално започва процедурата за определяне наследник на Жан-Клод Юнкер. В 18 часа в Брюксел започват да се събират премиери и президенти на 28-те. На работна вечеря те ще обсъдят резултатите от изборите и ще дадат мандат на Доналд Туск, председател на Европейския съвет, да започне преговори за най-високите постове в ЕС, включително неговия. Юни Парламентарните групи преговарят помежду си и с Туск, за да изяснят шансовете на всеки от водещите кандидати да бъде одобрен от Европейския парламент, както и да опитат да променят процедурата така, че парламентарните групи в ЕП, а не Европейският съвет, да има водеща роля в номинирането - нещо, на което мнозина национални правителства се противопоставят. 20-21 юни Лидерите на ЕС опитват да се споразумеят кой да е наследникът на Марио Драги като управител на Европейската централна банка. Възможно е да има съгласие и за това кой да наследи Туск и Федерика Могерини - върховен представител на съюза по въпросите на външните работи и политиката на сигурност и заместник-председател на Комисията. 1 юли На теория Великобритания трябваше да напусне ЕС в този момент и евродепутатите ѝ изобщо да не заемат местата си в ЕП. След оставката на Тереза Мей (тя ще си тръгне на 7 юни) това изглежда невероятно, защото трябва да бъде избран неин наследник в правителството и начело на партията, който да постигне и прокара през парламента приемлив за депутатите вариант на споразумението за напускане на ЕС. Британците най-вероятно ще останат в ЕП до 31 октомври - крайният срок, приет в компромисното решение на 27-те от ЕС за отлагане на Брекзит, който трябваше са е факт на 29 март. 2-4 юли Новият състав на парламента се събира в Страсбург. Започва се с избор на 3 юли на председател на мястото на Антонио Таяни - друга от ключовите фигури в ръководството на ЕС. 16-18 юли Още едно заседание на парламента в Страсбург. Това е най-ранната дата за одобряване на бъдещия председател на Европейската комисия, за да започне той да кани правителствата да му предложат комисари, той да обсъди с тях квалификацията им, да си представи как и с какви ресори да сглоби Европейската комисия и да предложи състава ѝ на депутатите. Юли-август Одобряване на новия председател на Европейската комисия. Ако няма споразумение за името, следват нови срещи до намиране на приемлив кандидат. След предишните избори Туск и Могерини например бяха номинирани на среща на върха в края на август. Септември След лятната пауза на ЕП през август започват изслушвания на кандидатите за еврокомисари. Предложените от евроскептични страни като Унгария, Полша или Италия ворятно ще бъдат подложени на доста по-подробна проверка и въпроси. Евродепутатите могат да препоръчат да им бъде предложено друго име, но правомощията им в пленарна зала са да одобряват цялата Европейска комисия, а не комисар по комисар. 22-24 октомври Европейският парламент трябва да одобри новия състав на Европейската комисия. Но може и да не го направи. 31 октомври Великобритания напуска ЕС - с одобрена сделка или не - но не е изключено Лондон да поиска и получи още едно отлагане на Брекзит. 1 ноември Европейската комисия трябва да встъпи в длъжност. Ако не е одобрена от ЕП, продължава да работи екипът на Жан-Клод Юнкер. На тази дата би трябвало във Франкфурт поста си да поеме наследникът на Марио Драги в Европейската централна банка. 1 декември Наследникът на Донад Туск трябва да поеме поста председател на Европейския съвет.", "date": "2019.05.27", "title": "Ключовите дати - какво следва за Европа след евровота"}
{"url": "https://www.dnevnik.bg/bulgaria/2019/05/27/3911792_blizo_polovinata_ot_glasuvalite_sa_polzvali/", "text": "Малко под 50% от избирателите са използвали преференция при гласуването, с която посочват кой кандидат от партийната листа лично предпочитат. Това показват данните на социолозите от \"Алфа Рисърч\", съобщи пред Би Ти Ви управляващият партньор в социологическата агенция Боряна Димитрова. Все още чакаме окончателните данни на ЦИК, но реално преференцията имаше значение, допълни тя. Следващият интересен въпрос, който предстои да дискутираме, е това как вътре в партиите са се разместили листите, коментира социологът. По данни на агенцията е много висок делът на използвалите преференции в \"Демократична България\", в БСП и във ВМРО. Димитрова коментира, че и при предишните избори е имало по-висока избирателна активност в Западна Европа, отколкото в Източна. В България има по-ниска избирателна активност на евроизбори, отколкото на национални – това е устойчива тенденция, отбеляза тя. Анализаторът отбеляза, че в България активността се изчислява на базата на \"нереалистично високи\" избирателни списъци – 6 млн. и 300 хил. души. Според \"Алфа Рисърч\" реално избирателите са около 5 млн. и 100 хил., което означава около 40-42% реална избирателна активност. България се нужде от реални избирателни списъци, защото показва реална оценка на процесите, допълни Димитрова. Социологът отбеляза още, че до окончателното преброяване на изборните резултати и разпределение на гласовете няма как да се знае със сигурност коя партия колко депутати ще вкара в Европейския парламент. Механизмът, по който българската избирателна система изчислява резултатите, е такъв, че може да се стигне и до ситуация, при която два-три гласа да са определящи, каза Боряна Димитрова. Но картината кардинално няма да се промени, допълни тя. За ситуацията след изборите според данните на \"Алфа Рисърч\" около 31% заявяват, че са за запазване на статуквото, а 32 на сто са за запазване на сегашното правителство, но с персонални промени. Въпреки победата на ГЕРБ не може да се смята, че те не трябва да предприемат оттук насетне каквото и да е, коментира тя. Но за предсрочни избори са доста по-малко хора - около 22%, като те са по-скоро избиратели на БСП. Тезата за нов предсрочен вот не успя да спечели мнозинство, което отне тази желана победа на БСП, каза социологът. Неправилното позициониране на БСП вместо по теми, важни за гражданите, единствено върху темата за предсрочен вот, не успя да вдигне вълна и да й даде повече подкрепа, като я остави в границите на 25 на сто, допълни Боряна Димитрова.", "date": "2019.05.27", "title": "Близо половината от гласувалите са ползвали преференция, отчита \"Алфа Рисърч\""}
{"url": "https://www.dnevnik.bg/evropa/2019/05/27/3911783_fragmentiraniiat_evroparlament_uslojniava/", "text": "Задачата да бъдат избрани петимата души, които да заемат най-висшите постове в ЕС през следващите пет години, стана още по-сложна, след като  изборите за Европейски парламент  разкриха задълбочаваща се политическа фрагментация в блока, предаде \"Ройтерс\". Двете големи центристки групи – Европейската народна партия (ЕНП) и Прогресивният алианс на социалистите и демократите (С&Д) – вече няма да разполагат с мнозинство в 751-местната институция. Заедно се очаква те да имат 329 места (доста по-малко от досегашните 401). Това е недостатъчно за мнозинството от 376 гласа, което е необходимо, за да бъде одобрен новия председател на Европейската комисия. Кандидатът на дясноцентристите за председателския пост в Европейската комисия Манфред Вебер  призова за широк съюз  на проевропейски сили със социалисти, либерали и зелени. \"Когато погледна данните, не виждам мнозинство срещу либералите, не виждам мнозинство срещу социалистите, не виждам мнозинство срещу Европейската народна партия. Така че това, което бих искал да направим, е да обединим силите си, за да работим заедно отсега нататък\", подчерта Вебер. Сложната парламентарна аритметика ще се обсъжда, когато 28-те лидери на ЕС  се срещнат в Брюксел във вторник , за да се договорят кой ще ръководи Европейската комисия, Европарламента,  Европейската централна банка , Европейския съвет, както и кой ще бъде новият върховен представител на ЕС за външната политика. Разговорите между политическите групи започват днес. Либералният алианс е подсилен от гласовете за президента Еманюел Макрон във Франция, а Зелените също празнуват силното си представяне. Франс Тимерманс, кандидатът на лявоцентристите за председател на Европейската комисия,  отхвърли варианта за изграждане на коалиция с крайнодесните , като призова за \"прогресивно\" мнозинство на проевропейските сили, въпреки че социалисти, либерали и зелени заедно все още няма да разполагат с мнозинство. Възможни са и други коалиции в новия Европарламент, който ще започне работа на 2 юли. Която и да е от тях обаче ще трябва да обединява множество партньори, за да има успех. На срещата на 28 май е малко вероятно да бъде избран кандидата за председател на Еврокомисията. Тя обаче ще даде на председателя на Европейския съвет Доналд Туск мандат за допълнителни консултации, които той се надява да завърши през юни. Географията, партийната политика, балансът между половете, както и профилите на кандидатите играят роля в процеса на избиране на новите лидери. Накрая Европейският парламент ще трябва да одобри избора на държавните и правителствени ръководители. Продължителен блокаж в националните столици или в Европарламента ще затрудни ЕС при взимането на важни решения и ще отслаби позицията му на глобалната сцена. Евродепутатите настояват приемникът на Жан-Клод Юнкер да бъде избран по  метода с \"водещия кандидат\" , в който претендентите за поста се предлагат от групите в Европейския парламент. Не всички държави членки (особено Франция) обаче са съгласни с него. Като компромисни фигури се споменават главният преговарящ за Брекзит Мишел Банрие (от Франция; ЕНП) и  Кристалина Георгиева  от Световната банка.", "date": "2019.05.27", "title": "Фрагментираният Европарламент усложнява разпределянето на лидерските постове в ЕС"}
{"url": "https://www.dnevnik.bg/sviat/2019/05/27/3911798_fiat_kraisler_predloji_na_reno_da_se_sleiat_v_ogromen/", "text": "Фиат Крайслер\" формално отправи предложение на френския си конкерунт \"Рено\" за сливане, от което може да се появи третият по големина производител на автомобили в света. Подробностите са били уточнени тази нощ и са обсъдени на среща от борда в централата на \"Рено\" рано сутринта, допълва \"Ройтерс\". Ако бъде одобрена от ръководствата и акционерите, както и ако получи съгласието на антимонополните регулатори, сделката ще доведе до производител, способен да продава 8.7 милиона коли годишно. Бъдещият концерн ще присъства със силни позиции в ключови райони по света, ще има силни технологични предимства, ще обхваща пълния спектър от луксозни автомобили до такива за масова употреба и ще може да пести 5 млрд. евро годишно само от оптимизирането на работата, твърдят от италианско-американската компания. Обединената корпорация ще бъде листвана на борсата като регистрирана в Холандия холдингова компания. На акционерите на \"Фиат-Крайслер\" ще бъдат изплатени 2.5 млрд. евро специален дивидент. Всяка от двете компании ще получи по 50% от холдинга чрез емитирането на нови акции.", "date": "2019.05.27", "title": "\"Фиат Крайслер\" предложи на \"Рено\" да се слеят в огромен холдинг"}
{"url": "https://www.dnevnik.bg/razvlechenie/2019/05/27/3911423_fotogaleriia_stiga_ste_kostinbrodeli_i_oshte/", "text": "В началото на седмицата \"Дневник\" представя традиционната класация на избраните сред препоръчваните комикси.", "date": "2019.05.27", "title": "Фотогалерия: \"Стига сте костинбродели\" и още препоръчвани комикси"}
{"url": "https://www.dnevnik.bg/razvlechenie/2019/05/27/3911799_koncertut_na_mad_professor_i_lee_scratch_perry_se_mesti/", "text": "Първото съвместно шоу в София на едни от най-влиятелните изпълнители в дъб музиката Mad Professor и Lee \"Scratch\" Perry на 2 юни се мести в Sofia Live Club, след като  първоначално бе обявен  за \"Маймунарника\", съобщиха организаторите от Reel Feel. Промяната на мястото е заради неблагоприятните метеорологични прогнози, които биха възпрепятствали безпроблемното протичане на събитието. За да избегнат възможните технически проблеми и да осигурят приятното прекарване на публиката, организаторите и мениджмънта на гостите са решили, че е по-добре мощната им саунд система да посрещне почитателите им на закрито.  Заради промяната в локацията е намален и капацитетът на събитието. Ограничено количество билети все още се намират  онлайн  на цена 35 лв. Желаещите да върнат билетите си могат да го направят чрез партньорската мрежа на \"Ивентим\". Сумата ще може да бъде възстановена в конкретния обект, от който е взет билетът, до 30.06.2019. Билетите, закупени онлайн и платени с карта, могат да бъдат изпратени или занесени лично в централния офис, намиращ се на ул. 6-и септември 58 в София, като в рамките на 7 работни дни всеки клиент ще получи обратно пълната сума. В случай на плащане чрез наложен платеж или по банков път, билетите се изпращат по пощата с номер на банкова сметка, по която да бъде възстановена сумата, заедно с име на титуляр и телефонен номер за връзка. Цялата сума за закупени билети се изплаща веднага при връщане на билетите в централния офис на \"Ивентим\" на посочения по-горе адрес.", "date": "2019.05.27", "title": "Концертът на Mad Professor и Lee \"Scratch\" Perry се мести"}
{"url": "https://www.dnevnik.bg/bulgaria/2019/05/27/3911800_kratki_novini_murtvi_kone_sa_otkriti_v_gorista/", "text": "Ерен Осман от Силистра победи 25 конкуренти от 7 държави в международното състезание Young Car Mechanic, организирано от Inter Cars S.A. във Варшава, съобщават организаторите Интер Карс. Състезателите премериха сили в диагностиката и ремонта на автомобили. Страната ни бе представена от Николай Петаларев, Ерен Осман и Кристиaн Александров. Осман получи най-голям брой точки в оспорваната надпревара. Общият брой точки на българските участници отрежда на страната ни в неофициалното класиране по нации. Общият награден фонд е 25 хил. евро, а всички участници ще посетят фабриката на Elring – един от най-големите производители на автомобилни компоненти за двигател. Продължава разследването на инцидента край Ихтиман По случая работят експерти на Министерството на транспорта и Националната следствена служба, съобщава Би Ти Ви. \"Самолетът излита в 11, 20 ч. и две минути след излитането, в западен курс, на височина 60-80 метра, прави рязък завой наляво и се срива, като прави три витки към земята. Машината пада на земята и възниква пожар. Една вероятните хипотези е, че самолетът набирайки височина е изпълнил маньовър на ляво с по-голям наклон, на авиационен език това се нарича скоростен срив\", заяви Христо Христов от Министерството на транспорта пред медията. Експертите определят самолета като \"експериментален\". Пилотът е бил опитен, имал е над 300 часа има на този самолет. Подобен инцидент с малък самолет имаше през април край Оризаро до Пловдив. Мъртви коне са открити в гориста местност до Панагюрище Това е станало вчера до село Панагюрски колонии, съобщава агенция \"Фокус\". По думите на кмета на населеното място Петко Стоев все още не е известно дали животните са застреляни или отровени. \"Те имат собственик, но се движат свободно из селото. Много често можеха да бъдат забелязани на главния път, където създаваха предпоставки за инциденти. Многократно е говорено с техните притежатели, но мерки не са взети\", уточни той. Очаква се да започне разследване по случая, за момента реалните собственици на животните не са открити.", "date": "2019.05.27", "title": "Кратки новини: Мъртви коне са открити в гориста местност до Панагюрище"}
{"url": "https://www.dnevnik.bg/evropa/2019/05/27/3911817_belgiia_otchita_nai-golemiia_vuzhod_na_krainata/", "text": "Белгия отчита най-големия възход на крайната десница от 1936 г. насам на състоялите се вчера избори за федерални и европейски депутати, както и за местна власт. Тази сутрин се опровергават снощните очаквания крайнодясната партия Вламс беланг да бъде първа във Фландрия - тя остава втора политическа сила в региона и трета във федералния парламент. Продължава възходът на комунистите и зелените във Валония, докато почти всички останали партии в страната губят гласове, предаде БТА Крайнодесните взимат от подкрепата за умерените националисти от Нов фламандски алианс (НФА) - водещата фламандска партия в последното десетилетие. Във Валония първи остават социалистите, на второ място са реформаторите. Във федералния парламент НФА ще има най-много представители (25 на сто), но се наблюдава спад от 8 на сто в подкрепата за умерените националисти. Социалистите получават 20 процента и отчитат спад от 3 на сто. Крайната десница е трета политическа сила с 18 на сто и ръст от 15 процента. Политическите наблюдатели посочват, че предстоят много трудни преговори за съставянето на следващата управляваща коалиция. Медиите отбелязват, че няма потвърждение за среща на крал Филип с крайнодесните при започващите днес преговори за съставянето на следващото федерално правителство. Френскоезичните вестници определят тази сутрин резултатите от изборите като \"черна/кафява вълна\", \"политическо цунами\". Те задават въпроса как ще се сработят фламандско мнозинство на десницата и валонско мнозинство от социалисти, комунисти и природозащитници. \"Либр Белжик\" отбелязва, че всеки втори фламандец е гласувал за националисти или крайни националисти и призовава да се проумеят причините за този изборен резултат. \"Еко\" настоява младите избиратели да бъдат убедени, че предложенията на ксенофобските политически сили са несериозни, както и да се запази досегашната уговорка за изолация на Вламс беланг. \"Соар\" настоява мнението на подкрепилите крайната десница да бъде чуто. \"Дерниер йор\" пише, че се пропуква бетонната стена около Вламс беланг и изглежда ще се наложи останалите партии да взаимодействат с крайната десница. Водещите издания във Фландрия поставят на първо място въпроса за т. нар. санитарен кордон около Вламс беланг и отчитат, че резултатите са първата загуба досега за НФА. \"Морхен\" посочва, че ако крайнодесните влязат в местното управление, това ще доведе до международна изолация на Фландрия. Изданието допълва, че демократичните партии не могат да се насочат към подобно взаимодействие заради програмата на Вламс беланг по отношение на миграцията, разделението на Белгия и разпределението на бюджета. \"Газет ван Антверпен\" настоява за изолиране на крайната десница и съставяне на мнозинство от останалите партии. \"Ласте нюс\" призовава за разговор с Вламс беланг, защото все още не е доказано, че партията е расистка или недемократична. \"Стандарт\" пише, че фламандците са ядосани и уплашени и са повалили традиционните партии в нокдаун. \"Тейд\" изразява очакването НФА да успее да претвори яростта на избирателите в политически решения. Според \"Нюсблад\" провалът на досегашните партии се дължи на това, че не са намерили отговори на тревогите на хората. \"Беланг ван Лимбург\" заключава, че пропастта между партиите и избирателите се е оказала по-дълбока от очакваното.", "date": "2019.05.27", "title": "Белгия отчита най-големия възход на крайната десница от 1936 г. насам"}
{"url": "https://www.dnevnik.bg/analizi/2019/05/27/3911825_evropa_pobedi/", "text": "Преди изборите ни убеждаваха, че популистката вълна, която ни донесе Брекзит и Тръмп, ще се превърне в цунами. Медии и анализатори предричаха огромен ръст на популистите по целия континент. Националисти, протекционисти и обикновени руски ченгета се надяваха, че изборите през 2019-а ще доведат до фактически разпад на ЕС, до някаква \"Европа на отечествата\" , слаба и разпокъсана, удобна жертва на всякакви икономически и геополитически интереси. да демотивира електората, да създаде чувството, че някакъв нов, националистически световен ред е неизбежен, да убеди хората, че Европа работи против техните интереси. Лидерите на либерална Европа бяха описвани като слаби, наивни или злонамерени, обречени от историята хора. Тогава започнаха да идват резултатите. Те очертават три тенденции. — голяма избирателна активност в много държави, свиване на националистическите формации и огромен ръст на зелените движения. Това показва три големи провала на популистката пропаганда – демотивационната кампания се провали и хората излязоха да гласуват. Кампанията, описваща зелените движения като убийци на работни места, опасни радикали и едва ли не комунисти – пропадна. Руският проект \"Европа на отечествата\", В Германия зелените са втори и дишат във врата на десницата. Неофашистката \"Алтернатива\" получава едва 10 процента. В Австрия националистите станаха жертва на собствените си далавери с руски пари и се свиха драматично. В Холандия, страна с традиционно силно евроскептично крило, националистите получиха под пет процента. В Гърция, страна с болезнено сложни отношения с Брюксел, традиционната десница победи управляващата партия \"Сириза\" , а, крайните националисти печелят около 6%. В Ирландия зелените утроиха резултата си, националистите не получиха никаква сериозна подкрепа. Във Франция партиите на Марин льо Пен и на Макрон са с почти равни позиции на върха, с лека преднина за националистите. Зелените отбелязаха сериозен ръст и вземат около 12% Общият резултат от 23% за Льо Пен обаче показва свиване спрямо президентските избори, Една от най-добрите новини е огромната победа на Санчес в Испания. Социалистите, предвождани от него, печелят с 29% пред център-дясната Народна партия (17%). Силно се представят и либералните \"Граждани\" (16%). Чак след трите проевропейски партии идват евроскептичната крайна левица (14%) и крайнодясно VOX (10%). Но истинската новина от Испания е фактът, че социалистите на Санчес се превръщат в най-голямата партия от център-лявото европейско семейство. И победата им идва на фона на тоталния срив на немската левица. Това ще сложи край на немското а Ла Шрьодер социалистическо владичество над лявото в Европа и неговото проруско/меркантилно посткомунисческо крило. Това ще е огромна промяна в начина, по-който се държи левицата. което постигна изключителни резултати. Но това не бе евроскептичният популизъм, а зелените партии. Сериозните активи за зелените дойдоха и след една от малкото кампании, водени на европейско ниво с ясна кауза – заплахата от климатичните проблеми, ясно лице – младата Грета Тунберг, и ясен противник – антинаучната демагогия, пряко свързана с евроскептичните сили. В България резултатите са по-тревожни - двете открито антиевропейски партии, БСП и ВМРО, ще имат общо 7 или 8 депутати. Добрата новина е обаче, че социалистическа партия отново успя да загуби избори, в които водеше- до голяма степен благодарение на расистката си, антиевропейска кампания. Очевидно и у нас има таван на ултраконсервативния вот. Резултатът на \"Демократична България\" заслужава адмирации – проевропейските либерали у нас решиха да гласуват. Всичко това показва, че Европа се събужда, вижда заплахата пред себе си и е готова да се бори.", "date": "2019.05.27", "title": "Европа победи!"}
{"url": "https://www.dnevnik.bg/sport/2019/05/27/3911828_grigor_dimitrov_za_agasi_i_shtepanek_tova_e_otlichna/", "text": "Григор Димитров оцени високо нивото на треньорския си екип, в който влизат Андре Агаси и Радек Щепанек. Българският тенисист смята, че работата му с тях ще му е от полза. \"Андре и Радек са една отлична пакетна сделка\", каза Димитров, цитиран от AFP. Думите му дойдоха след  трудното, но успешно начало на \"Ролан Гарос\" . В първия кръг той победи в пет сета Янко Типсаревич. Според Димитров треньорският екип му е инжектирал \"положителен ентусиазъм\". \"Започнахме да говорим малко по-често и да обсъждаме колко седмици ще ни трябват, колко седмици ще работим заедно\", каза българският тенисист. Във втория кръг Димитров ще се изправи срещу Марин Чилич. Хърватинът се наложи с 6:3, 7:5, 6:1 срещу Томас Фабиано от Италия.", "date": "2019.05.27", "title": "Григор Димитров за Агаси и Щепанек: Това е отлична пакетна сделка"}
{"url": "https://www.dnevnik.bg/politika/2019/05/27/3911843_mihail_mikov_zashto_se_vodeshe_kampaniia_sreshtu/", "text": "\"Резултатите показват, че за около 2 години опозиция сме на същото място. Основният въпрос е защо имаше нужда от кампания срещу Станишев? Защо имаше нужда от решения, и то еднолични, които се прикриват от Националния съвет - да бъдат извадени народните представители от парламента за три месеца.\" Това попита риторично бившият председател на БСП Михаил Миков по \"Нова\". Той е член на Националния съвет на БСП. Миков, който беше и председател на парламента, припомни, че депутатите от БСП са пропуснали около 12 заседания за парламентарен контрол, но са приети и много закони по които социалистите са останали без позиция.  Едва ли оставки в БСП ще решат нещо, ако дойде друг, който ще се държи по същия начин, каза още Миков, попитан дали ще поиска оставката на Корнелия Нинова. Той предположи, че има кой да поиска оставката на Нинова. Смятам, че сега е разумно да има едно заседание на конгреса, който да започне да връща колективното управление, каза Микова. \"Смятам, че трябва да сериозен анализ и политическа отговорност. Смятам, че партията се отклони от нормите на колективното ръководство - поведението, стила и метода на работа. Смятам, че системно се прокарваха разделителни линии вътре в БСП и навън. На кого беше нужно? Войната със Станишев е финален етап от тези неща\", каза той. Според него въпросът за политическата отговорност е основен.  \"Кампанията, водена от нас, се опита да избяга от разбирането, че сме на европейски избори и неслучайно. Навсякъде се заявяваше, че сме акцент \"вътре\"\", каза още той.  Миков не очаква промяна в листата на БСП от преференциалния вот. \"Смятам, че се положиха достатъчно усилия да се води една анти-Станишев кампания. Така че не очаквам кой знае какви чудеса от преференциите\", обясни Миков. През февруари 2017 г. по предложение на Корнелия Нинова 49-ият конгрес реши  председателят на БСП да се избира и сваля от половината партийни членове, или най-малко от 50 хил. социалисти . Нинова има още една година мандат. Преди 2 години конгресът на БСП даде повече власт на председателя на БСП и това бе критикувано от Миков. ", "date": "2019.05.27", "title": "Михаил Миков: Защо се водеше кампания срещу Станишев?"}
{"url": "https://www.dnevnik.bg/analizi/2019/05/27/3911848_shestte_uroka_koito_borisov_e_nauchil_ot_jivkov/", "text": "Не очаквах, че ГЕРБ ще спечелят евроизборите толкова убедително. Сбърках, защото не се бях замислял за шестте ценни урока, които Бойко Борисов е научил от Тодор Живков.  Да не допуска никаква вътрешна конкуренция за лидерството в своята партия. Просто и ясно, като индиански роман. Да изгради стабилни местни партийни структури, които се опират най-вече върху средния управленски кадър и върху мнозинството от (и без това) опортюнистично настроените българи, особено в провинцията.  Винаги да си има по едно БЗНС за коалиционен партньор. Това върши отлична работа. Пък самото \"БЗНС\" нека да си мисли, че участва в управлението - няма лошо. Винаги безусловно и безпрекословно да слуша Големия брат, \"шефовете\". Защото те дават парите и те въртят геополитиката, в която България само скрибуца като обикновена бурмичка. А когато се върне в страната след поредната среща с \"шефовете\", може и да понамигне на българите: \"Абе ние там си ги говориме разни, ама тука нещата са си по нашенски\".  Да ходи сред народа с карамфил зад ухото, да реже ленти, да тропа хорце и от време на време да ръси общонационални приказки. Това е фундаментът на народната любов.  Бойко Борисов интелигентно научи не от успехите на Живков, а от най-голямата му грешка: никога не закачай турците! Навремето Живков си отглеждаше публичен образ като \"човек от народа\". В неговите дълбоки стъпки Борисов каза легендарното \"Вие сте прости и аз съм прост - затова се разбираме\". Поради интелектуално високомерие мнозина непростимо подценихме и двамата. И по-точно - умението им да остават на власт. Борисов отдавна вече се научи да управлява. И навярно ще спечели и следващите избори.", "date": "2019.05.27", "title": "Шестте урока, които Борисов е научил от Живков"}
{"url": "https://www.dnevnik.bg/detski_dnevnik/2019/05/27/3910604_purvoto_chastno_uchilishte_i_detska_gradina_v/", "text": "BRITANICA Park School – първото частно парк училище с детска градина в България, съчетава традиции и иновации. Мащабният проект е вдъхновен от дългогодишния опит на две образователни институции с доказан във времето авторитет – DRITA и BRITANICA. Основателите на  BRITANICA Park School  си поставят за цел да възпитат у децата не само любов към ученето, но и любов към природата. Модерният кампус с парков двор е разположен на площ от 15 423 кв. м, в един от най-красивите и зелени квартали на София – Драгалевци. Два основни аспекта отличават BRITANICA Park School – от една страна, изключително модерният кампус, съобразен с европейските изисквания. Той предлага на учениците не само просторни стаи, но и класни стаи на открито, които несъмнено ще отключат въображението и усещането за свобода у стотици деца! От друга страна, образователната система и методиките на преподаване са базирани на най-новите световни практики. -  – Обучение чрез интегриране на теми от един учебен предмет в друг, което помага на учениците да си изградят цялостна представа за изучаваната тема. Създаването на връзки и взаимодействия между отделните предмети ще помогне да децата да развият своя критичен поглед въру преподавания материал, като се избегне моментът със систематичното заучаване на уроците. -  – Учениците разрешават различни проблеми, което развива аналитичното им мислене, социалните умения, както и уменията им за генериране на ефективни идеи и разрешаване на казуси. Именно подобни разнообразни и интересни проекти ще помогнат на децата да свързват учебния материал с реалния живот -  – Децата са провокирани да намират креативни решения на различни казуси и да оценяват сами постигнатите резултати. Учат се да разглеждат проблемите като възможности и да прилагат творчески подход при търсенето на най-доброто решение. Образователната концепция дава възможност на учениците не само да усъвършенстват своите академични знания, но и да израстват като достойни хора и да развиват у себе си качествата и уменията на 21-ви век: критично мислене, креативност, любопитство, лидерство, социална ангажираност, разрешаване на проблеми, работа в екип. Още полезна информация може да намерите тук: -  Кои сме ние? -  Процедура по кандидатстване -  Записвания/Среща с нас", "date": "2019.05.27", "title": "Първото частно училище и детска градина в България – BRITANICA Park School, отваря врати през септември"}
{"url": "https://www.dnevnik.bg/politika/2019/05/27/3911869_kabinetut_predlaga_partiite_da_vurnat_chast_ot/", "text": "Със свое решение Министерският съвет одобри днес проектопромени в Закона за политическите партии, с които субсидията да бъде точно определена на 11 лв. за един получен действителен глас при това със задна дата, съобщи правителствената пресслужба. Решението е взето неприсъствено. Преди седмица  \"Шоуто на Слави\" показа , че партиите и коалициите в Народното събрание са получили през 2018 г. по 13.20 лв. за спечелен глас, вместо записаните в Закона за бюджета 11 лв. Така за миналата година вместо полагащите им се общо 32 млн. лева правоимащите партии и коалиции всъщност са получили над 38 млн. лв., или с 6 млн. лв. повече. Главният прокурор Сотир Цацаров нареди проверка.  След това финансовият министър Владислав Горанов поясни, че става дума за формулировка в закона, в резултат на която между спечелилите над 1% партии и коалиции се разпределят и гласовете за политически формации с по-малка подкрепа и така сумата се увеличава.", "date": "2019.05.27", "title": "Кабинетът предлага партиите да върнат част от субсидиите си"}
{"url": "https://www.dnevnik.bg/video/2019/05/27/3911065_remont_na_remonta_video/", "text": "За пореден път бяха разкопани и поставени отново плочките на столичната улица \"Граф Игнатиев\". Ремонтът й изглежда няма край. Кадрите са от събота. Поредната крайна дата на ремонта е 28 май. В Столичната община са я изчислили на база първоначалния срок по договора с фирмата изпълнител \"Джи Пи груп\", който е 300 дни, считано от 8 май 2018 г., плюс 86 дни, признати като неработни, заради лоши метеорологични условия.", "date": "2019.05.27", "title": "Ремонт на ремонта (видео)"}
{"url": "https://www.dnevnik.bg/sport/2019/05/27/3911876_emocionalnoto_sboguvane_na_de_rosi_s_roma_video/", "text": "След 18-годишна кариера в \"Рома\" Даниеле де Роси изигра последния си мач за клуба. Халфът влезе като смяна в двубоя с \"Парма\" от последния кръг в Серия А, спечелен с 2:1, и беше изпратен от повече от 62 хиляди фенове на \"вълците\". След края на срещата Де Роси беше награден от легендата  Франческо Тоти , с когото игра в продължение на 16 години. Принца на Рим прекрати кариерата си преди две години, а сега договорът на неговия наследник като капитан не беше подновен. Де Роси (35 г.) дебютира за \"Рома\" през октомври 2001 г., едва на 18 години. Той изигра общо 616 мача за първия отбор и отбеляза 63 гола. Пред него по отношение на изиграните мачове е единствено Тоти със 786. С екипа на \"Рома\" той е двукратен носител на Купата на Италия (2007 и 2008 г.) и печели Суперкупата на Италия през 2007 г. Де Роси е световен шампион с Италия от 2006 г. Все още не се знае дали халфът ще продължи кариерата си. В социалните мрежи халфът разпространи емоционално съобщение за всички фенове. Той публикува своя снимка като дете с екип на \"Рома\". \"Ако някой ми беше казал, че ще изигра над 600 мача за любимия си отбор, щях да му кажа, че само и един ще ми бъде достатъчен. Да играя 16 години редом до моя идол беше голяма чест\", написа Де Роси.", "date": "2019.05.27", "title": "Емоционалното сбогуване на Де Роси с \"Рома\" (видео)"}
{"url": "https://www.dnevnik.bg/bulgaria/2019/05/27/3911878_marinela_arabadjieva_shte_bude_ekstradirana_v/", "text": "Съпругата на Ветко Арабаджиев – Маринела, ще бъде екстрадирана в България на 30 май, съобщи БНТ. В момента тя се намира в арест, а съдебните власти в Испания очакваха допълнителни документи за обвиненията срещу нея в България, преди да решат дали да я екстрадират. В началото на месеца от Испания беше върнат и съпругът й Ветко и сега той е в ареста по няколко обвинения. Специализираната акция срещу Ветко и Маринела Арабаджиеви беше проведена от специализираната прокуратура и ГДБОП в края на август м.г., когато бяха претърсени хотел \"Маринела\" и офиси на фирми. Тогава бе задържан синът им Вълчо Арабаджиев. След като прекара 7 месеца в ареста, той  бе освободен под парична гаранция  от половин милион лева. Родителите му бяха обявени за издирване с европейска заповед за арест и с червена бюлетина на Интерпол по обвинения за участие в организирана престъпна група за пране на пари и данъчни престъпления. Ветко и Маринела Арабаджиеви бяха задържани на 7 март  в къщата на българина Георги Семерджиев, известен като Жоро Шопа, в курортно градче близо до Барселона. Домакинът им също беше арестуван по искане на Швейцария, но впоследствие освободен. Ден по-късно Семерджиев  отново беше задържан , но по искане на българските власти по обвинение за това, че е помогнал на Арабаджиеви да се укрият.", "date": "2019.05.27", "title": "Маринела Арабаджиева ще бъде екстрадирана в България на 30 май"}
{"url": "https://www.dnevnik.bg/politika/2019/05/27/3911884_prezidentut_smiata_che_politicheskata_klasa_e/", "text": "Ниската избирателна активност на европейските избори не е само шамар за политическата класа, но и повод да се замислим защо в демократична Европа тя е два пъти по-голяма. Това каза пред журналисти президентът Румен Радев, цитиран от \"Фокус\".  \"Искам да поздравя победителите\", каза държавният глава и изрично отбеляза успеха на ВМРО и най-големия според него успех за \"Демократична България\", която спечели едно евродепутатско място. Едновременно с това държавният глава подчерта рекордно ниската избирателна активност. \"Това показва, че ние продължаваме да се отдалечаваме от Европа, не само като качество на живот и управление, но и като динамика и пълноценност на протичащите в останалите европейски държави процеси\", каза Радев. Той призова всички партии да анализират внимателно не само своите програми, платформи и послания, но и какво реално се случва в България и как наистина тя да настига Европа не само чрез ускоряване на процесите, но и със съвпадение на посоката. \"Ние трябва да се обърнем най-сетне, векторът да съвпада с държавите на Европа\", каза държавният глава. Той дочувал все по-отчетливо твърдения на анализатори и коментатори, че резултатът от изборите можел да бъде индулгенция за корупционните скандали, което според него е погазване на правовата държава. \"Изборите са политически акт. Те не могат да заместят прокуратурата и съда. Не могат да опростят грабителство и престъпление\", каза Радев. В отговор на  репликата на водача на листата на ГЕРБ Мария Габриел  от вчера, която без да го назовава поименно говори за \"невидим опонент, който преливаше гласове към БСП\", държавният глава заяви, че вече е свикнал да го пакетират - \"ако не в партия - в идеология, ако не в идеология - в нещо друго\", като отбеляза, че неговите критики към управлението не са от вчера и не са обвързани с никоя партия и предизборна кампания. Моите критики са систематични, както са такива корупцията и беззаконието, пораждащи точно такъв стил на управление, допълни Радев, цитиран от БТА. Той за пореден път призова опозицията да се върне в парламента. В средата на юни ще продължат консултациите при него за главен прокурор с обществени организации, защото има \"ясно изразени обществени очаквания за ясни процедури, правила и профил на главния прокурор\". ", "date": "2019.05.27", "title": "Президентът смята, че политическата класа е получила шамар на евроизборите"}
{"url": "https://www.dnevnik.bg/evropa/2019/05/27/3911874_koi_sa_golemite_pechelivshi_i_gubeshti_ot_evroizborite/", "text": "Изборите за Европейски парламент  бяха поредица  от национални и регионални битки. \"Политико\" обобщава кои са големите победители и губещи. Избирателна активност Активността се увеличи значително, като превърна изборния процес в най-големия победител след 40 години намаляващо участие. Шампанското ще гърми в Брюксел, ако националните власти потвърдят в понеделник, че магическите 50% избирателна активност са достигнати (засега прогнозите са за 50.95%). Основните партии Дясноцентристката Европейска народна партия падна под 25% за пръв път от 1989 г., а социалистите се колебаят около 20%. Това е най-лошото им представяне от първите преки избори за Европарламент през 1979 г. Добрите новини за големите партии дойдоха от Италия, където Демократическата партия изтласка Движение \"Пет звезди\" и зае второ място с 19 места. В Испания социалистите спечелиха категорична победа с 18 места. В Гърция съюзната на ЕНП \"Нова демокрация\" ще спечели девет места. С убедителната си победа над управляващата \"Сириза\" тя  принуди премиера Алексис Ципрас  да свика предсрочни избори през юни. Хората на Салвини Сред партиите, които отбелязаха ръст, съюзът около италианския вицепремиер Матео Салвини се справя най-добре, удвоявайки размера си, но все още е далеч от доминация в парламента. Либералната АЛДЕ също спечели много места - 107 от досегашните 69 - благодарение главно на партията на Еманюел Макрон, и зае трето място в Европейския парламент. Зелена вълна \"Зелената вълна\" в ЕС е географски ограничена. Зелените партии завършиха на второ или трето място в няколко страни, включително Германия, Франция, Финландия и Люксембург. Те обаче не спечелиха места в Южна и Източна Европа. Получиха само две места в Централна Европа – от Австрия. И все пак възходът в подкрепата за Зелените във Великобритания значи, че тази групата вероятно ще надделее над съюза около Салвини. Евроскептичен марш Евроскептичните партии се представиха най-добре в Унгария, където управляващата партия \"Фидес\" на Виктор Орбан спечели почти 53%, достатъчни за 13 места. Сега \"Фидес\" ще трябва да реши дали да заеме по-умерена позиция и да остане в ЕНП, или да се присъедини към евроскептичната група. Изходът може да повлияе на силата на ЕНП в преговорите за запълване на висшите постове в ЕС, например председателския в Еврокомисията. В Полша евроскептиците спечелиха малко над 43%. В Европарламента като цяло тези сили се очертава да имат малко над 200 места. Оставане и излизане Партията на Брекзит на Найджъл Фараж, която иска Великобритания да излезе от ЕС без сделка, спечели изборите на национално ниво. Тази победа обаче бе балансирана от възхода на партии, подкрепящи оставането, най-отявлено на либералдемократите, които се очертава да заемат второ място. Наказани от избирателите Ударените от скандали партии, изглежда, платиха висока цена. Управляващата румънска социалдемократическа партия  загуби повече от една трета  от гласовете си и седем от своите 16 места – наказание отчасти за действията й срещу върховенството на закона в страната. Австрийската крайнодясна Партия на свободата загуби подкрепа след т.нар.  скандал от Ибиса . Тя остана на трето място със 17.2% - спад с 3% от представянето на партията на националните избори през 2017 г. Датската народна партия, чиито членове редовно бяха разследвани за измами с евросредства през последните пет години, загуби почти половината от гласовете си и две от трите си места. Един от ключовите съюзници на Салвини изгуби мястото си. В Естония крайнодясната Консервативна народна партия дори не изкара месец в правителството преди да бъде наказана от избирателите и победена дори от малките социалдемократи. Тя спечели едва едно място. Победа на косъм \"Национален сбор\" на Марин Льо Пен победи във Франция, но на косъм. Нейната партия загуби подкрепа в сравнение с 2014 г. Листата на Макрон, наречена \"Възраждане\", завърши втора, но все още може да изиграе ключова роля в следващите месеци, било то, доминирайки в либералния блок в Европейския парламент или сформирайки нов прогресивен фронт, който да действа като баланс на силите в съвета, Еврокомисията и парламента.", "date": "2019.05.27", "title": "Кои са големите печеливши и губещи от евроизборите в ЕС"}
{"url": "https://www.dnevnik.bg/kultura/2019/05/27/3911877_avtorite_na_kak_jiveem_na_venecianskoto_bienale_v/", "text": "Инсталацията \"Как живеем\" е с куратор Вера Млечевска и е съставена от две взаимно свързани творби с автори Рада Букова и Лазар Лютаков. С нея авторите правят свое изследване върху глобалните процеси на производство и потребление. Букова използва предмети, използвани в изолацията на сгради например, които превръща в декоративен елемент, след което те отново могат да се върнат в кръговрата на обичайните си функции. Лютаков пък прави плексигласова скулптура с овладяни счупвания, която съчетава с ръчно изработени стъклени чаши. Проектът им бе избран след едномесечен конкурс, който бе обявен само няколко седмици след утвърждаването на Статут за национално участие на страната в престижното културно събитие, с който се регламентират необходимите процедури при подготовка на участието на България в голямата международна изложба. Следващото  е в сряда, 29 май, в Нова театрална зала на Софийския университет, където българското участие ще е предмет на дискусия с участието отново на куратора Вера Млечевска, комисаря на участието и и.д. директор на Националната галерия Яра Бубнова и двама от представителите на журито, избрало проекта - Аделина Филева, директор на Софийски градска художествена галерия, и Кирил Василев, преподавател в специалност \"Културология\" в СУ и галерист на университетската галерия \"Алма матер\". Преди това \"Дневник\" разговаря с куратора и двамата автори за впечатленията им от Венеция, пространството на българския павилион, същността на творбата им и някои от идеите, които я вдъхновяват.  До момента колегите основно ни поздравяват и изразяват подкрепа за нас. Преди всичко съм срещала позитивни отзиви, други колеги задават въпроси. Иначе местната сцена за мое дълбоко съжаление е разделена от десетилетия. Именно такава беше и една от темите на куратора Ралф Ругоф на главната изложба на Венецианското биенале. \"Да живееш в интересни времена\" включва и темата за тоталната поляризация на общественото мнение и невъзможността да се стигне до диалог между отделни социални групи, което се изражда и в агресия и фрустрация за онези, които вярват в някакъв консенсусен път.  Оказва се, че у нас нещата са напълно идентични. Има противопоставяне на либерални възгледи и тоталитарно консервативни, на възгледи относно пола, семейството и правата на едни или други хора като граждани. Средите на художниците са напълно разделени и поляризирани. Все пак се радвам, че имаше много колеги, с които имаме различни позиции и виждания относно изкуството, които обаче бяха непредубедени и заеха една колегиална позиция в наша подкрепа. Благодаря им!  Работата на двамата автори се разгръща в пространството. Човек не може да я обхване с един поглед, нито да я снима и представи в една плакатна картинка. Във всяко отделно помещение зрителят се среща с отделна ситуация и прекомпозиране на различни или повтаряеми мотиви от двамата автори. В същото време същността на двете произведения е изключително свързана със светлината, която не е статична в това място. Работата на Рада Букова буквално засиява със своите нюанси и цвят в едно определено време в деня. В друго време други елементи на работата са по-активни, както и работата на Лазар се материализира по тотално различни начини в различните часове на деня. Също така цялата изложба прави един много деликатен коментар на факта, че този етаж има височината на една модерна сграда, а не на разкошните дворци със стенописи и декорации. Това е етажът на работническата класа на онова време и се оказва, че е съизмерим с мерките и пропорциите на модерната епоха – именно обърната към нуждите на масите.  Когато човек влезе, първо ще се изненада колко нисък е таванът. Българският павилион се намира на етаж, който служи за офис на Fondazione Ugo e Olga Levi. Нашият проект за изложба не разчита на заслепяваща зрелищност, която с много средства за реализацията е възможна за всеки, а по-скоро обратното. Ние навлязохме в територията на баналността, повтаряемостта, невидимото. Фокусът на изложбата е съсредоточен върху какво виждаме и как гледаме. Понякога нещата са толкова прозрачни, че се сливат със заобикалящата среда и изчезват, а друг път са толкова матови и плоски, че ни изолират от света. Когато човек влезе в павилиона, ще види по някакъв начин илюзията на реалността.  Да. В днешно време се създават решения, които работят за много кратко време. Те изглеждат добре, практични са, но тяхната трайност е нестабилна. Има усещането за една тотална бутафорност на материалния свят, който произвеждаме и потребяваме. Това, което първо изчезва, е красивата повърхност на нещата; те се скапват за нищожно време, а след това остава една дълга и неразрушима следа от грозен отпадък. Изложбата загатва тези неща, говори именно за различните начини на производство и как те се отразяват на начина на живот и на предметите, които създаваме. Проектът е диалог от две произведения. Тези две произведения не задават въпрос, не правят констатация, те нямат отговор на реалността.   Лазар Лютаков използва стъкло и съвременния му заместител – акрилатното стъкло. Акрилатното стъкло е направено, за да бъде много здраво и устойчиво. То е с дебелина 2 см и на практика е почти невъзможно да се счупи. Витрините, които Лазар създава, са предмети, които не биха изглеждали по този начин, ако в действителност ги бе ударил в опит да ги счупи. Виждаме резултат от много внимателно и целенасочено скулптиране на счупванията, което той прави всъщност на ръка, с инструменти, почти като занаятчия. Получава се и едно оптическо сливане с истинското стъкло, което е във формата на стъклените чаши. Този продукт не носи някаква особена стойност в мястото на своето производство – Ханой, Виетнам. Но европейският поглед веднага му вменява много качества и стойности и това е всъщност важен момент от работата – погледът към материала и към самото произведение, който постоянно \"девалвира\" стойността или пък я увеличава спрямо онова, което зрителят счита за красиво или стойностно. Рада Букова използва полистирен за изолация на сгради. Този материал идва с най-различни обещания да бъде щит, да модернизира, да оптимизира живота, придава му се една свръхфункционалност. Рада го използва като материал, които с даденостите на своите реални възможности, и всъщност с доста крехка структура, придобива изненадващо присъствие в самото пространство. Тя създава среда между материалността и илюзията.  Понятия като съвършено и несъвършено са субективни. Несъвършеното също е носител на качества, може да бъде и подтик за размисъл. Проектът не се опитва да дефинира или съпоставя тези категории, а да ги изследва в тяхната променливост спрямо реалността и битието ни. Ръчната изработка например не може да се конкурира като прецизност с тази на произведения индустриално предмет, но колко и каква прецизност е нужна, за да се произведе нещо красиво? Възможно ли е един грубо изработен предмет да бъде определен като съвършен? Възможно ли е един индустриално произведен материал, без да бъде обработван, да отключи възприятия и емоции и да се осъществи като художествено произведение? Как счупеното и повреденото се превръща в по-ценно от здравото?  Ако имате в предвид материалния свят, в който живеем, то тяхната същност се намира под множество взаимоотношения, връзки и зависимости, като в капиталистическия свят едни от най-определящите такива са от икономически характер. Ако се вгледаме в това, което често е под повърхността, ще разберем много за света около нас и за себе си. Не, това е част от човешката природа и не трябва да се разглежда само като недостатък. Маските и фасадите са нещо, което е присъщо не само на нас, хората, но и на животинския свят, който се стреми да се защитава от врага или да надделява. Да се разобличават маски и фасади има смисъл тогава, когато някой прави определени твърдения, но има други користни цели.  Изкуството работи изключително с повърхности, маски, фасади; тревожното е, че политиката става все повече перформативна и заема все повече похвати от изкуството, т.е. работи с повърхности, с плакати, с илюзия и статуси.  Едно добро художествено произведение трябва да въздейства на зрителя и без обяснения. То трябва да го заговори на един друг, визуален език, дори и когато има информация, която е важна за споделяне и е част от него. Визията понякога може да изглежда изключително просто в очите на някого, но всъщност да е резултат от внимателна и целенасочена работа. Тази комуникация между автор и неговия зрител е един деликатен процес, който изисква и от двете страни непредубеденост, любопитство, а понякога и знания.  Имам пълно доверие на формите, които ползвам. С относително малко внимание, нямат нужда от придружаващи ги обяснения. Същността на работата по един или друг начин присъства от самото начало във всеки творчески избор. За мен визуалният език е достатъчен да предаде мисълта, която съпровожда създаването на една творба. Той е способен да заблуди или разколебае там, където знанието и съзнанието са сигурни в своите интерпретации, както и да говори с прямост и категоричност, когато се превърне в единствения възможен език.  За мен като куратор е важно да се говори за отделните творби и за изкуството. Едно произведение невинаги е категорично обяснимо или това не е заложено в намеренията на автора му, но когато то се обговаря от различни хора, излизат много ценни гледни точки и за изкуството и за живота, който живеем. ", "date": "2019.05.27", "title": "Българските участници на Венецианското биенале: В павилиона може да видите илюзията на реалността"}
{"url": "https://www.dnevnik.bg/sport/2019/05/27/3911894_osvobodenite_futboliti_ot_cherno_more_ostavat_v/", "text": "Футболистите Георги Илиев и Виктор Генев, които бяха отстранени от \"Черно море\", ще играят за националния отбор на България. Това става ясно от публикуваната група за европейските квалификации с Чехия и Косово на 7 и 10 юни. Националният селекционер Красимир Балъков съобщи окончателния състав от 26-има души, като от първоначално повиканите отпадат контузените Николай Бодуров и Николай Турицов (ЦСКА), Марселиньо (\"Лудогорец\"). В края на миналата седмица \"Черно море\" отстрани шестима основни футболисти - капитана Георги Илиев, Георги Китанов, Пламен Димов, Виктор Генев и Петър Витанов. След  загубата с 1:4, която направи \"Лудогорец\" шампион за осми пореден път , треньорът Илиан Илиев насочи въпросите към ръководството и  заяви, че е шокиран и изненадан от решението . Футболистите са преминали изследване с полиграф с въпроси, свързани с мача с ЦСКА (1:3), като се очаква от клуба да информират какво ги е накарало да прибегнат до този ход. В събота Илиев обяви, че обвиненията към него са  \"долнопробна лъжа\"  и всички шестима играчи са невинни. Ветеранът обяви, че ще се яви в националния отбор. \"Когато Красимир Балъков те повика под знамената, се явяваш. Ще помагам\", каза Илиев. От \"Черно море\" все още няма официална реакция след скандала с отстранените футболисти и публикациите. От клуба съобщиха единствено, че се  разделят с още четирима играчи . В състава на националния отбор за квалификациите са повикани двама нови играчи. Това са Иван Бандаловски от \"Берое\" и нападателят на \"Славия\" Цветелин Чунчуков.", "date": "2019.05.27", "title": "Освободените футболисти от \"Черно море\" остават в националния отбор"}
{"url": "https://www.dnevnik.bg/politika/2019/05/27/3911917_borisov_produljava_da_kara_djipa_za_da_inspektira_kak/", "text": "Ден след изборите за Европейски парламент премиерът Бойко Борисов продължава обиколките из страната, в които сам шофира джипа на НСО и почти всичко се предава на живо през фейсбук профила му. Днес Борисов инспектира ремонта на пътя Габрово - Севлиево и пътя към тунела под Шипка, като в тойотата бяха вицепремиерът Томислав Дончев, финансовият министър Владислав Горанов и заместник-министърът на регионалното развитие Николай Нанков. При първия огледан участък Нанков каза, че трафикът в участъка Севлиево – Габрово на денонощна база е малко над 6000 автомобила, колкото е между София и ГКПП Калотина. Отсечката е връзка на пътя Варна - София и Габрово. \"Изключително важна отсечка с оглед на строителството на входа при Габрово, тунела под Шипка и автомагистрала \"Хемус\", каза Нанков и уточни, че финансирането е в размер на 24 млн. лв. Дончев добави, че освен транзитния трафик пътят има изключително важно регионално значение. Премиерът посъветва работниците през прозореца на джипа да работят по-бързо, че има опашки. Борисов се възхити от строителството на естакадата, част от обходния път на Габрово. \"Аз съм убеден, че българите изобщо не знаят какво се строи в България\", каза Борисов. \"Гледай само някой да не скочи от моста\", посъветва той представители на местната власт, които щяха да го следват с кола. По пътя за тунела \"Шипка\", който е в строеж, Борисов спираше да разговаря с работници. Озори ни малко тая скала, каза един от тях, представил се като Ангел. \"Ядат я, ядат я. Това троши, товарят на камионите с багерите\", показваше на спътниците си как се пробива скалата Борисов. Дончев обясни, че е по-добре скалата да е твърда, че после има по-малки разходи за укрепване. \"Нов път ще се прокарва, друже\", спомни си стихотворение \"от соца\" Борисов, докато се впечатляваше от гледките на новия път. Ако не ме лъже паметта – Смирненски, добави Томислав Дончев. \"Сигурен съм, че българите не знаят другите българи какво правят освен хейта от жълтите павета. Толкова ми е драго да го гледам. Хиляди работници, добри заплати взимат\", каза Борисов, въртейки волана. Докато се разминаваше с натоварен с пръст самосвал, Борисов каза на шофьора му, че е му обещал да го покара. Борисов разказа, че голяма част от работниците му са познати от строителството на други магистрали. \"Има Томи, едно момче в малка фадромка от Бургас. С тая фадромка прави акробатични номера, все едно си танцува с нея\", разказа Борисов за друг негов познат от строителството на \"Тракия\" и се зачуди дали не могат да го пратят някъде на състезание. \"Честита победа\", поздрави премиера друг шофьор на самосвал. \"Живи и здрави да сме. Кой какво ни мисли, два пъти да му се случи\", отговори му Борисов. Вчера финансовият министър Владислав Горанов каза, че Борисов може много дълго още да управлява джипа. Смята се, че с тази кампания върна ГЕРБ в играта, след като социолозите отчетоха загуба на доверие след скандала с новите апартаменти на управляващите, който доведе до няколко оставки, сред които и на председателя на парламентарната група Цветан Цветанов. Тъй като местните избори се очаква да са през октомври, може да се предположи, че Борисов ще продължи с обиколките си на живо.", "date": "2019.05.27", "title": "Борисов продължава да кара джипа, за да инспектира как \"машините ядат камъни\""}
{"url": "https://www.dnevnik.bg/biznes/2019/05/27/3911926_suduben_spor_zatvori_kinata_arena/", "text": "Уведомяваме ви, че от днес - 23 май, киносалоните в кината \"Арена Младост София\" и \"Арена Запад София\" временно спират работа. Прекъсването се налага във връзка с настъпването на правни обстоятелства, които се нуждаят от време за разрешаване\". Тази обява може да бъде прочетена на сайта на двата киносалона. По информация на  \"Капитал\"  става дума за спор между американската инвестиционна компания Apollo Global Management  и дружества около създателя на веригата кина Стефан Минчев. Минчев не е обслужвал редовно заемите си на обща стойност 30 млн. евро към ОББ и Пощенска банка и двете финансови институции през миналата година са продали обезпеченията на Apollo. В сумата са включени както главниците по задълженията към двете банки и лизинговите им компании, така и свързаните с тях лихви и неустойки за забавени плащания. Междувременно с поредица прехвърляния, фалити и апортиране на терени и сгради активите се отдалечават от длъжника и кредитора. Заради празноти в законодателството кредиторите макар да имат тежест върху актива, реално нямат право да участват във фалита на последното по веригата дружество, се пояснява в публикацията. Двете страни в спора са се въздържали от коментар. От обявата в сайта на веригата се разбира, че кината в \"България мол\" и в The Mall работят. Всичко по темата четете  тук. ", "date": "2019.05.27", "title": "Съдебен спор затвори кината \"Арена\""}
{"url": "https://www.dnevnik.bg/bulgaria/2019/05/27/3911925_gerb_vodi_pred_bsp_s_nad_6_na_sto_dps_e_s_16/", "text": "ГЕРБ води пред БСП вече с над 6 на сто (за ГЕРБ са гласували 30.94%, а за БСП - 24.24%), ДПС има малко над 16 на сто от гласовете, подкрепата за ВМРО бележи лек спад при повече преброени протоколи и е 7.4 на сто, а \"Демократична България\" се приближава към изборната бариера (която е 5.88 на сто) с подкрепа от 6.24 на сто (виж графиката). Това сочат данните към 12:00 ч. при обработени 95.20% протоколи, се съобщава на сайта на Централната избирателна комисия (ЦИК). По данните към 8.45 ч. и обработени 74.92 на сто от протоколите ГЕРБ имаше преднина от над 5 на сто пред социалистите, ДПС взимаше 15 на сто от гласовете, ВМРО - 7.76 на сто, а \"Демократична България\" - 6.82 на сто. Останалите формации са доста под изборния праг. ВОЛЯ на Веселин Марешки е с 3.60%, \"Патриоти за Валери Симеонов\" - с 1.15%, \"Атака\" - с 1.08%. За бившия кмет на столичния район \"Младост\" Десислава Иванчева, издигната от инициативен комитет, са гласували 1.58%, а за друг независим кандидат - Минчо Христов, са дали гласа си 1.19% от избирателите, показват протоколите към 12:00 часа днес.  Според данните гласоподавателите извън страната са предпочели \"Демократична България\". Обединението събира 28.76 на сто от гласовете при обработени 100% от протоколите. На второ място хората в чужбина са предпочели ГЕРБ, като в секциите извън страната за партията са гласували 22.16% от хората. БСП е с 15.42% подкрепа, следвани от ВМРО със 7.06%. Едва на шесто място е ДПС с 4.06 на сто от гласовете в чужбина. До късно снощи паралелните преброявания на социологическите агенции показваха, че \"Демократична България\" се движи на ръба на бариерата от 5.88 на сто и не е сигурно дали ще вземе мандат. При първите данни \"Демократична България\" се смяташе, че получава подкрепата на около 6 на сто от избирателите, при 50 на сто от преброените паралелни гласове резултатът падна под бариерата, а през нощта отново леко се покачи, но остана на кантар - според \"Алфа рисърч\" на формацията не й достигаше подкрепа в рамките на статистическата грешка, а \"Галъп интернешънъл\" даваха резултати малко над бариерата. Официалните данни на сайта на ЦИК засега сочат, че \"Демократична България\" прескача бариерата, но дали този резултат ще падне отново при пълното преброяване на протоколи и гласове остава да се види в следващите часове.", "date": "2019.05.27", "title": "ГЕРБ води пред БСП с над 6 на сто, ДПС е с 16%, \"Демократична България\" - с 6.24%"}
{"url": "https://www.dnevnik.bg/analizi/2019/05/27/3911947_borisov_triumfira_s_pomoshtta_na_bsp/", "text": "Трима души в България могат да се обявят за индивидуални победители след изборите за европейски депутати на 26 май - Бойко Борисов, Ангел Джамбазки и Десислава Иванчева. Лидерът на ГЕРБ и премиер - че измъкна партията от тресавището, в което затъна с \"Апартаментгейт\" и \"къщите за гости\", и с активността си обърна нагласите сред избирателите за по-малко от месец. Водачът на листата на ВМРО и бъдещ евродепутат за втори мандат - че спечели победа за партията си с упорита политическа работа на терен. Осъдената на първа инстанция бивша кметица на \"Младост\" - че спечели повече гласове като независим кандидат за евродепутат от тези, дадени за коалицията \"Патриоти за Валери Симеонов\" и за \"Атака\". На четвъртите за страната европейски избори от 6 355 633 избиратели с право на глас, според така и непрочистените от мъртви души списъци, до урните отидоха под 2 милиона души. Това е рекордно ниска избирателна активност на фона на тази в страните, основателки на ЕС, и спрямо вота през 2014 г., когато гласуваха 2,2 милиона. Вотът открои проблема за липсата на алтернатива в управлението и затвърди хроничната немощ на най-голямата опозиционна партия - БСП - да предложи такава. Въпросът е не как управляват ГЕРБ и Борисов, въпросът е дали избирателят смята, че друга политическа сила би се справила по-добре от партията, която е на власт трети мандат. Но докато Борисов се преутвърди като лидер, въпросът, който се задава в БСП след всеки изборен провал, а такива са почти всички в последните години, е дали Корнелия Нинова ще поеме отговорност и ще има ли оставки. Президентските избори не се броят, тъй като Румен Радев спечели не само с гласовете на БСП, а и поради \"жокер\" от ГЕРБ, които извадиха за негов съперник Цецка Цачева. ГЕРБ победиха, макар за партията да са гласували малко над половината от партийните членове, които наброяват 960 000 (по данни, обявени преди време от Цветан Цветанов). Но армията от чиновници в изпълнителната и местна власт стига, за да гарантира победата. Премиерът Борисов също изигра важна роля. Неговото име постоянно бе споменавано от съпартийците му по време на цялата предизборна кампания. Борисов е фактор, който не трябва да бъде подценяван, каза министърът на финансите Владислав Горанов. \"Победата е това, което лекува най-добре, тя ще консолидира партията\", заяви по БНТ политологът Огнян Минчев. Така е, но все още чакаме резултати от проверките по \"Апартаментгейт\". Иначе интригата при ГЕРБ е какво ще стане с Цветанов, пострадал заради този \"гейт\" и явно игнориран по време на кампанията, както и дали Томислав Дончев ще е новият заместник-председател. Социолози и политолози бяха единодушни в първите си коментари - БСП не е успяла да мобилизира гласоподаватели извън твърдото си ядро. Но на фона на това, че кампанията ѝ повече плашеше, отколкото да приобщава, и че разединението, което е традиция в БСП, този път просто я парализира, резултатът си е направо успех. Освен инфарктния пленум, на който предстои да се анализират резултатите от изборите, на социалистите и техния лидер Корнелия Нинова се налага да предприемат и друга трудна стъпка - да решат как да се завърнат в парламента, който напуснаха преди около 4 месеца. Извънпарламентарното им опозиционерстване не доведе до предсрочни избори и вече дразни и избирателите им. В коментар вчера лидерът на ПЕС, поставен под номер 5 в листата, Сергей Станишев, също заяви, че в началото този ход е изглеждал удачен, но \"битката се води на тепих\". Станишев призова да се направи трезв анализ на резултатите от вота, като посочи няколко фактора за второто място - изгубено време във вътрешни разправии и липса на единна кампания на листата на \"БСП за България\". Освен това припомни, че на изборите през 2017 г. БСП също е имала шанс да спечели, а после е загубила, но заради увеличаването на депутатите тогава сериозен анализ така и не бил направен. Интригата за БСП е дали вътрешната опозиция ще спечели и как ще се отрази това на подготовката за местните избори, след като социалистите нямат кмет в нито един областен град. Почетният председател на ДПС Ахмед Доган постави като цел за тези избори постигането на 400 000 гласа, макар досега партията да не е печелила толкова на евровот. Резултатът е близо два пъти по-малко. От ДПС обясниха резултата с изискванията за уседналост, както и с факта, че много хора от традиционния електорат на Движението са на работа в чужбина. Изглежда че раната, отворена от Лютви Местан и партията му ДОСТ, също не е затворена. Резултатите показват, че ДПС, което през лятото на 2009 г. успя да изкара малко над 600 000 души, този път не сполучи. Но значителна част от избирателите просто не са гласували, а не че са избрали друга политическа сила. Неслучайно бе писмото на Доган с поисканата \"прошка\" от \"разсърдените и разочарованите\". ДПС ще дадат отговор тази седмица дали вторият в листата - Делян Пеевски - ще е евродепутат или отново ще се откаже. Бизнесменът и собственик на медии си направил своя отделна кампания и не е участвал в предизборната обиколка, обясниха от ДПС. За физическото му присъствие в България се разбра наскоро от прессъобщение, което показваше Пеевски на благотворителна вечеря \"ифтар\" в село Пашови. А в изборния ден бе увековечен как гласува във велинградското село Света Петка с кортеж от четири автомобила, два от които на НСО, и пазен от куп охранители. Отначало не беше сигурно дали \"Демократична България\" ще има свой депутат в новия Европарламент, но сега това вече е факт. Обединението на ДСБ, \"Да, България\" и Зелените е трета политическа сила в София, което е добра предпоставка за предстоящите наесен местни избори. А българите от чужбина бяха тези, които дадоха решаващ тласък на \"Демократична България\", така че то да вземе мандат за Европарламента. В първия си коментар за вота водачът на листата Радан Кънев препоръча при по-нататъшните политически действия \"да задълбочаваме вътрешната си интеграция\". Този резултат е доказателство за консолидация на значителна част от т.нар. градска десница. Социолози отбелязаха и друг интересен факт: дясното обединение е участникът в евроизборите с най-голям процент гласували, които са решили да пренаредят листата. Общо 42% от всички гласували за него са се възползвали от преференцията, докато в ГЕРБ например тя почти не е употребена. Изборите приключиха. Сега остава да видим последствията.", "date": "2019.05.27", "title": "Борисов триумфира. С помощта на БСП"}
{"url": "https://www.dnevnik.bg/politika/2019/05/27/3911883_kakvi_sa_hodovete_pred_korneliia_ninova/", "text": "Смяна на всички ръководни органи в партията, но не и оставка - това е по-вероятният ход на Корнелия Нинова след изборната загуба, прогнозираха социалисти пред \"Дневник\". В момента тече заседание на тясното ръководство на партията - Изпълнителното бюро, след което се очаква пресконференция на \"Позитано\" 20. Според присъстващи то е тежко (за бюрото вижте по-долу). Вероятен сценарий според социалисти бил Корнелия Нинова да поиска пълна отчетно-изборна кампания в партията още през есента, когато ще има и местни избори - така на практика ще бъдат избрани нови ръководства на общинските и областните структури, както и нови делегати на конгреса на БСП. Това означава предсрочно прекратяване на мандатите на всички ръководства, в т.ч. и нейния, което минава през промени в устава. В момента мандатите изтичат през пролетта на 2020 г. При предсрочна отчетно-изборна кампания ще бъде сменен висшият ръководен орган на партията - Конгресът, който от своя страна ще трябва да смени широкото ръководство - Националния съвет. В момента съветът се състои от 185 социалисти, сред които има много противници на Нинова (при гласуванията за водач и подредба на евролистата могат да бъдат приброени 50-60 души вътрешна опозиция - бел. авт.). Пряк избор на лидер Според социалисти при избор на нови ръководни органи в БСП ще тече и подготовка за избор на нов лидер, който според сега действащия устав трябва да бъде пряк. До него обаче се очаква Нинова да остане начело на БСП. Корнелия Нинова бе избрана за председател на БСП на 8 май 2016 г. с четиригодишен мандат. Тя успя да прокара промени в устава, според които лидерът се избира не от конгреса, а от всички членове на партията, които по информация на \"Позитано\" 20 са около 100 хиляди души. Прекият избор на лидер вероятно ще се организира от сменените при отчетно-изборната кампания местни ръководства на партията, които не биха се конфронтирали с централното ръководство преди местните избори, смятат социалисти. Така Корнелия Нинова можело да си осигури нов мандат. Първи тест за Нинова  Първият тест за подкрепата за Корнелия Нинова ще бъде във вторник, когато ще има заседание на Националния съвет. Ако тя поиска предсрочна отчетно-изборна кампания, ще трябва да свика извънреден конгрес за промени в устава, с които да бъде разрешено предсрочно прекратяване на мандатите на ръководствата, твърдят от вътрешната опозиция. За да удържи недоволството на хората, чиито мандати ще бъдат предсрочно прекратени, е възможен и друг ход - промени в устава, с които непълните мандати да не се броят при ограничението за два мандата на ръководни позиции, което бе въведено по настояване на Корнелия Нинова. По-вероятно е Корнелия Нинова да събере подкрепа да прокара утре предложенията си в Националния съвет, каквито и да са те, смятат социалисти. Вътрешната опозиция е около 50-60 от 185 души. Вот на доверие Друг сценарий за решаване на въпроса с отговорността в БСП е утре лидерът Корнелия Нинова да поиска вот на доверие от Националния съвет на БСП. Макар и по устав да няма процедура \"вот на доверие\", тя е прилагана при изборни загуби от няколко председатели, в т.ч. и от Нинова при загубата на парламентарния вот през 2017 г. Ако се съди по резултатите от тайния вот за избор на водач на листата, Нинова би получила доверието на по-голяма част от членовете на съвета. Оставка на лидера не е вероятен сценарий, тъй като на \"Позитано\" 20 смятат, че макар и втора политическа сила, БСП отчита успех на евровота, тъй като ще има не четирима, а петима евродепутати. Критиките към Нинова  Анализът на изборните резултати на пленума утре се очаква да мине с редица критики към лидера Корнелия Нинова и едноличния й стил на управление в партията. Макар и днес представителите на т.нар. вътрешна опозиция да не заявяват директно, че искат оставката й, част от тях, в т.ч. и предшественикът й Михаил Миков, искат промяна на модела на управление в БСП. Като критици на Нинова се очертават Георги Гергов, Димитър Дъбов, Атанас Мерджанов, Ангел Найденов, Георги Пирински, Георги Божинов и др. Като грешки в предизборната кампания вътрешната опозиция отчита разделението при формирането на евролистата, което пролича при опита на Корнелия Нинова да отстрани лидера на Партията на европейските социалисти (ПЕС) Сергей Станишев от нея; отделните кампании на различните кандидати за евродепутати, както и излизането на парламентарната група на \"БСП за България\" от парламента още през февруари, което донесло негативи.", "date": "2019.05.27", "title": "Какви са ходовете пред Корнелия Нинова"}
{"url": "https://www.dnevnik.bg/evropa/evropeiski_parlament/2019/05/27/3911953_video_hiliadi_rumunci_v_chujbina_ne_uspiaha_da/", "text": "Хиляди румънци в чужбина не успяха да гласуват заради дългите опашки и бавното обработване на бюлетините в избирателните секции.  Управляващите отказаха да удължат времето за гласуване и на някои места се наложи недоволните избиратели да бъдат укротявани с полиция, пише електронното издание \"Романиа инсайдър\". Външното министерство бе отворило 441 секции тази година. През 2014 г. те са били 190.  Въпреки неуредиците румънците в чужбина регистрираха огромен скок в активността в сравнение с предишните избори – 51.07% в сравнение с едва 32.44% през 2014 г. според данните на ЕП. Вчера те гласуваха както за европарламент, така и в референдум, свикан от  президента Клаус Йоханис .  Крайните резултати от евровота бяха удар по управляващите социалдемократи, които според предварителните резултати са на второ място с 23%.  Резултатът от референдума също е поражение за партията. Правителството предложи реформа, която му дава право да изменя съдебното законодателство с извънредни укази и да помилва хора, осъдени за корупция.  Президентът Йоханис  обаче свика допитване с въпроса дали тези правомощия трябва да бъдат приети и предварителните резултати показват, че избирателите са съгласни с него – не, не трябва, сочи агенция \"Ройтерс\".  Допитването не е обвързващо, но е ясен знак за недоволството на румънците от ширещата се корупция. В последните години членове на партията бяха уличени в множество разследвания; сред тях е и лидерът на социалдемократите Ливиу Драгня, който не можа да стане премиер, тъй като е осъден по такова обвинение. Откакто те са на власт, и докладите по Механизма за сътрудничество и проверка (който важи само за Румъния и България)  станаха по-остри , а Брюксел заяви, че Букурещ  прави стъпки назад  в борбата с корупцията.", "date": "2019.05.27", "title": "Видео: Хиляди румънци в чужбина не успяха да гласуват, активността въпреки това е рекордна"}
{"url": "https://www.dnevnik.bg/sport/2019/05/27/3911941_sestri_stoevi_shte_sezirat_cacarov_zaradi_prisvoeni/", "text": "Бадминтонистките Габриела и Стефани Стоеви се подготвят да подадат сигнал до главния прокурор Сотир Цацаров и до Софийската градска прокуратура, обяви адвокатът им Радостин Василев. По думите му те подозират злоупотреби с отклоняване на пари от наградни фондове, които те са спечелили още през 2015 г. Преди седмица  двете обявиха, че се предават , защото повече не издържат, и че занапред няма да играят за България. Тогава те обвиниха българската федерация в отклоняване на средства, отпуснати от държавата за подготовката им. Председателят на федерацията  Володя Златев заяви, че може да докаже , че сумите са превеждани по сметките на европейските шампионки. \"След като ръководството на федерацията се сменя, отношението към европейските шампионки става все по-трудно и непоносимо\", заяви Василев. По думите му до 2018 г. федерацията е превеждала сумите на двете, а те от своя страна са се отчитали чрез фактури. След това обаче състезателките трябвало сами да си плащат, след което да представят фактури и едва впоследствие те да се осребряват, каза адвокатът. \"Те нямат никакви претенции към бюджет, който не им се полага. През 2018 г. двете момичета са изкарали от наградни фондове и участие в комерсиални турнири лични техни средства в размер на 150 хил. лева\", добави Василев. Той обясни, че тези пари се превеждат от международната федерация на българската федерация, която ги предоставя на Стоеви. \"Така че българската федерация с тези си твърдения, че им е предоставила над 100 хиляди лева - тя им е предоставила това, което си е тяхно\", посочи адвокатът. Екипът на Стоеви ще поиска да бъде отнет лицензът на българската федерация. Стоеви обявиха, че са непреклонни в решението си повече да не играят за България.", "date": "2019.05.27", "title": "Сестри Стоеви ще сезират Цацаров заради присвоени средства от наградни фондове"}
{"url": "https://www.dnevnik.bg/evropa/evropeiski_parlament/2019/05/27/3911909_krainodiasnoto_zemetresenie_v_es_taka_i_ne_se_sbudna/", "text": "След месеци на самохвалство и апокалиптична реторика крайната десница се представи умерено на изборите за Европейски парламент, като отбеляза  поразителни победи  в някои държави, но понесе загуби в други. В крайна сметка обещаният популистки възход се оказа една малка вълна, пише \"Гардиън\". Имаше ги очакваните силни резултати за водещи фигури на европейската крайна десница, като унгарския премиер Виктор Орбан, чиято партия \"Фидес\" взе повече от половината от гласовете, както и италианския вицепремиер Матео Салвини. Неговата партия \"Лига\" излезе на първо място. Национален сбор на Марин льо Пен спечели, макар и на косъм, във Франция. Но въпреки загубите за традиционните големи партии в много държави далеч не всички избиратели се обърнаха към крайнодесни или популистки сили, като зелените и проевропейските представители също се представиха добре. \"Виждам известно изместване надясно, но това не е нещо, което ще застраши функционирането на ЕС\", коментира Петер Креко, който института Political Capital в Букурещ. \"Проевропейските сили също бяха мобилизирани на тези избори.\" Националистките и крайнодесните партии със сигурност ще са по-силно представени в бъдещия Европейски парламент в сравнение с досегашния. Салвини опита да се възползва от настроението, лансирайки преди вота това, което се надява да се превърне в голяма коалиция, обединяваща всички антиимигрантски и крайнодесни партии. Но комбинацията от егота, политически различия по въпроси като сътрудничеството с Русия, и съществуващата вече мрежа от европейски съюзи означава, че дори и крайнодесните партии, които се справиха добре, може да срещнат трудности при изграждането на единен блок в новия парламент. \"Не виждам възможност за изплуването на някоя силна крайнодясна група скоро\", коментира Кас Муде, експерт по популизъм и преподавател в Университета в Джорджия. Картината за крайнодесните партии варира в различните страни: в Словения антиимигрантска партия спечели повечето гласове, докато в Словакия прогресивна коалиция, заставаща зад проевропейска платформа за толерантност, застана на първо място. В Белгия крайнодясната Вламс Беланг бе напът да спечели две евродепутатски места, а в Холандия антиислямската Партия на свободата се насочи към загуба на местата си, дори и на това на лидера си Герт Вилдерс.  Тиери Боде , новият холандски популистки лидер, който отне гласове от Вилдерс, се очертава да спечели три места, но с по-малко гласове, отколкото социологическите проучвания му даваха. Датската народна партия, която ентусиазирано се присъедини към новата коалиция на Салвини, загуби половината от избирателите си. \"Алтернатива за Германия\" бе на четвърто място в страната, печелейки 11 места. Обявявайки победа пред предизборния щаб на \"Фидес\" Орбан заяви, че изборите са му дали подновен мандат да помогне за изграждането на една различна Европа. \"Фидес\" спечели 52% от гласовете и 13 от общо 21 унгарски места. \"Ние сме малки, но искаме да променим Европа\", каза той, описвайки изборите като \"началото на нова ера срещу миграцията\". Членството на \"Фидес\" в Европейската народна партия все още виси на косъм, а Орбан нарече Салвини \"герой\" и намекна, че може да се обедини с новия му блок. Бъдещият Европейски парламент ще бъде по-различен от досегашния, защото хватката на старите традиционни партии е отслабена. \"Има по-малко големи партии, партиите от основното течение сега са средни по размер, а някои дори са малки, и биват заменяни от все повече средни антисистемни и нови\", коментира Муде, подчертавайки фрагментацията на европейските партийни системи. Сред крайнодесните и антиимигрантски сили има пукнатини по няколко въпроса. Полските и скандинавските представители са силно скептични към възхищението на Салвини и Льо Пен от руския президент Владимир Путин. Даже и да гласуват заедно по някои въпроси, крайнодесните може и да не успеят да доминират в дневния ред. По думите на Креко дори и събирайки всички популистки и антисистемни партии, те няма да са съставляват повече от една трета от всички места в новия парламент. \"Тъй като повечето решения изискват обикновено мнозинство, всичките приказки за блокиращо малцинство нямат особен смисъл\", допълва той.", "date": "2019.05.27", "title": "Крайнодясното \"земетресение\" в ЕС така и не се сбъдна"}
{"url": "https://www.dnevnik.bg/photos/2019/05/27/3911971_chitatelska_fotogaleriia_rastoke/", "text": "Растоке е село от воденици, разположено на мястото, където синьо-зелените води на река Слюнчица се вливат в р. Корана.", "date": "2019.05.27", "title": "Фотогалерия: Растоке"}
{"url": "https://www.dnevnik.bg/politika/2019/05/27/3911964_preferencii_kachvat_stanishev_na_vtoro_miasto_v/", "text": "Водачът на евролистата на БСП Елена Йончева има най-много получени преференции на изборите в неделя. На второ място е лидерът на Партията на европейските социалисти Сергей Станишев, който бе на пето място в листата. Това е предварителна информация на \"Позитано\" 20 към 13:30 ч., потвърдиха социалисти пред \"Дневник\". По неофициални данни на екипа на Сергей Станишев той успява да събере достатъчно преференции, за да премине прага от 5% за разместване на листата и да се нареди на второ място в нея. Запознати с резултатите към момента социалисти на \"Позитано\" 20 правят същите изчисления. Дали обаче това ще се случи към момента не е известно, тъй като не са обработени всички данни от преференциалния вот в изборните протоколи. Към 12 ч. при 95.20% обработени протоколи БСП за България има 450 005 гласа, което означава, че за да размести листата, един кандидат трябва да събере над 22 500 гласа. По непотвърдени данни Сергей Станишев е събрал около 28 хил. преференции, но остава на второ място, тъй като Елена Йончева има около 70 хил. И без преференции лидерът на ПЕС щеше да е избран за евродепутат, тъй като БСП ще имат петима представители в Европейския парламент, а той е пети в листата. Очаква се Централната избирателна комисия да обяви мандатите и преференциите до 31 май. Определянето на водач на евролистата на БСП създаде разделение в партията. Лидерът й Корнелия Нинова успя да прокара номинацията си - журналиста Елена Йончева, която зае първото място при оспорван таен вот в Националния съвет на БСП срещу Сергей Станишев. Опитът на тясното ръководство на партията обаче той да бъде отстранен от листата бе неуспешен и отново таен вот го нареди на петото място. Повече за това четете  тук . Според социалисти по време на цялата кампания са спирани изявите на Станишев както в големите градове, така и в медии. Желанието на ръководството на БСП, което неофициално е спуснато към партийните структури, е било да се гласува преференциално за Елена Йончева, Деница Златева, Иво Христов и Велизар Енчев. По информация на \"Позитано\" 20 Златева и Енчев също имат много преференции, но няма да успеят да минат прага от 5%. Непартийният кандидат, бивш депутат от Патриотичния фронт и председател на Българската пролет е събрал над 19 хил. преференциални гласа. Така за евродепутати са избрани Елена Йончева, Сергей Станишев, Петър Витанов, Цветелина Пенкова и Иво Христов. По-късно на въпрос на журналисти дали опитът й да отстрани Сергей Станишев от евролистата е грешка, Корнелия Нинова обяви, че се гордее, че БСП е партията с най-много преференции и няма притеснения от тези на предшественика й.", "date": "2019.05.27", "title": "Преференции качват Станишев на второ място в листата на БСП по предварителни изчисления"}
{"url": "https://www.dnevnik.bg/politika/2019/05/27/3912020_borisov_ochevidno_che_beshe_silno_preuvelichena/", "text": "Премиерът и лидер на ГЕРБ Бойко Борисов изрази задоволство от работата на партийните структури на партията в страната по време на предизборната кампания и отбеляза, че те работят добре въпреки отсъствието на зам.-председателя Цветан Цветанов. \"Очевидно, че беше силно преувеличена ролята на Цветанов, видяхте - изтеглих го назад, структурите си работят, евродепутатите са ни в пъти, в класи по-добри от тези от другата страна. Те въобще една европейска тема не повдигнаха\", заяви Борисов пред журналисти в Габрово, цитиран от пресслужбата на Министерския съвет. Месец преди изборите Борисов пое кампанията на партията си. Съобщенията от пресслужбата на ГЕРБ за участията на председателя на предизборния щаб Цветан Цветанов в събития из страната секнаха. Макар след  оттеглянето си от парламента  заради  скандала с апартамента  Цветан Цветанов да стои настрани от медиите, кампанията му продължава с пълна сила, показват  съобщенията и снимките, които публикува  по няколко пъти на ден в личния си профил във \"Фейсбук\". В началото на май Борисов заяви, че  партийното бъдеще на Цветанов ще зависи от резултата на изборите . \"Доволен съм, щом сме победили, при това участие на президента, даже ми е много драго за Асеновград, че отидоха и Радев, и Корнелия накуп и ги бихме с над 1000 гласа, при прякото участие на президента срещу нас в полза на БСП. Благодаря на хората, че не се подведоха по тази злоба, тази жлъч и всичко останало\", каза още Бойко Борисов. По последни данни  ГЕРБ води пред БСП вече с над 6 на сто (за ГЕРБ са гласували 30.94%, а за БСП - 24.24%). По думите му резултатите от изборите показват, че ГЕРБ продължава да е първа политическа сила сред най-младите, сред хората от средната възраст, работещите и допълни, че е необходимо да се работи още по-активно за образованието на българите в чужбина. \"Никой не ме изненада, изненада ме злобата. Просто все едно играха за последно, прекрачиха всички граници. Със \"справедливост по комунистически\" ни върнаха в едни други времена – на народния съд. Когато някой излиза и се приема за единствената институция в държавата и сочи с пръст кого да арестувате и кой да влезе в затвора - това е било 1945 г. Това е справедливост по комунистически\", заяви министър-председателят. Борисов каза, че няма необходимост от предсрочни избори. \"Сега искат ли предсрочни избори пак? Да дадем 50-60 млн. за нови избори и след това за местните - още 50-60 млн. Все едно ей така извират парите. Ако бяхме направили тези избори заедно с парламентарните, днес щяхме пак да говорим с кого да се коалираме\", каза той.", "date": "2019.05.27", "title": "Борисов: Очевидно, че беше силно преувеличена ролята на Цветанов (видео)"}
{"url": "https://www.dnevnik.bg/sviat/2019/05/27/3911861_bivsh_banker_stana_prezident_na_litva/", "text": "Гитанас Науседа, бивш главен икономист на литовското поделение на шведската Skandinaviska Enskilda Banken, е новият президент на Литва. На балотажа в неделя той събра подкрепата на 72% от избирателите и победи Ингрид Шимоните. \"Ройтерс\" коментира, че убедителната му победа вероятно се дължи на това, че той никога не е заемал правителствени постове и не е свързан с никоя от големите партии. 55-годишният банкер обещаваше в кампанията си достатъчно общи неща като това да се бори с несправедливостите и да направи всичко за подобряване живота на обикновените граждани. Литва е парламентарна република, но президентът е с \"хибридна\" роля на полупрезидентска система. Той може да влияе върху външната и вътрешната политика и одобрява състава на правителството, премиера, съдиите, главния прокурор и управителя на централната банка. Науседа не се съгласяваше в предшественичката си Даля Грибаускайте, която подкрепяше Украйна и наричаше Русия \"страна агресор\", но заяви, че няма да отстъпва от твърдата линия спрямо Москва и подкрепя инициативата на Полша да има постоянно разположена голяма база на САЩ или НАТО. Грибаускайте няма право да остане на поста, тъй като изминаха два последователни мандата - максималното позволено според uонституцията. Опонентката му Шимоните е бивш финансов министър в дясноцентристко правителство. Първото предизвикателство пред новия държавен глава ще бъде да прекрати правителствената криза. Премиерът Саулис Сквернелис обеща да подаде оставка в деня, в който Науседа встъпи в длъжност, след като се кандидатира за президент и не успя да стигне до втория тур. Кампанията бе белязана от недоволството на избирателите от икономическото неравенство и корупцията в Литва. Само България е страната от ЕС, в която неравенството е по-голямо.", "date": "2019.05.27", "title": "Бивш банкер стана президент на Литва"}
{"url": "https://www.dnevnik.bg/bulgaria/2019/05/27/3912019_prokuraturata_razsledva_kupuvane_na_glasove_v_pleven_i/", "text": "Районните прокуратури в Плевен и Тетевен разследват два случая на търговия с гласове. С постановление на прокуратурата за 72 часа е задържан М.И. Той е обвинен, че в деня за размисъл на 25 май в Тетевен е дал на четири лица и други техни близки по 20 лв., за да ги склони да упражнят избирателното си право в полза на определена политическа партия. В хода на разследването са събрани достатъчно и категорични доказателства, които доказват, че задържаният е извършил престъплението. Законът предвижда наказание лишаване от свобода от 1 до 6 години и глоба от 10 000 до 20 000 лв. В районната прокуратура в Плевен също е образувано досъдебно производство във връзка със сигнал за купуване на гласове в град Тръстеник. В късния следобед на 26 май са проведени два разпита на свидетели пред съдия. Разследването по случая продължава. Вчера от държавното обвинение съобщиха, че  разследват други 18 случая  на престъпления, свързани с изборите.", "date": "2019.05.27", "title": "Прокуратурата разследва купуване на гласове в Плевен и Тетевен"}
{"url": "https://www.dnevnik.bg/sport/2019/05/27/3912016_bfs_niama_polucheni_signali_po_sluchaia_s_otstranenite/", "text": "Българският футболен съюз (БФС) не е получавал никакви сигнали около случая с отстранените футболисти на \"Черно море\" преди решителния мач за титлата срещу \"Лудогорец\", обявиха от пресслужбата на организацията пред \"Дневник\". В навечерието на гостуването на шампионите \"Черно море\" отстрани шестима основни футболисти - капитана Георги Илиев, Георги Китанов, Пламен Димов, Виктор Генев и Петър Витанов. Впоследствие  \"Лудогорец\" спечели с 4:1 и стана шампион за осми пореден път , като завърши с точка пред ЦСКА. От БФС посочиха, че за момента няма причина да коментират темата, тъй като извън медийните публикации няма никакви сигнали, нито позиция от страна на \"Черно море\". Георги Илиев стана трети в класацията \"Футболист на футболистите\", като се нареди зад победителя Тодор Неделев и голмайстора на Първа лига Станислав Костов. Опитният полузащитник заяви, че няма предположения защо името му е замесено в скандала. По-рано БФС обяви играчите за мачовете на националния отбор, като  отстранените от \"Черно море\" Илиев и Генев остават в списъка . \"Много съм щастлив за тази награда, защото е в момент, в който изживяваме страхотно тежки моменти - не само аз, а моето семейство и семействата на другите момчета. Не знам кой болен и развален мозък може да роди такива неща. В крайна сметка ние сме хора, които нямаме какво да крием и искаме истината да излезе наяве.\" На въпрос дали е с чиста съвест Илиев заяви: \"Естествено. Пред себе си, пред Господ, пред всички хора, които ме познават. Всеки, който ме познава, знае какъв човек съм. Истинското богатство на човек е това, което имаш в себе си като чувства, като ценности. Хартийките в банката са за тези, които ги създават тези истории.\" \"Тези дни са толкова тежки, че не ми остава време да мисля за футбол. Аз нямам идея кой ме обвинява\", добави Илиев. Треньорът на \"Черно море\" Илиан Илиев беше избран за най-добър през сезона. \"Искам да благодаря на моите футболисти, на моя щаб, с които прекарахме страхотни моменти през този сезон. В този момент бих заменил тази награда, ако можеше това, което сполетя \"Черно море\", да не се беше случвало\", заяви той. Миналата седмица футболистите на \"Черно море\" са преминали изследване с полиграф с въпроси, свързани с мача с ЦСКА (1:3). Очаква се клубът от Варна да излезе с позиция по случая. Георги Илиев  каза в събота, че обвиненията към него са \"долна лъжа\" . От ЦСКА  заподозряха атака срещу клуба, целяща да се прехвърли вниманието от истинския проблем . Червените твърдят, че ще предприемат крайни мерки, включително свързани с договора за телевизионните права.", "date": "2019.05.27", "title": "БФС не е получавал сигнали по случая с отстранените играчи на \"Черно море\""}
{"url": "https://www.dnevnik.bg/evropa/2019/05/27/3912046_rumunskiiat_vurhoven_sud_potvurdi_prisudata_sreshtu/", "text": "Върховният съд на Румъния потвърди присъдата от три години и половина затвор на лидера на управляващите социалдемократи Ливиу Драгня, предаде \"Ройтерс\". Драгня обжалва присъдата миналата година. Днешното решение е окончателно. \"Съдът поддържа решението от първа инстанция\", съобщиха съдиите, давайки на Драгня срок от 24 часа да се яви в полицията, за да започне изтърпяване на наказанието си за лишаване от свобода, предаде \"Франс прес\". Присъдата е за подстрекаване на други към злоупотреба със служебно положение. Драгня, който е и председател на долната камара на парламента, има още една присъда - две години затвор условно за опит да повлияе на референдума през 2012 г. за отстраняване на тогавашния президент Траян Бъсеску. Заради присъдата си той не може да бъде избран за премиер. Няма съмнение обаче, че  той на практика ръководи правителството . Критиците го обвиняват, че е основната причина румънското председателство на Съвета на ЕС да е по-скоро мъчение, отколкото възможност правителството да покаже най-добрите си страни. То бе белязано и от спор с Брюксел заради опасения за съдебната система. Партията на Драгня остана втора на евроизборите, а румънците  нанесоха двоен удар  на управляващите с гласуването на референдума срещу корупцията.", "date": "2019.05.27", "title": "Румънският съд потвърди присъдата за затвор срещу лидера на управляващите"}
{"url": "https://www.dnevnik.bg/kultura/2019/05/27/3911912_svetlana_kujumdjieva_v_zakona_za_obshtestvenite/", "text": "\"Дневник\" потърси за коментар фондация \"Пловдив 2019\", от чиято страна е била и поканата за участието на проекта \"Медея\" на Дните на европейския съсед. Артистичният директор на фондацията Светлана Куюмджиева отговори, че купуването на билети за пътуването до Матера е било възпрепятствано от празноти в Закона за обществени поръчки, що се отнася до неговото функциониране в областта на културата. По нейни думи невъзможността самолетните билети да бъдат купени е резултат от липсата на законово разрешение за разходване на средства, което поради административните срокове на обществената поръчка не е било получено до два дни преди отпътуването.  - Като начало се налага още веднъж да уточним, че въпреки че се наблюдава и оценява от Европейската комисия, проектът Европейска столица на културата се осъществява изцяло с местни публични средства, а не с европейско финансиране. Единственото европейско финансиране в проекта идва под формата на спечелени допълнителни проекти в рамките на инициативата, за които фондацията кандидатства наравно с всички останали, или под формата на наградата \"Мелина Меркури\" от 1.5 млн. евро, които \"Пловдив 2019\" спечели през миналата година за упоритата си работа и успешното си представяне в подготовката. В конкретния случай непоемането на самолетни билети не е точно административна пречка, а зависимост на фондация \"Пловдив 2019\" от спазване на законово регламентирани процедурни правила. Като институция, която разходва публични средства в България, фондацията стриктно спазва регламентираните в Закона за обществени поръчки и Договора за функционирането на ЕС правила. Това строго спазване на нормативната уредба от Фондация \"Пловдив 2019\" личи в публикуваното в сайта на Профила на купувача  . за прекратяване на процедура публично състезание с предмет \"ОСИГУРЯВАНЕ НА САМОЛЕТНИ БИЛЕТИ И ХОТЕЛСКО НАСТАНЯВАНЕ ЗА НУЖДИТЕ НА ОБЩИНСКА ФОНДАЦИЯ \"ПЛОВДИВ 2019\" ПО ДВЕ ОБОСОБЕНИ ПОЗИЦИИ\" поради установено нарушение в етапите на провеждане на процедурата. То наложи ново провеждане на процедура със същия предмет. Всяко възлагане на обществена поръчка е свързано със спазване на законово установени срокове, чието нарушение води след себе си строги имуществени санкции и глоби. Дори и за уникален и строго специфичен проект като Европейска столица на културата изключения в закона няма. Протяжността във времето се предопределя от обема и сложността на обществената поръчка, както и от броя на подадените оферти за всяка от обособените позиции, тоест не може предварително да се фиксира нейният край.  - Законът за обществени поръчки не съдържа специални правила или изисквания, свързани с конкретни културни нужди, което да обуслови по-кратки срокове или отклонения от действията на комисията за извършване на подбор на кандидатите и участниците, разглеждане и оценка на офертите и др., що се отнася до една от процедурите - \"публично състезание\". По отношение на културната дейност в Закона за обществените поръчки са определени правила, които дават възможност за директно възлагане на обществени поръчки с прогнозна стойност до 70 хил. лв. без ДДС (която важи за период от 12 месеца назад) при услуги по организиране на културни събития, фестивали, панаири и изложби и други. Различните видове процедури в закона предлагат възлагане на обществени поръчки за културни услуги със съответни стойностни прагове, които са недостатъчни и трудно приложими за мащабен проект като Европейска столица на културата и като цяло в неговите регламенти културните дейности са оставени винаги в ниския ценови диапазон. Законова празнота е например липсата на специфики що се отнася до провеждането на културни събития, които са свързани със строги естетически критерии, пространствена мисъл и всеобхватност на използвания метод, които сами по себе си могат да обусловят по-висока прогнозна стойност от законово регламентираната за съответния вид процедура. ? - Съгласно правилата и условията на авиокомпаниите, всяка тарифа има своите рестрикции - най-често резервациите са валидни 24 часа след създаването им, след което или трябва да се платят и издадат, или отпадат и се правят нови, които не гарантират, че ще са на същите условия. Издаването на билет в нашия случай може да стане само след законово разрешение за разходване на средства. В случая, макар и да бяха направени множество подновявания на резервации и проверки всеки ден, докато се изчакваха административните срокове на обществената поръчка, до два дни преди полета такова не се получи. За целия процес на изчакване и несигурността в кой момент може да се получи разрешение поканените партньори от проект \"Медея\" бяха предварително известени.  . Въпреки че не делим проектите си на \"чисти\" и други, сме избрали да представим Пловдив именно с проекта \"Медея\" като акцент в програмата заради огромните усилия и принос, които са вложили както неговите инициатори, така и всеки един от участниците, в това число и екипът на фондация \"Пловдив 2019\". За да бъдем съвсем почтени и лоялни към партньорите, които сме поканили, и с искрено желание да предоставим тази допълнителна възможност за тяхна изява, ние сме потърсили решение на проблема въпреки множеството си административни зависимости.  - Фиксираните дати на форума в Италия не съвпадат с полети от София на нискотарифни авиокомпании, които да дават възможност за по-ниска пазарна цена. За дестинацията Бари / Матера няма директен полет от София в датите на събитието. Полет с прекачване през друг град винаги води със себе си по-скъп билет. Към цените на самолетните билети има и добавка такса за багаж, за да не се пътува само с ръчна чанта. Цитираната ориентировъчна стойност на полета бе най-ниската към момента за пътническа класа. - Фирмата изпълнител по обособена позиция 1 \"Осигуряване на самолетни билети за нуждите на Общинска Фондация \"Пловдив 2019\" е \"Атлас Травелс\" ЕООД, която е избрана чрез публично теглене на жребий, оповестен с протокол, публикуван на 09.05.2019 г. в Профила на купувача на възложителя Общинска Фондация \"Пловдив 2019\". Към момента на възникване на нуждата от осигуряване на самолетни билети за пътуването до град Матера, все още Фондация \"Пловдив 2019\"  - В обществената поръчка по осигуряване на самолетни билети няма подизпълнител. - Денят на европейския съсед се отбелязва в рамките на мрежата на европейските столици на културата за първи път през 2018 г., когато Леуварден направиха форум за среща за представяне на общностни проекти или практики, включени в официалните програми на градовете столици на културата. Поканата е отворена само към градовете ЕСК и няма задължителен и обвързващ характер, а се осъществява само при възможност и целесъобразност. Към момента няма установена практика в \"семейството\" на ЕСК градовете дали тази инициатива би могла да се превърне в традиция. Тази година на 26 март Матера 2019 решиха да домакинстват второ издание на форума. На 17 април бе получена покана от Матера 2019 с програма, която фиксира условията за включване в двудневния форум, който ще се състои на 24 и 25 май и който цели отново да постави в центъра проектите с общностно участие. Принципът на осъществяване на форума е - домакините поемат 2 нощувки, изпращащата страна поема пътните за до 3 човека. Всяка организация, ръководеща Европейска столица на културата, преценява дали да се включи и кого да покани. Сред общностните проекти в програмата на \"Пловдив 2019\" има няколко, които представят отличен пример за взаимодействие на маргинализирани и сегрегирани групи. След като екипът на \"Пловдив 2019\" обсъжда няколко възможни предложения, избира два проекта, единият от които е \"Медея\". На 30 април се изпраща покана към тях да излъчат свои представители. Следва кореспонденция с уточняване на детайлите. Във връзка с публикуваната от представителите на проекта информация и изясняването на целия казус държим да отбележим, че намеците за \"извиване на ръце\" са спекулативни и обидни. Добре е да се изясни, че при своята първоначална поява в Пловдив организаторите на проекта нямаха представа с кои партньори от общностите биха могли да работят, за да осъществят идеята си. Фондация \"Пловдив 2019\" е предоставила контакти на възможни местни организации и представители на общности, без да ги дели според лични или други пристрастия и е съдействала за тяхната комуникация, без което смятаме, че този проект нямаше да бъде възможен. Организаторите сами са избрали с кого от предложените от нас местни партньори да работят и екипът на фондацията е положил всички усилия, за да защити техния избор.  След 18 месеца съвместна работа, с много трудности в процеса, с много предизвикателства за превъзмогване и малко преди представянето на финалния резултат от съвместните ни усилия ние оставаме с положителната нагласа и вярваме, че проектът \"Медея\" има достойно място в програмата на Пловдив Европейска столица на културата 2019. Имаме убеждението, че той ще остави трайна следа като част от наследството на инициативата. ", "date": "2019.05.27", "title": "Какво отговори \"Пловдив 2019\" на обвиненията в непочтеност"}
{"url": "https://www.dnevnik.bg/politika/2019/05/27/3912010_ninova_obiavi_izborna_zaguba_no_i_postijeniia/", "text": "Лидерът на БСП Корнелия Нинова в първо изявление след вчерашните избори за Европейски парламент призна изборната загуба, но и отчете някои постижения на партията си - увеличен брой избиратели спрямо предишните избори през 2014г., повече евродепутати и добро представяне спрямо останалите в Европейския съюз. Тя свиква утре заседание на широкото ръководство на партията и ще предложи депутатите на левицата да се върнат в парламента. В общинските и областните партийни организации предстои и подробен анализ на изборната загуба или победата, в регионите, където БСП води (Видин, Ямбол, Плевен и Добрич). Нинова подчерта, че отговорността за резултата трябва да се носи солидарно. Ниската избирателна активност е урок за всички партии, които трябва да си отговорят защо не ги харесват хората, а е проблем и за държавата, защото прави значим купения и корпоративен вот. По-рано днес и президентът Радев нарече ниската активност  \"шамар\" за политиците. Тя отбеляза, че за БСП вчера са гласували 450 хил. души при 424 хил. на предишните избори за Европейски парламент. \"Само ние увеличаваме броя на евродепутатите си, другите или запазват или губят\", добави партийният лидер. Освен това по думите й сред 28-те европейски партии от социалистическото семейство БСП била пета - след Малта, Португалия, Испания и Кипър. Като причини за загубата Нинова изброи външните, свързани със страха, корпоративния вот и използването на администрацията, както и вътрешни, партийни, които тепърва ще се обсъждат. Нинова каза, че ще задвижи процедура за избор на нов председател на БСП по новия устав, който предвижда пряк избор от всички членове, и възнамерява да се кандидатира. След като депутатите на левицата се вънат в пленарната зала, приоритетно ще внесат промени в закона за КПКОНПИ, за избор на европейски прокурори и за правомощията на главния прокурор.", "date": "2019.05.27", "title": "Нинова обяви изборна загуба, но и постижения"}
{"url": "https://www.dnevnik.bg/photos/2019/05/27/3911056_fotogaleriia_ide_li_kraiat_na_remonta/", "text": "Епопеята с ремонта на софийската улица \"Граф Игнатиев\", който продължава втора година, трябва да приключи утре – 28 май. Възложителят - Столичната община, ще прати експерти да преценят как се е справила фирмата изпълнител \"Джи Пи груп\". Тя спечели обществената поръчка за обновяване на Зона 2 на стойност 24.5 милиона лева. \"Ще се плаща само за конкретно свършена работа\", предупреди кметът Йорданка Фандъкова след поредицата спешни промени на недомислия в проекта на архитектурно студио А.Д.А. и забележки за некачествена работа на изпълнителя.", "date": "2019.05.27", "title": "Фотогалерия: Иде ли краят на ремонта"}
{"url": "https://www.dnevnik.bg/evropa/evropeiski_parlament/2019/05/27/3911943_zelena_vulna_v_evroparlamenta_shte_ima_nov_balansyor/", "text": "Зелените партии постигнаха най-добрите си досега резултати на европейски избори, увеличавайки размера на своя блок в Европейския парламент до 69 места от досегашните 52. Този резултат им дава шанса да се превърнат в сила от ключово значение в  новия фрагментиран парламент , пише \"Гардиън\". \"Благодаря ви много за вашето доверие в зелените\", каза на пресконференция в Брюксел Ска Келер,  един от водещите кандидати  на групата за председателския пост в Европейската комисия. \"Това е мандат за реална промяна: за защита на климата, социална Европа, повече демокрация и по-силно върховенство на закона.\" Преди всичко, добави Келер, зелените \"искат да постигнат действия за климата сега, защото ако чакаме още дълго време, ще бъде катастрофа\". Парламентарните групи, които искат подкрепа от Зелените, ще трябва да \"изпълняват нашите три ключови принципа: климатични действия, граждански свободи и социална справедливост\", подчерта тя. На фона на загубата на места за основните дясноцентристки и лявоцентристки групи и по-големия брой евроскептици, зелените евродепутати може да се окажат елемент от критично значение за по-широк проевропейски съюз в 751-местния Европейски парламент. където завършиха втори след дясноцентристкия Християндемократически съюз на канцлера Ангела Меркел с почти 21% от гласовете, според предварителни данни – почти двойно повече от гласовете за тях през 2014 г. Те ще имат 21 евродепутати. Финландските зелени също са на второ място с 16% и двама евродепутата. Във Франция Екологична Европа-Зелените, водени от високопоставена фигура от \"Грийнпийс\", останаха трети с около 13.5% - увеличение от 8.9 на сто и 12 представители. Изненадващо Португалската зелена партия спечели първото си място в Европейския парламент. Ирландските Зелени утроиха резултата си до 15 от 5 процента, което означава, че ще изпратят свои евродепутати (двама) в Страсбург за пръв път от 20 години. В Холандия Зелена левица също подобри резултата си и спечели почти 11%, което значи, че ще има трима представители. \"Ще се борим силно за всичко в нашия манифест\", обеща другият водещ кандидат на групата Бас Ейкхаут. допълни той. Зелените в Дания (две места), Швеция (две места), Белгия (три места), Люксембург (едно място) и Австрия (две места) също се представиха силно, надграждайки скорошните си успехи на вътрешни избори. Екологичните партии са част от правителствата в Швеция и Люксембург, имат 20 депутати във Финландия, след като получиха 11.9% на изборите през април, на път са да се присъединят към лявоцентристка коалиция след вота в Дания следващия месец, силни претенденти на изборите в Белгия са, управляват в градския съвет в Амстердам и участват в управлението на девет от 16-те германски провинции. А европейско ниво повече от 30 партии съставляват Европейската зелена партия. Те са част от групата Зелени/Европейски свободен алианс в Европарламента. В замяна на подкрепата си, те ще упражняват максимален натиск за климатичните политики, подчерта Ейкхаут в предизборно интервю, но освен това настояват за повече социална справедливост, когато стане въпрос кой плаща сметката за зеления преход. По отношение на върховенството на закона ще поискат радикална промяна в курса от дясноцентристката Европейска народна партия, която стана обект на засилени критики заради равнодушието към унгарския премиер Виктор Орбан. \"Трябва да решим дали сме една Европа, която ще защитава демократичните ценности, или сме просто сбор от силни национални държави?\", настоя Ейкхаут, като добави, че вижда три основни фактора зад подобрението на представянето на зелените. Опасенията за климатичните промени се превърнаха в приоритет за хората, зелените партии показаха, че са \"повече от способни\" в национални и местни управления и освен това се възползваха от намаляващата подкрепа за лявоцентристките партии, които подкрепиха икономиите по време на финансовата криза през 2008 г.", "date": "2019.05.27", "title": "Зелена вълна: в Европарламента ще има нов балансьор"}
{"url": "https://www.dnevnik.bg/analizi/2019/05/27/3911954_oshte_reakcii_ot_mrejite_borisov_mina_po_magistralata/", "text": "Бърз анализ на изборните резултати. Онова ядро от 100 000 гласа, което на парламентарните избори безотговорно беше разцепено, отново се събра. От него са отцепени между 3 000 и 5 000 гласа поради нечии лични амбиции, апетити и претенции. Получихме така ясно доказателство колко струват тези претенции (при приблизителна цена на мандат между 15 000 и 20 000 гласа) и дано тези с претенциите също го разберат и да станат по-скромни и смирени. Прибавиха се гласове на млади хора, предимно от чужбина, което е радващо. БСП показва ясна тенденция на разпад, което също е радващо. Управляващият мафиотски модел може да бъде победен само с единен фронт срещу него - така, както беше през 1997 г. Преференциите ще покажат кои са естествените лидери. ----- Корнелия Нинова е най-успешният кадър на СДС, никой досега не беше успял да бие комунистите два пъти. ----- Дали ГЕРБ ще води с 2 или 5 процента на изборите, за мен е без значение. За всеки що годе почтен човек тази победа е сама по себе си обида. Недоумявам защо народът реши да се изгаври така над себе си. Да гласуваш за ГЕРБ при толкова корупционни скандали и очевидни злоупотреби с власт за мен е необяснимо и непростимо. Навсякъде другаде такава партия щеше да е приключена! ----- Обобщението на кварталните пиянки за вчера: Избори, кви избори, бе? Мина бате Бойко по магистралата и ги изкарА! ----- Ако за следващите избори основа партия с име \"Не подкрепям никого\", имам реален шанс за субсидийка. ----- \"Българинът смята, че който е във властта, трябва да краде задължително, и който не краде, е глупав.\" ----- Може ли някой да ми обясни как \"Апартаментгейт\" ИЗОБЩО не се отрази на изборите? ----- Резултатите от Германия във възрастова група до 24 са показателни. Поколението, което ще е живо след 2050 г., не иска загинала планета. ----- Крайният резултат от евроизборите в България е: За апартаменти - 30% За къщи за гости - 25% За тераси - 8%. ----- Марешки разбра по трудния начин, че лайковете във \"Фейсбук\" не значат много в истинския живот. ----- Съюзът на десни и зелени не е проблем. Десен не значи да застроиш Иракли и да бетонираш Пирин. Десен значи да инвестираш в знанията и уменията на хората, за да се развият, да имат високи доходи и да искат да пазят природата. Бармани, сервитьорки и камериерки не изкарват пари. Италия, Испания, Гърция и Португалия опитаха и фалираха. Туризмът = унищожаването на природата не може да е дясна политика. Това е архаизъм. Колко взема камериерка и колко работещ в аутсорсинг офис? Затова зелени + десни е идеална комбинация. ----- Значи Пеевски и хората на Макрон в една група. Машалла.", "date": "2019.05.27", "title": "Още реакции от мрежата: Борисов мина по магистралата"}
{"url": "https://www.dnevnik.bg/sport/2019/05/27/3912080_prokuraturata_v_plovdiv_e_povdignala_dve_obvineniia/", "text": "Нападателят на \"Берое\" Мартин Камбуров е с повдигнати две обвинения от Районната прокуратура в Пловдив. През уикенда футболистът е бил задържан и се озова в ареста, след като е паркирал неправилно, а след това се е държал агресивно срещу общински служители. Камбуров е привлечен като обвиняем по бързо производство за увреждане на три скоби от ОП \"Паркиране и репатриране\", както и за непристойно поведение. Наложена му е мярка неотклонение за 24 часа и глоба от 1000 лева. \"На 26 май в град Пловдив Мартин Камбуров противозаконно е унищожил чужди движими вещи – три броя \"скоби\" от система за репатриране, собственост на ОП \"Паркиране и репатриране\" – престъпление по чл. 216 ал. 1 от Наказателния кодекс. На същата дата в град Пловдив той е извършил непристойни действия, грубо нарушаващи обществения ред и явно неуважение към обществото – престъпление по чл. 325, ал. 1 от Наказателния кодекс\", гласи съобщение на прокуратурата. Според изнесената информация паркираният неправилно автомобил е собственост на позната на Камбуров. Футболистът видял поставените скоби и започнал да ругае по служителите, след което им хвърля 30 лева, колкото е глобата за неправилно паркиране. \"Полицейският служител му поискал документ за самоличност, но той отказал да го предостави. Камбуров се качил в автомобила и потеглил с поставените три броя \"скоби\". Камбуров е вторият най-резултатен футболист в историята на българския футбол с 219 гола. Пред него е единствено Петър Жеков, който има 253 попадения в кариерата си. През октомври нападателят ще навърши 39 години, като има договор с \"Берое\" за още една година.", "date": "2019.05.27", "title": "Прокуратурата в Пловдив е повдигнала две обвинения срещу футболиста Мартин Камбуров"}
{"url": "https://www.dnevnik.bg/sviat/2019/05/27/3912081_grafika_na_denia_kude_v_evropa_nai-mnogo_izbirateli/", "text": "Изборите за Европейски парламент миналата седмица поставиха рекорд за избирателна активност - най-високата от 20 години насам. Близо 51% от гласоподавателите в страните от Евросъюза отидоха до урните. Преди пет години този дял бе 43 на сто. Много по-голям дял избиратели обаче упражниха правото си на глас на Запад, отколкото на Изток, с изключение на Великобритания, Холандия и Португалия. В Испания делът на гласувалите надхвърли 64%, в Германия - 61%; разликата в двата случая е над 15 пункта. На Изток изненадваща бе активността в Полша - 45 процента от избирателите упражниха правото си на глас при 23.83% преди пет години. И в Унгария имаше подобна тенденция - над 43 на сто тази година и 28.9% през 2014 г. Най-ниска бе активността в Словакия - 22.74%, но стойността бе близка в няколко страни в региона (Словения, Хърватия, Чехия), в Латвия достигна една трета от гласовете. Българската също бе в тези рамки - 30.83% от електората, пет пункта под резултата от 2014 г. В някои от тези държави резултатът все пак е по-добър, отколкото преди пет години.", "date": "2019.05.27", "title": "Графика на деня: Къде в Европа най-много избиратели отидоха до урните"}
{"url": "https://www.dnevnik.bg/politika/2019/05/27/3911904_deniat_sled_izborite_na_jivo/", "text": "В деня след изборите за евродепутати, провели се на 26 май. Продължават коментарите и анализите на лидерите на партии. От Централната избирателна комисия периодично пускат нови данни, на база анализът на пуснатите бюлетини.  При обработени 95.2% от гласовете  ГЕРБ води пред БСП вече с над 6 на сто (за ГЕРБ са гласували 30.94%, а за БСП - 24.24%). Оставаме вречени и с решимост да продължим към местните избори,  каза съпредседателят на \"Демократична България\" Христо Иванов  (\"Да, България\") на първата пресконференция на коалицията след европейските избори. Той благодари на водачите на листата, \"преди всичко на Радан Кънев\". ГЕРБ печели изборите за евродепутати в София , като най-голяма преднина има в 24-ти избирателен район, обхващащ общините Възраждане, Искър, Кремиковци, Оборище, Подуяне, Сердика, Слатина и Средец. Втора навсякъде е БСП. По-важното до 15.30 часа Появи се първият коментар на президента  Румен Радев, който обяви , че ниската избирателна активност е шамар за политическата класа. Пръв пред журналистите застана Бойко Борисов, който набрал инерция покрай предизборната кампания, п родължи с обиколките  за наглеждане на започнати инфраструктурни обекти. Днес той беше в Габровско,  откъдето обяви , че ролята на Цветан Цветанов в печеленето на избори явно е била преувеличена. \"Доволен съм, щом сме победили, при това участие на президента, даже ми е много драго за Асеновград, че отидоха и Радев, и Корнелия накуп и ги бихме с над 1000 гласа, при прякото участие на президента срещу нас в полза на БСП. Благодаря на хората, че не се подведоха по тази злоба, тази жлъч и всичко останало\", каза още Бойко Борисов. Лидерът на БСП  Корнелия Нинова на пресконференция призна , че партията е претърпяла поражение на изборите. Не пропусна да подчертае обаче, че има и успехи - увеличен брой избиратели спрямо предишните избори през 2014 г., повече евродепутати и добро представяне спрямо останалите леви партии в Европейския съюз. Тя свиква утре заседание на широкото ръководство на партията и ще предложи депутатите на левицата да се върнат в парламента. 51% са гласувалите европейци, най-малко са в Словакия Близо 51% от гласоподавателите в страните от Евросъюза отидоха до урните. Преди пет години този дял бе 43 на сто. Най-сериозна е била избирателната активност в Испания - 64%, а най-ниска в Словакия - 22.74%. Междувременно  \"Политико\" обобщи  кои са големите печеливши и губещи сред европейските избори, след гласуването от вчера. Една от забележителните тенденции  е увеличаването на представителството в европейския парламент на зелените партии . Друг интересен момент е, че евроскептични партии са четири от петте най-големи в новия Европарламент.", "date": "2019.05.27", "title": "Денят след изборите (на живо)"}
{"url": "https://www.dnevnik.bg/politika/2019/05/27/3912079_sled_izbornata_zaguba_ninova_predlaga_bsp_da_ia/", "text": "След загубата на европейските избори в неделя лидерът на БСП Корнелия Нинова предлага партията да разпише правила за пряк избор на председател, както предвижда новият устав. След като те бъдат готови, което по думите й трябва да стане до месец-два, ще се определи график за провеждането на пряк избор на партиен лидер, в който тя отново ще участва. Според устава председателят се избира от всички членове на партията, които по информация на \"Позитано\" 20 са около 100 хиляди. За избран се счита кандидатът, събрал най-много гласове (още за процедурата четете  тук ). След като даде да се разбере, че не може да се смята, че от днес е председател в оставка, Корнелия Нинова каза, че ще се оттегли от поста, когато започне процедурата за пряк избор на лидер, за да участва в нея на равни начала с другите кандидати. С мотива, че отговорността трябва да е солидарна, Корнелия Нинова предлага още всички общински и областни структури на БСП да анализират резултатите от изборите и да преизберат или сменят ръководствата си, което по думите й трябва да стане в определения от устава едномесечен срок. На въпрос на \"Дневник\" дали не е опасно да се сменят ръководствата на местните структури точно преди местните избори тази есен, лидерът на БСП каза, че структурите по места ще преценят дали да ги преизберат или не. Според социалисти процедурата ще отнеме няколко месеца и ще съвпадне с кампанията за кметския вот. Предложенията на Нинова, които са били подкрепени от тясното ръководство на БСП - Изпълнителното бюро, днес, ще бъдат разгледани от Националния съвет утре. Очаква се въпреки вътрешната опозиция, която наброява около 50-60 души, те да бъдат приети, тъй като в съвета членуват 185 социалисти. Макар и Нинова да не уточни днес, предложенията й представляват така наречената отчетно-изборна кампания в партията, по време на която се избират и нови делегати в най-висшия й орган - конгреса. След обновяването му той трябва да смени Националния съвет, в който Нинова в момента има доста противници. Мандатите на ръководните органи изтичат през пролетта на 2020 г. Такава е ситуацията и с мандата на Нинова, която бе избрана за лидер на 8 май 2016 г. Според вътрешната опозиция, за да поиска предсрочно прекратяване на мандатите, Нинова трябва да инициира промени в устава, които обаче трябва да бъдат приети от сегашния конгрес на партията. За насрочване на негово заседание Нинова не спомена днес. \"В устава на БСП не се предвижда възможност за предсрочно прекратяване на мандати. Ако Корнелия Нинова подаде оставка, конгресът трябва да избере нов председател, който да довърши мандата й до май 2020 г., след което да се върви към пряк избор\", коментира дългогодишният зам.-председател на БСП по организационните въпроси Димитър Дъбов. Утре Националният съвет на БСП ще вземе решение депутатите от левицата, които напуснаха заседанията на парламента в средата на февруари, да се върнат в Народното събрание. Те ще инициират промяна на закона и състава на антикорупционната комисия и промяна на правомощията на главния прокурор. В отговор на въпрос на \"Дневник\" Корнелия Нинова каза, че ще инициира законови поправки, с които да се премахне несъответствието, позволяващо на партиите да получават субсидия, по-висока от 11 лв. на глас.", "date": "2019.05.27", "title": "След изборната загуба Нинова предлага БСП да я преизбере за лидер (допълнена)"}
{"url": "https://www.dnevnik.bg/politika/2019/05/27/3912174_radan_kunev_demokratichna_bulgariia_triabva_ni/", "text": "- Със сигурност местните избори ще бъдат ключов момент, защото там трябва да се наложи една политическа алтернатива и там третото място не е успех. Да не говорим за петото, което сега е успех за нас. Там има само първо и второ място. Така че ще трябва много сериозна консолидация и много тежка битка. - Това е доста нормален резултат за нас - по принцип интересът към европейските избори е нисък, в малките градове процентът контролиран вот или вот на съвсем твърди партийни ядра е преобладаващ. Ние нямаме твърди партийни ядра в този тип градове. Тоест имаме нужда от организационно заздравяване. Това е ясно на всички. \"Демократична България\" в този си вид е подчертано софийска формация. Това е проблем, който трябва да решим на местните избори. Те са не само предизвикателство, те са и решение, защото с тези резултати не сме конкуренция на местни избори. - Аз влязох 40 дни преди изборите. От тези 40 дни 10 бяха празници. В момента ми е много трудно да анализирам грешки. Благодаря от сърце на всички хора, които с включиха в кампанията, като активисти, като щабове, като доброволци, на всички, които гласуваха. След като видим данните по секции, ще оценим грешките. Мисля, че кампанията беше много силна. С този ресурс беше неочаквано силна. И резултатът беше неочакван спрямо прогнозите. - Моите приоритети и нашите, като коалиция, са ясни. Те са последователно защитавани през цялата кампания, ние за тях сме получили доверие. Така че с който можем да работим, каквито мнозинства можем да градим, за да бъдат те защитени, толкова по-добре. Това не включва само ЕНП, защото ЕНП очевидно е много, много далеч от мнозинство. Тежки задачи ще бъдат създаването на мнозинства в този Европейски парламент.", "date": "2019.05.27", "title": "Радан Кънев, \"Демократична България\": Трябва ни организационно заздравяване в по-малките градове (видео)"}
{"url": "https://www.dnevnik.bg/politika/2019/05/27/3912197_peevski_zagubi_preferencialniia_vot_v_seloto_kudeto/", "text": "Вторият в листата на ДПС за евровота - депутатът в българския парламент Делян Пеевски, е загубил преференциалния вот в селото, където вчера избра да гласува. Това сочат данните от протоколите в двете секции на велинградското село Св. Петка, публикувани на сайта на Централната избирателна комисия. Пеевски, който за последно се беше появявал публично на клетвата на Народното събрание преди 2 години, се включи в последните три дни на кампанията на ДПС в избирателния си район. Той в четвъртък и петък той се срещна с избиратели  в селата Св. Петка и Пашови  ( където има помашко население), а след това  и в Сърница . В съобщението на младежкото ДПС във Велинград за срещите той беше представен като \"един от най-влиятелните хора в държавата, утвърден политик, човек истински обичан и уважаван от своите избиратели\". В неделя рано сутринта Пеевски гласува в Св. Петка, като пристигна в секцията с кортеж от четири автомобила, два от които на НСО, и голям брой охранители. На въпрос на \"Дневник\" защо предпочита да замине за Брюксел той отговори: \"Аз и в нашия парламент предпочитам, и в европейския\"(вижте видеото най-долу).  Данните от двете секции в селото показват, че Делян Пеевски е получил общо 21 преференции и така остава на трето място по брой отбелязани от гласоподавателите предпочитания. Най-много хора са посочили бившия финансов министър от кабинета \"Орешарски\" Петър Чобанов, който е на неизбираемата 11-та позиция в листата на ДПС. Той е посочен общо 27 пъти в двете секции. Втори по предпочитания е Асим Адемов, пети в листата на ГЕРБ, който има 26 преференции. С преференции жителите на село Св. Петка са гласували още за Мария Габриел (4), Младен Шишков, Камен Костов и Йоана Йончева (по 1) от ГЕРБ, Мустафа Карадайъ и Сюзан Мехмедова (по 6) от ДПС, Елена Йончева, Иво Христов (по 1) от БСП. В селото ДПС печели вота убедително с 464 гласа пред ГЕРБ със 138, БСП с 15 и ВМРО с 1. Прогнозите до момента са, че ДПС ще спечели три или четири мандата в Европейския парламент. Лидерът на партията Мустафа Карадайъ, който поведе листата като знак за важността на изборите, вече потвърди, че няма да става евродепутат. Пеевски все още не е обявил решението си. На миналите избори той също беше избран, но се отказа. Неофициалните информации от ДПС този път обаче са, че вероятно ще заеме мястото в Страсбург.", "date": "2019.05.27", "title": "Пеевски загуби преференциалния вот в селото, където гласува"}
{"url": "https://www.dnevnik.bg/evropa/2019/05/27/3912105_velikobritaniia_sled_mei_brekzit_bez_sdelka_nova/", "text": "Краят на ръководството на Тереза Мей ще доведе до още по-бурен етап в излизането на Великобритания от Европейския съюз, тъй като всеки нов лидер вероятно ще се стреми да постигне по-твърда сделка за развод, а до месеци може да има избори. В крайна сметка Обединеното кралство или ще напусне с някакъв вид преходна сделка за гладко излизане, или ще напусне рязко без сделка, или въобще няма да напусне. Има вероятност за ново отлагане. Борис Джонсън - лицето на официалната кампания за Брекзит през 2016 г. и фаворит на букмейкърите за  приемник на Мей , иска по-твърд развод от предлагания от Мей. Други  водещи кандидати  за поста са Саджид Джавид, Майкъл Гоув и Джереми Хънт. Лидерът на опозиционната Лейбъристка партия Джереми Корбин иска да осъществи редица класически социалистически политики. Той гласува против членството в ЕС през 1975 г., неохотно подкрепи кампанията за оставане в ЕС през 2016 г. и показва хладна подкрепа за нов референдум. Брекзит \"без сделка\" Който и да наследи Мей като лидер на Консервативната партия, почти със сигурност ще трябва да иска от Брюксел по-твърда сделка за Брекзит, въпреки че ЕС многократно е казвал, че няма да преработва договора за напускане. Това означава някакъв вид конфронтация с общността преди планираната дата за напускане на 31 октомври. За да бъде укрепена позицията на един бъдещ министър-председател, някои министри искат да бъде засилена подготовката за излизане без сделка. Това е кошмарният сценарий за множество големи компании; ако петата по големина икономика в света бъде лишена с един замах от много външнотърговски отношения, това би разстроило снабдителните вериги в Европа и извън нея. Политическите и обществените последици са неясни, но ако се съди по поведението в миналото, това може да предизвика тревога на финансовите пазари и падане на британската лира. Макар че парламентът многократно показва своята съпротива срещу Брекзит без сделка, не е ясно как всъщност може да бъде спряно това, ако правителството е решено да го направи. \"Парламентарната процедура не предлага път, а единственият очевиден начин за спиране на вариант \"без сделка\" - вот на недоверие, може да бъде доста рискован ход (за консервативните депутати)\", написа независимият Институт за управление. Американската инвестиционна банка \"Джей Пи Морган\" повиши своята вероятност за Брекзит без сделка на 25 процента, като каза, че основава оценката си на предположението, че Борис Джонсън ще стане министър-председател, след което ще има парламентарни избори. В изследователска бележка към клиентите, озаглавена \"Брекзит: време да се страхуваме, след като вероятността за вариант \"без сделка\" се увеличава\", тя определи на 60 процента вероятността за отлагане на датата за развода на Великобритания. \"Бе Ен Пе Париба\" каза в четвъртък, че в момента вижда 40 процента вероятност за Брекзит без сделка - повишение в сравнение с 20-те процента преди. Избори Следващите национални избори във Великобритания не се предвиждат преди 2022 г., но има два начина да бъде насрочено по-скорошно гласуване: - Две трети от 650-те депутати да гласуват в подкрепа на това. - Предложение за недоверие към правителството да бъде прието с обикновено мнозинство от депутатите, а никоя партия да не успее да спечели доверието в Камарата на общините в срок от 14 дни. Изходът от изборите може да е непредвидим, тъй като и двете водещи партии губят подкрепа за сметка на по-малки партии като Партията на Брекзит на Найджъл Фараж, Либералните демократи, Шотландската национална партия и Зелените. Едно консервативно правителство на мнозинството вероятно би осъществило по-решително отцепване от ЕС; лейбъристко правителство на мнозинството би се опитало да национализира редица стратегически форми; а може да има и правителство на малцинството или коалиционно управление. Няма Брекзит Предстоящото оттегляне на Мей ще рестартира във Великобритания дебатите за това как точно да се напусне ЕС. То обаче също така ще даде време на противниците на развода да настояват за нов референдум или дори за отмяна на уведомлението за задействане на \"член 50\". След като Мей години наред казваше, че е против нов референдум, последният й гамбит беше  да размаха възможността за второ гласуване  и договаряне на по-близки търговски връзки. Един начин е лейбъристите да победят на избори; макар че Корбин говори мъгляво за \"потвърждаващ референдум\", неговата партия ясно показва, че иска второ гласуване. Друг начин е чрез парламента; при властови вакуум депутатите могат просто да гласуват за референдум, въпреки че предложението не успя да събере мнозинство на предишни гласувания. Ако парламентът наистина реши да бъде произведен нов референдум за ЕС, Великобритания ще трябва да поиска датата за нейното напускане да бъде отложена от края на октомври, за да има достатъчно време за кампания. И двата лагера по въпроса за Брекзит се готвят за възможността за нов референдум, но съвсем не е ясно как биха гласували британците. Ако има мнозинство за оставане в ЕС, поддръжниците на Брекзит може да поискат трето, решаващо гласуване. Нова сделка? За всеки нов министър-председател, изправен пред оставаща общност със седем пъти по-голямо население от Великобритания, би се оказало изключително трудно да договори напълно нова сделка, особено след като на Мей й трябваха повече от две години, за да договори своето споразумение. ЕС е готов да преработи Политическата декларация за двустранните връзки след Брекзит, но не и правно обвързващия договор за напускане - частта от споразумението, която съдържа \"предпазната\" клауза за ирландската граница, подкопала сделката на Мей. През април френският президент Еманюел Макрон възрази срещу удължаване на Брекзит с една година, като каза, че това е твърде рисковано за институциите на ЕС, макар че германският канцлер Ангела Меркел многократно се опитва да предотврати хаотично напускане, което със сигурност ще навреди на европейската икономика. /БТА", "date": "2019.05.27", "title": "Великобритания след Мей: Брекзит без сделка, нова сделка, социализъм или без Брекзит"}
{"url": "https://www.dnevnik.bg/sport/2019/05/27/3912210_astun_vila_se_zavurna_vuv_visshata_liga_sled/", "text": "Астън Вила\" е последният нов член на Висшата лига и от новия сезон се завръща в английския елит. Тимът, който има седем титли в старата Първа дивизия, победи \"Дарби каунти\" във финалния плейоф с 2:1 на \"Уембли\". След тригодишно отсъствие съставът от Бирмингам се завръща във Висшата лига, от която изпадна след края на сезон 2015-16. \"Вила\" стигна до успеха с голове на Анвар Ел Гази и Джак Макгин, а точен за \"овните\" беше Мартин Уагхорн. Другите два тима, които се класираха във Висшата лига са \"Норич\" и \"Шефийлд юнайтед\", които завършиха първи и втори. \"Вила\" беше едва пети в крайното класиране, но в плейофите между тимовете, завършили между трето и шесто място, се справи най-добре. Преди година \"Вила\" отново беше на финал в плейофите, но загуби с 0:1 от \"Фулъм\". Двубоят е считан за най-скъпият във футбола, след като победата гарантира сериозни постъпления в следващите три сезона. Те възлизат на 170 милиона паунда от приходите от реклами, бонуси и телевизионни права. В случай че тимът, спечелил промоция във Висшата лига, избегне незабавно изпадане сумата ще нарасне до 300 милиона паунда. \"Астън Вила\" игра много силно през първата част и впечатли с движението си без топка. Макар да нямаше превес в контрола на топката, съставът воден от Дийн Смит и Джон Тери, имаше някои добри положения. В самия край на първото полувреме тимът от Бирмингам стигна до ценен гол. Негов автор беше Ел Гази, който засече с плонж хубаво центриране на Ахмед Елмохамади отдясно. След паузата грубите действия от двата тима зачестиха, като нервите взеха връх. Все пак съдията Пол Тиърни успя да успокои действията с няколко жълти картона, а точно час след началото на мача \"Вила\" вкара и втори гол. Джак Макгин се възползва от много груба грешка на вратаря на \"овните\" Келе Рус. Холандецът не излезе навреме, за да улови центриране, което беше балонно и халфът на \"Вила\" го изпревари, разписвайки се с глава. След като имаха два гола аванс футболистите на \"Астън Вила\" предостваиха инициативата на \"Дарби каунти\" и тимът на Франк Лампард се възползва. \"Овните\" заиграха много вдъхновено и в последните 10 минути буквално обсадиха съперника си. В 81-ата минута \"Дарби\" намали след много красива атака. Джак Мариът свали с глава центриране отляво, а Мартин Уагхорн стреля остро по тревата, пращайки топката в мрежата – 1:2.", "date": "2019.05.27", "title": "\"Астън Вила\" се завърна във Висшата лига след тригодишно отсъствие"}
{"url": "https://www.dnevnik.bg/sport/2019/05/27/3912216_nadal_i_djokovich_startiraha_s_trisetovi_pobedi_na/", "text": "Фаворитите за титлата на  \"Ролан Гарос\"  Рафаел Надал и Новак Джокович постигнаха очаквани побед на старта в тазгодошния турнир. Първите двама поставени в схемата при мъжете не срещнаха никакви проблеми и взеха чисти победи на старта. Надал, който се надява на 12-а титла във френската столица и трета поредна, надви квалификанта от Германия Яник Ханфман с 6:2, 6:1, 6:3. Кралят на клея се нуждаеше от час и 59 минути, за да пречупи 180-ия в световната ранглиста. С победата испанецът вече има баланс от 87 успеха и само две загуби на \"Ролан Гарос\". Победата е 15-а поредна за него в Париж, а последният път, когато Надал губи с игра е в четвъртфиналите през 2015 г., когато беше отстранен от Новак Джокович. През 2016 г. испанецът напусна в третия кръг, когато не излезе на корта срещу Марсел Гранойерс заради контузия. \"Направих доста неща по добър начин, не допуснах чак толкова много грешки, което е положително в случая. Всяка година е ново предизвикателство, но засега съм доволен, беше важно да премина лесно във втория кръг. Сега имам ден за почивка и след това ще чакаме следващия мач\", каза Надал. Той реализира пет аса, но допусна и две двойни грешки в мача. Испанецът сервираше почти 70%, като спечели 83% от разиграните точки на своето първо подаване. Макар да даде четири точки за пробив на Ханфман, Надал спаси всяка от тях. Във втория кръг 11-кратният шампион ще срещне друг германец Яник Маден, който победи Кимер Копеянс със 7:6 (0), 7:5, 6:3. Джокович също беше много убедителен в първата си среща и победи поляка Хуберт Хуркач с 6:4, 6:2, 6:2 само за час и 37 минути. Шампионът от 2016 г. беше изключително стабилен, като само във втория сет допусна съвсем леки колебания. Джокович започна мача с пробив и до края на първата част нямаше проблеми да спечели с 6:4. Във втория сет Джокович три пъти проби Хуркач, но и поляка веднъж взе подаването му, което не се оказа от голямо значение, за да може световният №1 да затвори частта с 6:2. В решителната трета част полякът нямаше отговор на добрите отигравания на Джокович, като освен това и отпадна физически. \"Много е приятно да играеш на \"Филип Шатрие\". Доволен съм от представянето си, радвам се много да срещна отново феновете в Париж\", каза Джокович. Световният №1 ще срещне Хенри Лаксонен във втория кръг. Финландецът, който влезе в схемата като щастлив губещ, победи с 6:1, 6:0, 7:6 (4) Педро Мартинес. При дамите денят предложи няколко големи изненади, след като част от поставените отпаднаха. Кристина Плишкова и Юлия Гьоргес напуснаха надпреварата, а Петра Квитова дори не излезе на корта заради контузия. Най-голямата сензация беше отпадането на Каролине Вознячки, кото отпадна от дебютантката Вероника Кудерметова. Рускинята загуби първия сет с 0:6, но след това обърна и с 6:3, 6:3 се класира за втория кръг.", "date": "2019.05.27", "title": "Надал и Джокович стартираха с трисетови победи на \"Ролан Гарос\""}
{"url": "https://www.dnevnik.bg/politika/2019/05/27/3912211_pobedata_na_gerb_se_dulji_na_mogusht_sujuznik_-/", "text": "Медийната подкрепа за ГЕРБ и в частност за Бойко Борисов са в основата на спечелените европейски избори. Тази теза разви политологът Данаил Смилов в предаването \"Още от деня\" по БНТ. Според него постоянните изяви на премиера в последните седмици преди вота са донесли успеха на партията. \"Стабилизирането на ГЕРБ в последните дни показа и проблема на ГЕРБ. Видя се огромна медийна офанзива. Имат и могъщ съюзник - моноплът в частната преса, който винаги ги е подкрепял. В монопола сега може би се добавя и \"Нова телевизия\". Тази огромна медийна подкрепа, фокусирана върху личността на Борисов, нямаше как да не даде ефект\", смята Смилов. Преди малко повече от месец братята  Кирил и Георги Домусчиеви официално станаха собственици на \"Нова телевизия\"  чрез дружеството си \"Адванс Медиа Груп\". Председателят на Конфедерацията на работодателите и индустриалците в България (КРИБ) Кирил Домусчиев няма да има ръководна функция е медията. Неговият брат Георги обаче ще е новият председател на Съвета на директорите на \"Нова Броудкастинг Груп\" АД.  Според Смилов \"ГЕРБ ще направят голяма грешка, ако помислят, че получават потвърждение на модела на управление\" на база резултатите от изборите. Той каза още, че \"Демократична България\" от своя страна е показала платформа, която може да надгражда. Той отчете и, че обединението има висок резултат в столицата. \"София не е България, но все пак диктува политическата мода на това, което става. Масово гласувалите за \"Демократична България\" са с висше образование. Това е гласът на интелигенцията\", добави Смилов.", "date": "2019.05.27", "title": "Победата на ГЕРБ се дължи на могъщ съюзник - монополът в частната преса, смята Даниел Смилов"}
{"url": "https://www.dnevnik.bg/sviat/2019/05/27/3912221_netaniahu_ima_48_chasa_da_izbegne_predsrochni_izbori_v/", "text": "Израелският парламент гласува днес да се саморазпусне. Вотът е предварителен и трябва да бъде потвърден в сряда, което означава, че премиерът  Бенямин Нетаняху  има два дни да избегне предсрочните избори. Предишният генерален вот се проведе миналия месец, но досега не е съставено правителство. Срокът му е до 21:00 часа в сряда вечер - тогава приключват шестте седмици, дадени му от президента Реувен Ривлин, припомня агенция \"Ройтерс\". Нетаняху е на власт в последното десетилетие и е изправен пред дела за корупция, но въпреки това спечели изборите. Проблемът му се оказаха несъгласие с крайнодясната ултраордоксална партия \"Наш дом Израел\". Лидерът ѝ и бивш министър на отбраната  Авигдор Либерман  иска да се направи изключение от задължителната казарма за ултраортодоксалните евреи, обучаващи се в семинарии. Това блокира коалиционните преговори.", "date": "2019.05.27", "title": "Нетаняху има 48 часа да избегне предсрочни избори в Израел"}
{"url": "https://www.dnevnik.bg/politika/2019/05/27/3912223_144_ot_bjuletinite_sa_pusnati_izvun_stranata_29_ot/", "text": "Общо 24 739 души са гласувалите зад граница в 191 секции. Това показват окончателните резултати на Централната избирателна комисия (ЦИК). Всичките действителни гласове (при обработени над 95% от протоколите) на изборите са 1 914 602. Така избирателите зад граница на европейските избори са около 1.44% от всички гласували. 28.76% от гласувалите в чужбина са дали гласа си за \"Демократична България\". Това са 6 927 гласа. Общо гласовете за \"Демократична България\" са 115 750, а пуснатите за тях бюлетини в чужбина са около 6% от целия им резултат. Сметките показват, че гласовете от чужбина са добавили 0.36% към изборния резултат на политическата сила. По-голям е резултатът за \"Демократична България\" само в 24 МИР в София - 30.04%. На второ място по спечелени гласове в чужбина се нарежда ГЕРБ с 22.16%. БСП са трети с 15.42%, докато ВМРО получава доверието на 7.06%. За разлика от резултатите в България, на четвърто място се подрежда националистическо-русофилската партия \"Възраждане\" с 4.26%. След нея е ДПС с 4.06%, \"Път на младите\" (НДСВ и \"Новото време\") - 3.09%, независимата Десислава Иванчева - 2.96% и \"Воля\" - 2.09%. Впечатление прави, че Партия на Зелените събира 1.61% от гласовете в чужбина, докато в страната резултатът им е едва 0.32%. Най-много секции зад граница в един град имаше в Лондон – 7. От 1481 валидни бюлетини 479 са пуснати за \"Демократична България\". От 4 секции в Брюксел, в които има 1375 валидни бюлетини, \"Демократична България\" също са първа сила със 449 гласа. В една от секциите във Виена от 461 гласа 180 са за \"Демократична България\", а във втората секция там от 629 действителни гласа 222 са за тях, като са следвани от ГЕРБ – 122 гласа. В трите секции в Атина положението е различно. От 818 гласа бюлетините за ГЕРБ са 235, БСП са втори със 216 гласа, а за \"Демократична България\" са едва 67. В секцията в Никити, която беше открита специално за почиващите на Ситония в дългия уикенд, валидните бюлетини са 718, от които за \"Демократична България\" са пуснати 373. ГЕРБ са втори със 136 гласа. В Германия също води \"Демократична България\".", "date": "2019.05.27", "title": "Общо 1.44% от всички бюлетините са пуснати извън страната, 29% от тях са за \"Демократична България\""}
{"url": "https://www.dnevnik.bg/bulgaria/2019/05/27/3912227_minju_staikov_ostava_v_aresta/", "text": "Апелативният специализиран наказателен съд потвърди най-тежката мярка за неотклонение на Миню Стайков и той остава в ареста. Определението е окончателно и не подлежи на обжалване, съобщава \"Нова телевизия\". Собственикът на \"Винпром - Карнобат\" беше задържан в началото на септември миналата година, когато беше обвинен в ръководене на организирана престъпна група за данъчни престъпления и незаконно производство на цигари. Дни преди да изтече законоустановеният срок за задържането му, спецпрокуратурата му повдигна нови обвинения - за злоупотреба с европари. След това Стайков започна  гладна стачка  в знак на протест.", "date": "2019.05.27", "title": "Миню Стайков остава в ареста"}
{"url": "https://www.dnevnik.bg/bulgaria/2019/05/27/3912206_kak_da_proverite_dali_glasut_vi_e_otcheten_v_izbornite/", "text": "\"Дневник\" получи няколко подобни въпроса, затова отговаряме как да направите справка в общодостъпните данни. На сайта (към 20 часа на 27 май) на Централната избирателна комисия (ЦИК) има  междинни резултати , в които са публикувани част от протоколите от избирателните комисии. За да видите протокола за своята избирателна комисия, първо трябва да отидете в секция \"Области\" и да намерите вашия избирателен район. След това във всеки избирателен район да изберете полето \"Протоколи и изборни данни\" и да потърсите по номера на своята избирателна комисия (ако я знаете). Например, за избирателен район  София 24 ИР  (до който стигате от \"Области\") страницата за търсене изглежда така: В полето търсене трябва да впишете номера на избирателната секция, в която сте гласували. Номерът за търсене в системата на ЦИК на всяка избирателна секция се състои от девет цифри, според логика, определена от ЦИК  тук Ако не знаете номера на секцията, може да го намерите в подробния списък с адреси за цялата страна  тук  (сваля се файл с адресите). За София списъка с адреси и кодове за общините можете да видите  тук  (23 ИР),  тук  (24 ИР) и  тук  (25 ИР). Подобни специализирани сайтове с кодовете по общини има за всеки друг от избирателните райони, като номерата им ще получите при търсенето в \"Области\", показано по-горе. Така например, търсенето за секция с номер № 244603040 (район 24 от София, 4603 за община Възраждане, 040 за секция 40 в 30 СОУ), дава  следните резултати . Преди изборите избирателите можеха да проверят адреса и номера на секцията си  тук , но вече тази услуга на интернет страницата на ЦИК не е валидна. Преброените преференции В раздел 10 от протокола можете да проверите гласуванията с преференции и дали, ако сте гласували с преференция, тя е отчетена. Ако има повече преференции, няма как да сте напълно сигурни. Но ако за избраната от вас политическа сила или за вашия предпочетен кандидат има нула гласа или по-малко отколкото знаете, че са гласувалите (например 3 преференции от едно семейство, а са отчетени 1 или 2) - значи има някакъв проблем. Машинното гласуване Срокът на Централната избирателна комисия за публикуване на резултатите от машинния вот е 30 май вечерта. Тогава данните би трябвало да бъдат публикувани в общия протокол на комисията. Засега са публикувани протоколи без данните от машинното гласуване - както е например за секция № 254619125 в 37 СОУ в Люлин, (25 ИР на София, код 4619 за Люлин, 125 за номер на секция). В тази секция е гласувано машинно, но засега в  публикувания протокол  от тип \"Числови данни\" има само общ брой на гласувалите машинно без разбивка на вота (секция 3.б \"Брой на потвърдените гласове от машинното гласуване\"). Протоколът с включени данни от машинен вот ще се покаже при търсенето със специално обозначена икона \"Машинно гласуване\" след крайния срок на 30 вечерта. Така че ако сте гласували с машина - вотът ви още не е видим в резултатите и ще трябва да проверите на 31 май. Какво обясниха от ЦИК \"Възможно е гласоподавател да не вижда отчетена преференция в протокола от секционната комисия при обявяването на междинните данни. Това е възможно, ако преференцията не е отбелязана правилно. Принципно, ако е отбелязана правилно, трябва да е отчетена\", каза говорителят на ЦИК Александър Андреев. Той добави, че публикуваните вече протоколи подлежат на корекция, ако има данни, които не съответстват на протокола, който е въведен при междинните данни от РИК. В такъв случай той ще бъде проверен и анализиран. Ако след анализа има основание протоколът да бъде коригиран, то ЦИК ще вземе решение да приеме анализ на несъответствието и ще може да го коригира при обявяване на окончателните резултати. \"Резултатите от машинното гласуване няма да бъдат отчитани отделно и са част от общите резултати. Гласовете от  10-те машини, с които имаше проблем  в деня на изборите, ще се проверяват и броят ръчно\", добави Андреев.", "date": "2019.05.27", "title": "Как да проверите дали гласът ви е отчетен в изборните резултати"}
{"url": "https://www.dnevnik.bg/sport/2019/05/27/3912183_glavniiat_redaktor_e_fen_na_cska_-_kiril_domuschiev_ne/", "text": "Екипът на \"Спортно шоу Гонг\", което върви по \"Дарик радио\", обяви, че сменя името си на \"Спортното шоу на Дарик\". Водещият Томислав Русев и колегите му обясниха в ефира на предаването, че са солидарни с техния колега и доскорошен главен редактор на сайта Gong.bg Николай Александров. Александров напуска онлайн медиата, в основата на чието създаване беше преди 12 години. Той коментира пред \"Дневник\", че раздялата му с компанията е по взаимно съгласие, а прекратяването на отношенията е започнало на 23 май. Според запознати това става след натиск и е свързано с промени в медиата, заради новата собственост. Gong.bg е част от пакета, който собственикът на футболния \"Лудогорец\" Кирил Домусичев придоби със  сделката за \"Нова броудкастинг груп\" . Николай Александров е известен като привърженик на ЦСКА, като в последните години е сред тези, които подкрепиха ръководения от Гриша Ганчев \"ЦСКА-София\". Една от версиите е, че дългогодишният конфликт по оста Ганчев - Домусчиев вероятно е една от основните причини, довели до намеса на новия собственик и до раздялата на Александров с Gong.bg. Томислав Русев заяви, че екипът на спортното шоу е усетил намеса в редакционната политика на Gong.bg. \"Тогава (преди 12 години) ни закриха радио \"Гонг\" и го направиха чалга радио. И ние решихме да си създадем сайт. По нашия си модел - бавничко и постепенно. Мислехме, че той е на сигурно място\", каза Русев в началото на днешното предаване. \"Официално спираме всякакво редакционно участие в Gong.bg от солидарност с Александров, който напусна сайта. Основният мотив да спрем да помагаме на граждански договори, както беше досега, е, защото забелязахме първите признаци на редакционна намеса, каквато нашият екип не понася по никакъв начин и не е търпял никога. Спортният екип на \"Дарик\" никога не е търпял и най-минималната намеса за вижданията как да изглежда нашият продукт\", добави той и посочи, че ако се наложи, ще даде подробности. \"Дневник\" изпрати въпроси по случая и до \"Нова броудкастинг груп\", като очаква отговорите. От спортното шоу добавиха, че се прекратява и договорът за влога \"Без бутонки\". Те твърдят, че промяната няма да се отрази на информационното отразяване на събитията около \"Лудогорец\" в ефира на \"Дарик\". \"Мъчно ми е за продукта и за момчетата и момичетата, които остават там. Пред очите са ми всички тези години. По-добре по светло да си тръгне човек, докато още се вижда пътят\", каза единствено Александров в ефира на \"Дарик\". Домусчиев  придоби \"Нова броудкастинг груп\" преди по-малко от два месеца . Промени на управленски позиции  вече имаше в \"Нова телевизия\" . Все още не е финализирана сделката да придобие останалите 30% от \"Нет инфо\", притежавани от Христо Христов и Радосвет Радев (собственик на \"Дарик радио\").", "date": "2019.05.27", "title": "Главният редактор е фен на ЦСКА - Кирил Домусчиев не хареса това"}
{"url": "https://www.dnevnik.bg/bulgaria/2019/05/27/3912237_shest_sa_kandidatite_koito_iskat_da_upravliavat_bnr/", "text": "Шест души са подали документи и ще участват в конкурса по избора на нов генерален директор на Българското национално радио (БНР). Днес беше крайният срок за подаване на кандидатурите. Състезанието беше обявено от Съвета за електронни медии преди три седмици, тъй като тригодишният мандат на сегашния шеф на държавната медия Александър Велев изтича на 29 май, пише  \"Капитал\". Именно Велев е и един от шестимата кандидати. Той ще влезе в спор за ръководната позиция със Светослав Костов, Митко Димитров, Валерий Тодоров, Даниела Манолова и Анета Милкова. Всички участници в надпреварата имат минало, свързано с БНР. Светослав Костов в момента е директор на радио София. Митко Димитров е бивш директор на радио София. Валерий Тодоров беше генерален директор на БНР два последователни мандата от 2007 до 2013 г., Анета Милкова пък е била в управителния съвет на националното радио. Даниела Манолова е отговорен редактор в програма \"Хр. Ботев\" на националното радио. Повече по темата четете  тук.", "date": "2019.05.27", "title": "Шест са кандидатите, които искат да управляват БНР"}
{"url": "https://www.dnevnik.bg/photos/2019/05/27/3911814_fotogaleriia_svetovnite_snimki_na_denia_-_27_mai_2019_g/", "text": "Риболов на езерото Леман в Женева, Швейцария.", "date": "2019.05.27", "title": "Фотогалерия: Световните снимки на деня - 27 май 2019 г."}
