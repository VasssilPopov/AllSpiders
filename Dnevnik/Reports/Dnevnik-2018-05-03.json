{"url": "https://www.dnevnik.bg/sport/2018/05/03/3173294_atletiko_dovurshi_tujnoto_sboguvane_na_venger_s_arsenal/", "text": "Атлетико\" (Мадрид) отстрани \"Арсенал\" в полуфиналите на Лига Европа и сложи край на надеждите на Арсен Венгер да завърши с трофей последния си сезон начело на \"артилеристите\". С гол на Диего Коста в продължението на първото полувреме \"Атлетико\" спечели реванша в Мадрид с 1:0 и с общ резултат 2:1 се класира за деветия си европейски финал и трети в Лига Европа. В опит да спечели втория по сила европейски турнир за трети път след 2010 и 2012 г. \"дюшекчиите\" ще срещнат \"Олимпик\" (Марсилия).  Френският тим отстрани \"Ред бул\" (Залцбург)  с общ резултат 3:2 след продължения. Битката за трофея в Лига Европа е на 16 май в Лион. \"Арсенал\" се размина с втория си европейски финал в Европа при Венгер след загубения от \"Барселона\" в Шампионската лига през 2006 г. Лондончани пропуснаха последната възможност да участват в най-силния клубен турнир през следващия сезон, която даваше спечелването на Лига Европа. Тимът на Венгер се бори с \"Бърнли\" за шестото място във Висшата лига, загуби финала за Купата на лигата от \"Манчестър сити\" (0:3), а в Купата на Англия беше елиминиран още след първия си мач - 2:4 срещу \"Нотингам форест\". \"Атлетико\" закономерно сложи край на европейското участие на \"Арсенал\". След като в първия мач стигна до равенство, въпреки че заради червен картон на Симе Вршалко игра с човек по-малко още от десетата минута. В реванш тимът на Диего Симеоне остави на съперника да владее повече топката, но не му позволи да създаде почти нищо в атака. За целия мач вратарят Ян Облак трябваше да се намесва само веднъж - след удар от дистанция на Гранит Джака, когато спокойно изби топката в корнер. Благодарение на бързите си контраатаки и неуверена игра в защита на английския тим \"Атлетико\" създаде доста добри възможности за гол и можеше да спечели с по-убедителен резултат. В края домакините спокойно контролираха мача и \"Арсенал\" дори не успя да наложи финален натиск в опит да стигне до продължения. Така 216-ият и оказал се последен европейски двубой на Венгер начело на \"артилетистите\" завърши със загуба. Въпреки че \"Арсенал\" трябваше да търси задължителен гол, \"Атлетико\" започна по-агресивно мача. Още в шестата минута Коста спечели битката за първа топка с Лоран Косчелни, след това се пребори с Начо Монреал и излезе очи в очи с Давид Оспина. Бразилецът с испански паспорт обаче стреля неточно в опита си да намери близкия горен ъгъл. След активните първи 15-на минути \"Атлетико\" даде контрола върху топката на \"Арсенал\". В няколко ситуации гостите успяха да разиграят добре около наказателното поле, но защитата на \"Атлетико\" беше много концентрирана и нито веднъж не позволи последното подаване да мине. В 38-ата минута Антоан Гризман беше оставен да овладее в наказателното поле далечно центриране от свободен удар. Французинът бързо се завъртя и потърси далечния ъгъл, но около от метър го раздели от целта. Във втората от трите минути добавено време на първата част \"Арсенал\" се пропука фатално. Монреал закъсня да вземе втората топка след игра с глава на Калъм Чембърг, който смени получилия контузия Косчелни. Гризман пусна чудесен извеждащ пас към Коста, който избяга от закъснелия с реакцията си Ектор Белерин и с левия крак прати топката под гредата, останал сам срещу Оспина. \"Арсенал\" трябваше да чака до 62-ата минута, за да стигне до първия си приличен шанс за гол. Той дойде след нескопосан опит на Джак Уилшър за удар от дистанция, който се превърна в подаване за Арън Рамзи. Топката дойде малко неудобна за уелсеца, който опита да си поведе с коляно, което даде време на Teйе Партей да блокира последвалия шут. Минута по-късно дойде и единствената намеса на Облак, който се справи комфортно с удар на Джака от дъгата на наказателното поле. В 67-ата минута Коста свърши страхотна работа в близост до аутлинията вляво от вратата. Испанският национал намери Гризман, който обаче се забави с удар си и Чеймбърс го блокира. В 72-ата минута Хенрик Мхитарян отправи хубав удар от ждроб от границата на наказателното поле, но топката премина малко над напречната греда. Десет минути по-късно влезлият като резерва Фернандо Торес получи шанс да ознаменува с гол своя мач №400 за \"Атлетико\" след груба грешка на Чеймбърс. Ударът на испанеца обаче беше спасен от Оспина.", "date": "2018.05.03", "title": "\"Атлетико\" довърши тъжното сбогуване на Венгер с \"Арсенал\""}
{"url": "https://www.dnevnik.bg/analizi/2018/05/03/3173136_evropeiskiiat_bjudjet_-_vuzmojnost_za_razvitie_ili/", "text": "Няколко думи за  европейския бюджет : , която предстои да се обсъжда и вероятно да бъде приета след около година. Има време за въздействие.  Няколко държави  вече се опънаха срещу предложението. Ако искаме те да смекчат позицията си, трябва да се откажем от въпроса \"Кой ще ни даде пари\". , когато говорим за бюджет на ЕС. И не само. Тя е вредна, корумпираща и безполезна. Така наречените европейски пари трябва да се инвестират, не да се усвояват. Тази промяна е ключова в идеята на бъдещия бюджет. Парите ще бъдат все повече лост за привличане на допълнителни инвестиции, все по-малко пълнеж на дупки. . Възможни са някои наказателни акции при много крайни случаи, но това и сега става с глоби, наложени от комисията.  Това е голяма възможност за България. Тези 25% означават повече средства за енергийна ефективност, за модернизация на енергийната система, за по-чист въздух, за по-чист транспорт. Това са все неща, от които ние имаме остра нужда. Ако съумеем да приготвим добри проекти, които обвързват намаляването на въглеродните емисии с решаването на тези сериозни проблеми на България, печелим от качването на климатичния фактор до 25%. . България не е водещ научноизследователски център, но страната трябва отсега да се позиционира за привличане на средства за научни изследвания и иновации с подходящи партньори и полезни за България теми и проекти. . Не бива да пропускаме и тази възможност. Значителна част от тези пари ще отидат в инвестиции в чиста енергия в трети страни. България има силно развита глобална инженерингова соларна индустрия. Тя е перфектен кандидат за подобна подкрепа. Около председателството множество организации усвояват международните административни процедури на ЕС. България се позиционира добре и спрямо Западните Балкани и Турция. Страната може да предложи много в работата в тези страни. . Това е голям проект, с който, ако България се заеме умно, ще спечели много. Ако упорства глупаво, ще загуби много. Предложеният бюджет дава почти на тепсия умен и печеливш подход. . Това е възможност България най-сетне да коригира крайно небалансираната си селскостопанска политика и да подпомогне малките производители, биопроизводството и местните селскостопански инициативи. . Това е подкуп, който те получават, за да обичат Европейския съюз. Този подкуп е още една възможност за поосвежаване на тежко западналото висше образование в България. В комбинация със средствата за дигитализация, иновации и климатично обвързани дейности висшето образование може да си поеме глътка въздух. Ако, разбира се, събере сила да диша. Важно е също не само българските студенти да ходят в чужбина, но и българските университети да станат привлекателни за чужденци. Това не е никак трудно, но, отново, университетите първо трябва да дадат признак на живот. . Дали ще се възползваме зависи от нас. Той може да ни извади от летаргията, може да ни зарие в корупция. Важно е да навлезем бързо и сериозно в неговото обсъждане.", "date": "2018.05.03", "title": "Европейският бюджет - възможност за развитие или летаргия и корупция"}
{"url": "https://www.dnevnik.bg/evropa/2018/05/03/3173140_evrodeputatite_iskat_svetovna_zabrana_na_testvaneto_na/", "text": "Европейският парламент настоя, че ЕС трябва да започне дипломатическа инициатива за световна забрана на тестването на козметични продукти върху животни преди 2023 г., предаде пресслужбата на институцията. В рамките на ЕС от 2013 г. е забранена продажбата на козметични продукти, които са били тествани върху животни. Евродепутати подчертават, че това не е попречило на козметичната индустрия в ЕС да се развие и да осигури около два милиона работни места. Въпреки това около 80% от страните по света все още разрешават изпитванията върху животни и пускането на пазара на тези продукти. Евродепутати отбелязват, че съществуват недостатъци и в системата на ЕС, тъй като някои козметични продукти се тестват върху животни извън съюза, след което се изпитват повторно в ЕС чрез използването на алтернативни методи и се пускат на европейския пазар. Те също така отбелязват, че по-голямата част от съставките в козметични продукти се използват и в много други потребителски и промишлени продукти, например лекарства, перилни препарати и други химикали, както и храни, и следователно може да са тествани върху животни по различни закони. Евродепутатите заявиха също, че липсата на надеждна информация за козметични продукти, изпитвани върху животни и след това внесени в ЕС, остава сериозен проблем. ЕС трябва да се увери, че нито един продукт, предлаган на европейския пазар, не е бил тестван върху животни в трета държава, допълниха те. За да работят за световна забрана както на тестването на козметични продукти върху животни, така и на търговията с козметични съставки, изпитвани върху животни, евродепутатите призовават лидерите на ЕС да използват своите дипломатически мрежи, за да създадат коалиция и да пристъпят към сключване на международна конвенция в рамките на ООН. Забраната трябва да влезе в сила преди 2023 г. Евродепутатите настояват забраната да не бъде отслабена от никакви текущи търговски преговори, нито от правилата на Световната търговска организация. Необвързващата резолюция беше приета с 620 гласа \"за\" срещу 14 \"против\" и 18 въздържали се. Според специално проучване на \"Евробарометър\" 442 от март 2016 г. 89% от гражданите на ЕС са съгласни, че съюзът трябва да работи повече за насърчаването на по-голямата осведоменост за важността на хуманното отношение към животните на световно ниво. 90% от гражданите на ЕС са съгласни, че е важно да се установят високи стандарти за хуманно отношение към животните, които да бъдат признати в целия свят.", "date": "2018.05.03", "title": "Евродепутатите искат световна забрана на тестването на козметика върху животни"}
{"url": "https://www.dnevnik.bg/politika/2018/05/03/3173171_prezidentut_radev_smiata_ideiata_na_mareshki_za/", "text": "Мисля, че това са шеги. Няма как да коментираме сериозно такава тема, каза пред журналисти президентът Румен Радев, помолен като върховен главнокомандващ да коментира идеята на лидера на партията \"Воля\" Веселин Марешки за референдум за излизане на България от НАТО. България е част от НАТО, това е нашата колективна система за сигурност и ние сме длъжни да бъдем лоялни членове на НАТО - но аз винаги ще продължа да повтарям - не само на думи, а с реални действия по укрепване на отбранителните способности на Българската армия, каза пред журналисти държавният глава. ", "date": "2018.05.03", "title": "Президентът Радев смята идеята на Марешки за референдум за шега"}
{"url": "https://www.dnevnik.bg/video/novinite_na_bnt/2018/05/03/3173177_video_drugite_novini/", "text": "В очакване на Роджър Уотърс.", "date": "2018.05.03", "title": "Видео: Другите новини"}
{"url": "https://www.dnevnik.bg/evropa/2018/05/03/3173164_britancite_da_stanat_belgiici_junker_iska_da_zashtiti/", "text": "Британците, които работят в европейските институции в Брюксел, трябва да получат белгийски паспорти след Брекзит, ако поискат. Този призив председателят на Европейската комисия Жан-Клод Юнкер отправи към белгийския премиер Шарл Мишел, предаде \"Ройтерс\". Юнкер също така прикани Мишел да сложи край на политиката за отхвърляне на повечето молби. В комисията на Юнкер работят почти 1000 британци, които ще загубят европейското си гражданство, когато през март следващата година Великобритания напусне ЕС. Като похвали щедростта на Белгия, която приютява институциите на ЕС, в изказване пред европарламента Юнкер спомена страха сред служителите му, че могат да загубят работата и кариерите си след Брекзит. \"Бих искал белгийските власти да проявят същата щедрост, когато стане въпрос за даването на белгийско гражданство на британските служители, които са тук в Брюксел\", каза Юнкер. Миналия месец той увери британските служители, че няма да бъдат уволнени, след като вече не изпълняват един от критериите за работа в евроинституциите, а именно да бъдат европейски граждани. Белгия може да даде гражданство на хора, които живеят в страната от пет години. Молбите на някои британци, които години наред живеят в Брюксел, обаче са били отхвърляни с обяснение, свързано със статута им, произтичащ от това, че са служители на ЕС. Мишел призна, че има \"противоречива юриспруденция\" по въпроса в Белгия, но отбеляза, че правителството му го обсъжда.", "date": "2018.05.03", "title": "Британците да станат белгийци: Юнкер иска да защити служителите си след Брекзит"}
{"url": "https://www.dnevnik.bg/evropa/2018/05/03/3173188_orban_iska_promeni_v_konstituciiata_sreshtu_priemaneto/", "text": "Управляващата в Унгария партия \"Фидес\" иска да внесе промени в конституцията, за да гарантира, че Европейският съюз не може да принуди страната да заселва мигранти, предаде \"Ройтерс\", цитирайки парламентарния лидер на партията. Унгария и някои бивши комунистически страни от Източна Европа  са силно против усилията на ЕС  за споделяне на тежестта от приема на мигранти, предимно мюсюлмани, търсещи убежище в блока. Конституционната поправка бе внесена от премиера Виктор Орбан в парламента през 2016 г., но тогава не успя да събере необходимото мнозинство от две трети, след като опозиционната партия \"Йоббик\" блокира приемането й. На изборите на 8 април обаче  партията на Орбан спечели трети пореден мандат  и повече от две трети от местата в парламента, което й дава възможност да приеме конституционни поправки. Депутатът от \"Фидес\", цитиран от националната информационна агенция MTI, каза още, че партията иска парламентът да обсъди  законопроекта \"Стоп Сорос\" , който ще затегне правилата за неправителствени организации, включително тези на родения в Унгария милиардер Джордж Сорос. Орбан обвинява Сорос, че опитва да наводни Унгария с мигранти мюсюлмани.", "date": "2018.05.03", "title": "Орбан иска промени в конституцията срещу приемането на мигранти"}
{"url": "https://www.dnevnik.bg/zelen/2018/05/03/3173185_zashto_modni_giganti_kato_hm_i_zara_zabraniavat_mohera/", "text": "Международните големи брандове в облеклото – като \"Гап\" (Gap), \"Зара\" (Zara), Ейч енд Ем (H&M) и \"Топшоп\" (Topshop) – обявиха, че се отказват да зареждат с мохерна вълна, предаде \"Франс прес\", цитирана от БТА. Изявлението им е факт, след като организацията за защита на животните ПЕТА (PETA) разпространи видео, на което се виждат малтретирани кози. Според организацията видеото е заснето в Южна Африка. ПЕТА твърди, че това видео е \"заснето от свидетел\" и \"съдържа изображения, които са снимани през януари и февруари тази година в 12 различни ферми\" в Южна Африка. Това е страната, от която идва повече от половината мохер, продаван в света. Организацията поиска местните власти да започнат разследване. Във видеото се вижда как ангорските кози, чиято вълна се използва за пуловери, шалове и одеяла, са влачени за рогата и краката, вдигани за опашките и хвърляни на земята от стригачите. Това видео \"подтикна много международни модни компании, сред които Ейч енд Ем, \"Геп инк\". (Gap Inc.), \"Индитекс\" (Inditex) и \"Аркадия\" (Arcadia), да наложат забрана върху продажбата на мохерна вълна\", обяви ПЕТА в комюнике. Говорителите на тези четири компании потвърдиха пред \"Франс прес\", че те се ангажират да премахнат до 2020 година това влакно, оценявано заради своята мекота и лекота. Въпреки това шведската компания Ейч енд Ем уточни, че използва и съвсем малко мохер в своите колекции (0,044 процента от използваните влакна), а за испанския им конкурент \"Индитекс\" (\"Зара\", \"Пул енд Беър\" (Pull&Bear), \"Масимо Дути\" (Massimo Dutti), \"Бершка\" (Bershka), \"Страдивариус\" (Stradivarius), \"Ойшо\" (Oysho), \"Зара Хоум\" (Zara Home), \"Утерке\" (Uterque)) тази материя се съдържа\" в минимален брой продукти\".", "date": "2018.05.03", "title": "Защо модни гиганти като H&M и Zara забраняват мохера в дрехите си"}
{"url": "https://www.dnevnik.bg/sport/2018/05/03/3173101_nsa_zapochna_remont_na_stariia_si_rektorat_v_centura/", "text": "След дълго забавяне и промяна на избрания изпълнител днес започна ремонт на една от емблематичните сгради на Националната спортна академия (НСА) - бившия ректорат на ул. \"Гургулят\" 1 в центъра на София. Проектът, който включва цялостен ремонт на сградата в близост до Френската гимназия и нова спортна зала в двора й, е за 3.75 милиона лева. Финансирането е основно по програма \"Региони в растеж\" - 3.5 млн. лева, с 255 хил. лева съфинансиране от НСА. Крайният срок за реализиране на проекта е декември 2019 г. През ноември 2016 г. спортната академия стана първото висше учебно заведение в страната, което започна изпълнение на инвестиционен проект по процедурата \"Подкрепа на висшите училища в Република България\". 13 университета бяха одобрени да получат средства по програмата на обща стойност 43.3 млн. лева. Изпълнител на проекта за модернизация на базата на НСА е обединението \"Би Ес Булстрой\", в което влизат \"Булстрой груп\" с едноличен собственик инж. Георги Евтимов и \"Би Ес Проект\" с едноличен собственик Тома Чолаков.  Първоначално изпълнението беше възложено на друга фирма. В началото на февруари 2017 г. \"НСА Никмар\" беше обявена за победител в конкурс с участието на общо четири фирми. Две от тях бяха отстранени от процедурата на етап оферти - ПСГ АД и \"Интер - Прайм\". \"НСА Никмар\" получи 96.670 точки, а \"Би Ес Булстрой\" - 94.617. \"Би Ес Булстрой\" обжалва решението пред Комисията за защита на конкуренцията (КЗК). На 27 април КЗК отхвърли жалбата и постанови обединението да заплати адвокатски разходи на НСА и \"НСА Никмар\" на обща стойност 2500 лева. Последва обаче успешно обжалване пред Върховния административен съд (ВАС). На 24 ноември съдът отмени решението на КЗК по жалбата на \"Би Ес Булстрой\" и решението на НСА за избор на изпълнител и върна процедурата на етап разглеждане и оценка. Мотивът за отстраняването на \"НСА Никмар\" е, че в проекта й е предвидено изграждане на хандбално игрище в рамките на новата спортна зала, което \"не може да бъде осъществено с оглед реализираните вече параметри на застрояване, в това число за площ и височина на помещението\".  Днес, близо 14 месеца след обявяване на победител в конкурса, беше направена първата копка. Старт на ремонта дадоха ректорът на НСА Пенчо Гешев и председателят на Студентския съвет Мария Родева, а на събитието присъстваха зам.-министърът на регионалното развитие Деница Николова, зам.-кметът на Столичната община Тодор Чобанов и зам.-кметът на район \"Средец\" Валери Манолов. \"Има особена символика в това, че реновирането на тази сграда се случва след точно 70 години от годината, в която тя се предоставя за ползване на тогавашното Висше училище за физическа култура (ВУФ), а ще бъде завършена по план точно 85 години след нейното построяване, за да изпълнява пълноценно своята функция\", заяви Гешев. НСА обяви, че от \"Би Ес Булстрой\" са обещали предсрочно приключване на проекта. По проект сградата ще отговаря на клас на енергопотребление В. В нея ще има учебни зали и кабинети и две аудиторни зали. Новата спорна зала ще бъде изградена в северозападната част на имота. Предвижда се тя да бъде долепена до западната фасада на съществуващата пристройка, като ще бъде едноетажна с площ 887 квадратни метра. В нея ще се изградят тренировъчни игрища за минифутбол, баскетбол и волейбол. В обновяването влиза още изграждане на външен асансьор, абонатна станция и цялостна инсталация за отопление с централно парно, подмяна на сградна канализация и водопровод, на електроинсталация, видеонаблюдение, СОТ, както и изграждане на пожароизвестителна инсталация. Планирано е оформяне на пешеходни алеи с настилка от унипаваж по цялото протежение на сградата. Ще се оформят нови, свързващи основните ходови линии по терена, а свободните площи ще бъдат затревени и ще се монтират пейки, беседки и др.", "date": "2018.05.03", "title": "НСА започна ремонт за 3.75 млн. лв. на стария си ректорат в центъра на София"}
{"url": "https://www.dnevnik.bg/bulgaria/2018/05/03/3173233_zaradi_sluchaia_s_putuvaneto_do_braziliia_na_onkobolna/", "text": "След пътуването на онкоболната Теодора Маджарова до Бразилия с лечебна цел, където състоянието й се влоши, Законът за здравето ще бъде променен. Това съобщи здравният министър Кирил Ананиев пред журналисти в парламента, цитиран от \"Фокус\". Организаторът на пътуването Кармен Лазарова не фигурира в регистъра на Районната здравна инспекция и може да бъде глобена с до 10 хил. лв., а сайтът й да бъде закрит, добави министърът. На сайта й се предлага лечение със светена вода, с билки, от разстояние, само по снимка и с магически практики и ритуали, но самата тя твърди в телевизионни интервюта, че не е лечител. \"Със сигурност има и други лечители, които прилагат лоши практики. Трябва Законът за здравето да бъде променен по някакъв начин и да се регламентира много по-добре дейността, която е призната и законна и категорично да бъде определена тази дейност, която е непозволена. В това число и засилване на контрола\", заяви Ананиев. По думите му в закона трябва да се предвиди и детайлно разглеждане на видовете наказания в зависимост от нерегламентираната дейност. Пред депутатите от здравната комисия министърът съобщи, че проблемът с липсата на лекари в трудово-експертрите лекарски комисии (ТЕЛК) има решение, включително и чрез опдобряване на нормативната уредба. Една от идеите е създаване на мобилни ТЕЛК. Освен това на лекарите в комисиите вече е дадена възможност да работят не само на трудов, но и на граждански договор и с намалено работно време.", "date": "2018.05.03", "title": "Заради случая с пътуването до Бразилия на онкоболна законът ще бъде променен"}
{"url": "https://www.dnevnik.bg/sport/2018/05/03/3173240_pet_grada_v_bulgariia_shte_se_vkljuchvat_v_svetovnoto/", "text": "За втора поредна година България ще се включи в световното бягане в подкрепа на хората с гръбначни увреждания и намирането на лек за тях. Организаторът на кампанията Wings for lifе очаква тазгодишната инициатива да събере повече от 500 хиляди участници по света. Началото на събитието е в неделя (6 май) от 14.00 часа, като ще има организирани бягания в пет български града - София, Пловдив, Варна, Бургас и Велико Търново. Всеки желаещ може да се включи чрез мобилното приложение Wings for Life World Run App, като премери сили с виртуален съперник. В ролята на финална линия и преследвач ще влезе кола, която ще стартира 30 минути след началото на състезанието. Тя постепенно ще увеличава скоростта си от 15 до 35 км/ч, докато не настигне всички бегачи. След края на събитието ще бъдат излъчени двама световни шампиони. Отличието ще спечелят мъжът и жената, изминали най-дълго разстояние, преди виртуалната кола в приложението да ги застигне. Wings for Life (\"Крила за живот\") е фондация с нестопанска цел, основана през 2004 г. от двукратния световен шампион по мотокрос Хайнц Кинигаднер и Дитрих Матешиц. Тя финансира изследователски институти с цел откриването на лек за гръбначните увреждания. Гръбначните увреждания засягат повече от 3 милиона души по света, парализирани вследствие на травма, и 130 000 нови пациенти всяка година, пострадали след пътно-транспортни произшествия или спортни травми.", "date": "2018.05.03", "title": "Пет града в България се включват в световното бягане в помощ на хората с гръбначни увреждания"}
{"url": "https://www.dnevnik.bg/bulgaria/2018/05/03/3173239_fandukova_se_nadiava_bronzovata_kushta_da_e_gotova_do/", "text": "Още две-три седмици. Такъв срок даде столичният кмет Йорданка Фандъкова, за да бъде издигната \"Бронзовата къща\" на мястото на бившия мавзолей в София. Фандъкова изрази надежда арт-инсталацията, която трябваше да бъде издигната в още в началото на годината, все пак да е готова най-късно след три седмици. На въпрос към автора Пламен Деянов кога ще е готова окончателно творбата му и дали ще се вмести в надеждите на столичния кмет, той каза: \"Зависи, зависи, не мога да кажа с точност.\" Днес Фандъкова и президентът на Австрия Александър Ван дер Белен разгледаха обекта, по който се работи на практика от вчера. Макар според решението на Столичния общински съвет 11-метровата скулптура да се планираше да бъде поставена в началото на тази година, реално бронзовите елементи бяха докарани вчера в центъра на столицата. В момента малка част от тях са и сглобени. След издигането на инсталацията трябва да се подредят и павета и да се облагородят бетоновият постамент и районът. Днес Фандъкова каза, че с австрийския президент слагат символично начало на изграждането на проекта. Според решението на общинарите \"Бронзовата къща\" трябва да остане в центъра на София до края на годината - до края на австрийското председателство на Европейския съюз. Тя трябваше да е символ на двете председателства - българското и австрийското. Макар че арт-проектът ще е готов по-скоро за края на българското председателство, днес авторът му изрази надежда \"Бронзовата къща\" да стане притегателен център за млади творци - да има изложби, пърформънси, концерти, театрални постановки, литературни четения. Да е отворен за хората. Изграждането на скулптурата е финансирано от австрийската страна. България обаче плаща за изграждането на бетонния фундамент, който се оказа проблемен и се наложи да бъде укрепван с бетонни колони отдолу.", "date": "2018.05.03", "title": "Фандъкова се надява \"Бронзовата къща\" да е готова до две-три седмици"}
{"url": "https://www.dnevnik.bg/evropa/zemedelie/2018/05/03/3173243_blizo_57_hil_fermeri_poluchiha_441_mln_lv_za_zeleni/", "text": "Държавен фонд \"Земеделие\" изплати над 441.2 млн. лева за 2017 г. по Схемата за плащане за селскостопански практики, които са благоприятни за климата и околната среда - зелени директни плащания (ЗДП), съобщи пресслужбата на фонда.", "date": "2018.05.03", "title": "Близо 57 хил. фермери получиха 441 млн. лв. за зелени практики"}
{"url": "https://www.dnevnik.bg/politika/2018/05/03/3173248_demokratichna_bulgariia_privetstva_evropraviloto_pari/", "text": "Липсата на върховенство на правото ограничава растежа и е основната причина България да не се е възползвала напълно от плюсовете на членството й в ЕС. Това заяви на пресконференция икономистът от Центъра за либерални стратегии и финансови анализатор на \"Демократична България\" Георги Ганев. \"Докато този проблем не бъде решен, никакъв напредък няма да има. А в настоящата управляваща политическа конфигурация няма каквото и да било желание той да бъде решаван\", коментира той. \"Демократична България\" приветства решението на Европейската комисия да обвърже отпускането на еврофинансиране с върховенството на закона.  \"И при двата варианта - ако ни спрат парите заради липса на съдебна реформа или ако ние благодарение на новите правила успеем да придвижим тези реформи, и в двата случая България печели\", коментира съпредседателят на \"Зелените\" Владислав Панев. \"Структурната слабост на българската държава и бизнес среда е липсата на върховенство на правото, липса на предвидимост на правилата, липса на увереност от страна на бизнеса, че неговите права и договори ще бъдат спазвани\", каза Ганев. Той добави, че имуществените права в България не са неприкосновени, няма сигурност и при изпълнение на договорите. Това означава, че фирмите не могат с увереност да изготвят бизнес планове, което оскъпява инвестиционните решения, а оттам се стига и до по-малка бизнес активност. Представителите на обединението планират да насочат усилията си към идентифициране на проблемите пред бизнеса в страната. Адвокатът и университетски преподавател Емил Георгиев коментира, че към момента са установени три значими проблема пред предприемачите - свръхрегулацията, тежкото и некачествено законодателство и недостатъчният административен капацитет. В същото време перспективата за членство в еврозоната според обединението носи ползи за българския бизнес. Георгиев отбеляза, че над 60% от малките и средните предприятия в страната имат паричен и стоков оборот с държави от еврозоната. Приемът във валутния съюз ще гарантира членство в т.нар. единна разплащателна система (Single Euro Payments Area), където суми над 40 хил. евро могат да бъдат трансферирани без банкови такси.", "date": "2018.05.03", "title": "\"Демократична България\" приветства европравилото \"пари срещу законност\""}
{"url": "https://www.dnevnik.bg/sport/2018/05/03/3173259_chilich_otpadna_oshte_na_starta_v_istanbul_i_otstupi/", "text": "Финалистът от Australian Open Марин Чилич сдаде титлата в Истанбул още след първия си мач, а това му костваше и четвъртото място в световната ранглиста. От понеделник не него ще бъде Григор Димитров, който ще напредне с една позиция. Чилич допусна тежка загуба с 4:6, 2:6 от Малек Джазири в двубой от втория кръг на турнира на червени кортове в Истанбул, който е от категория \"АТП 250\". Шампионът от 2017 г. беше категорично надигран от намиращия се във възход тунизиец и напусна корта победен след само 79 минути. Това е пета загуба за Чилич в десетия му мач в турнирите на АТП, откакто отстъпи на Роджър Федерер във финала на Australian Open. Оттогава хърватският тенисист стигна до четвъртфинал само веднъж - в мастърса в Монте Карло, и то след отказване на съперника му Милош Раонич в осминафиналите. Чилич направи пет двойни грешки при скромните два аса и даде на съперника цели 11 възможности за пробив. Джазири реализира пет от тях - три в първия и две във втория, а в същото време отрази три от петте шанса, които се откриха пред миналогодишния шампион. Въпреки че вкара по-малко първи сервиси - 43% срещу 53% за Чилич, 34-годишният тунизиец взе 34 от 54-те точки, които бяха разиграни в деветте му подавания. В същото време 78-ият в световната ранглиста спечели повече точки в сервис геймовете на Чилич - 27 от 53. Джазири, който прави най-силния сезон в кариерата си, записа първа победа във втория си мач срещу шампиона от US Open 2014. Първата им среща беше във втория кръг на мастърса в Торонто през 2014 г., когато Чилич спечели драматично с 4:6, 6:0, 7:6 (4). В спор за място на полуфиналите в Истанбул Джазири ще играе с победителя от мача между Иржи Весели и Тиаго Монтейро. Другите четвъртфинали противопоставят Паоло Лоренци срещу Ласло Джере, Рожерио Дутра Силва срещу Таро Даниел и Томас Фабиано. Вторият кръг в Истанбул беше изпълнен изненади, като доведе до отпадането на петима поставени, включително първите четирима в схемата. Фабиано победи №2 Дамир Джумхур с 6:2, 0:6, 6:2, Джере отстрани №3 Андреас Сепи с 6:3, 6:7 (4), 6:3, а Даниел елиминира №4 Аляж Бедене след 6:2, 6:2. Поставеният под №6 Виктор Троицки загуби от Дутра Силва с 2:6, 2:6, а поставеният под №8 Николоз Басилашвили отпадна още в първия кръг. Лоренци и Весели са единствените поставени, които останаха в надпреварата. Битката за третото място Димитров, Чилич и Александър Зверев водят много оспорвана и изключително важна битка за третото място в ранглистата. Тенисистът, който се пребори за него, ще бъде поставен под №2 в \"Ролан Гарос\", тъй като Роджър Федерер ще пропусне втория турнир от Големия шлем. Така третият в света преди надпреварата в Париж ще има лукса да избегне абсолютния хегемон на червени кортове Рафаел Надал до финала. Във виртуалната ранглиста Зверев има 5035 точки и минимален аванс от 85 точки пред Димитров. Българинът почива тази седмица, а германецът защитава титлата си в турнира от категория \"АТП 250\" в Мюнхен. Чилич ще бъде с 4780 точки в понеделник. В най-лошия случай за Димитров разликата между него и Зверев ще е 245 точки, ако германецът вдигне трофея в Мюнхен. 21-годишният тенисист обаче има да защитава цели 1180 точки в двата големи турнира преди \"Ролан Гарос\" - мастърсите в Мадрид и Рим. През 2017 г. Зверев стигна до четвъртфиналите в испанската столица и спечели титлата в италианската. Димитров има да защитава само 100 точки в двата мастърса, след като преди година отпадна съответно в третия и първия кръг. Чилич загуби на старта в Мадрид и в четвъртфиналите в Рим и ще защитава 190 точки.", "date": "2018.05.03", "title": "Чилич отпадна още на старта в Истанбул и върна Григор Димитров в топ 4"}
{"url": "https://www.dnevnik.bg/evropa/2018/05/03/3172798_slovakiia_trugva_po_putia_na_orban/", "text": "- В първите часове бях шокиран. След това изпитах огромна тъга и гняв. Не се страхувам за себе си, но се притеснявам истински за тази държава. Опасявам се, че това убийство никога няма да бъде разкрито, защото такава е политическата воля. Ясно е обаче, че убийството е свързано с работата на Ян. Тъкмо завърших един коментар по темата, който озаглавих \"Ян е мъртъв, могъщите продължават да управляват, а ние ще свикнем с това\". - Да, вижда се, че Фицо  тръгва по пътя на Унгария , по пътя на Орбан. В Унгария, но и в Полша първата стъпка винаги е била да се запуши устата на медиите. Преди два месеца убийството на журналист в Словакия беше немислимо. Но ето че се случи. Сега може да стане така, че да последват и други убийства - не само на журналисти, но и на съдии или адвокати. Убийството може да се превърне в начин за решаване на неудобни проблеми. В Централна и Източна Европа става все по-трудно да си журналист. - Да, преди това, по време на диктатурата, подобно нещо бе немислимо. А в началото на 90-те никой не знаеше как точно се провежда журналистическо разследване. Учихме се сами. Затова и допускахме много грешки. Но, от друга страна, се гордея с това, което съм направил тогава. Навремето на власт беше авторитарният премиер Владимир Мечиар и аз исках на всяка цена да допринеса за края на неговото управление. - Да. В материала, по който работех тогава, ставаше въпрос за приватизацията на една фабрика за месо в източната част на Словакия. Една вечер бях на семейно тържество в един ресторант в град Кошице. В един момент ми се наложи да отида до тоалетна. Малко след мен в тоалетната влезе някакъв човек, който ме нападна жестоко и ми счупи ребрата. Докато аз лежах безпомощен и в полусъзнание, нападателят излезе спокоен от тоалетната и ме остави да лежа на пода. Беше работа на професионалист. - Да, явно съм сгрешил. Особено имайки предвид убийството на Ян Куцяк и Мартина Кушнирова. - Завършихме много от случаите на Ян. Той си е водил много записки, с които можеше да се работи. Покрай тях се натъкнахме и на нови следи. В началото публикувахме всеки ден по нещо ново. Сега обаче намалихме темпото. Включително и поради това, че обществеността просто не може да смогне да осъзнае толкова много афери наведнъж. А от нашата работа има смисъл само тогава, когато кара хората да мислят за нея и да я обсъждат. - Мисля, че трябва да благодарим на издателство \"Рингир Аксел Шпрингер\", без чиято подкрепа това нямаше да е възможно. И все пак нека да припомним, че и след убийството на малтийската журналистка Дафни Каруана Галиция  беше създадена работна група , която да разследва смъртта ѝ. Да, тя беше международна. Но важното е, че подобни инициативи са лоша новина за извършителите. Всеки, който убие журналист, трябва да знае, че така ще си създаде по-голям проблем от този, който е искал да разреши с убийството. - Журналистите са успешни тогава, когато нещата в дадена държава не вървят толкова добре. Тогава има какво да се критикува и разследва. Но съществуват и граници, които не бива да се прекрачват. Докато живеем в демократична държава и сме част от Европейския съюз, аз ще продължавам да се боря. Ако обаче управлението стане авторитарно, то тогава няма да има смисъл. Тогава разследващата журналистика би била забранена. А един журналист не може да работи от затвора. Опасявам се, че подобно развитие на нещата не е невъзможно.", "date": "2018.05.03", "title": "Словакия тръгва по пътя на Орбан"}
{"url": "https://www.dnevnik.bg/sviat/2018/05/03/3172067_triabva_li_evropa_da_se_strahuva_ot_izkustveniia/", "text": "Измислената в Китай игра   се смята за по-трудна от шаха, а 18-кратният шампион Ли Се-дол от Южна Корея беше най-големият ѝ майстор през последното десетилетие. Поне докато AlphaGO, приложение на невронната мрежа Google DeepMind,  не го победи  през 2016 г. За тази година в \"Байду\", китайския \"Гугъл\", най-рязко се увеличиха търсенията на фразата \"изкуствен интелект\". Тази новина предизвика няколко кризисни срещи на китайското ръководство. Две години по-късно европейски учени и американски политици се опасяват, че в международната надпревара на изкуствен интелект най-добрата стратегия може да се окаже китайска, а Пекин ярко да изпъкне сред всички играчи само за 15 г. – дори пред сегашния лидер Съединените щати. Само за последните няколко седмици бяха обявени инвестиции в сектора в размер на стотици милиони долари. Колко основателни са тези опасения и какво означават те за Европа? \"Дневник\" потърси отговор в разговори с експерти и научни изследвания. Способностите за преувеличени... засега Последният \"План за развитие на изкуствения интелект\" в Китай е от 2016 г. Заложените в него цели са достатъчно красноречиви. Секторът - сега с продукция на стойност около   (около 15 млрд. юана), трябва да се разрасне десеткратно до 2020 г. и да достигне нивото на развитите страни. До 2025 г. стойността трябва да е около   и китайската индустрия да е водеща сила в някои раздели на изкуствения интелект. До 2030 г. със  . долара Китай трябва да е \"главен център\" в целия сектор на базата на инвестиции и собствени иновации. \"Свързаните браншове\" (в които изкуственият интелект присъства по-слабо) трябва за същите периоди да достигнат съответно 150.8 млрд., 754 млрд. и 1.5 трлн. долара. Междувременно само до 2020 г. според същата Китай трябва за няколко години да е създал 100 хил. индустриални робота и количествено да стане водещата сила в бранша. Планът не прави оценка за глобалната стойност на сектора, но според изследване на \"Маккинзи\" тя се очаква да достигне 126 млрд. долара през 2025 г. Дали т.нар. план \"Китай 2025\", включващ тези цели, е реалистичен? \"Китай настъпва в тази зона\", каза за \"Дневник\" Рияд Шелали - френски учен, който от три години работи в университета в Нанджин и консултира правителството в областта на изкуствения интелект. \"Колко е реалистично не зная, но се полагат много усилия. Заделят се огромни средства. Навсякъде има институти за изкуствен интелект, реклами, spin-off компании.\" Същевременно \"способностите на Китай в изкуствения интелект са приблизително наполовина на американските\" в момента, сочи скорошен доклад на Джефри Динг, изследовател в Института за бъдещето на човечеството към Оксфордския университет, със заглавие \"Да дешифрираме мечтата на Китай за изкуствен интелект\". Динг предупреждава, че повечето новини за успехи, които идват от Китай, често са преувеличени, и се аргументира със специално разработен от него индекс: азиатската страна води единствено по обема данни, достъпни за машинно самообучение. Китай може да навакса чрез рекордни инвестиции в стартъп сектора, усъвършенстване на технологиите, алгоритмите и бизнеса с изкуствения интелект, продължава докладът. Компании и университети работят, за да привлекат висококвалифицирани кадри и учени и то не само сред диаспората от изследователи с китайски произход (около 400 хил. души по данни от текста; броят обаче включва и изследователи, които не се занимават с технически науки). Според Шелали този процес е вече факт. \"Вече се случва. Ето ме, тук съм.\" Според учения, който ръководи в Нанджин изследователски екип, свързващ изкуствения интелект с роботиката, Китай вече постоянно привлича кадри на различни нива, \"дори ученици\", \"много млади и по-възрастни\" кадри.Попитан от \"Дневник\" колко реалистично е Китай да постигне желания напредък на базата на неговите анализи, Джефри Динг отговаря: \"Трудно е да се каже. Много ще зависи от технологичните промени. Един от големите въпроси е дали полето на изкуствения интелект ще се задвижва от фундаментални иновации в теорията или постепенно в прилагането (на сегашните технологии).\" Инвестиции и партньорства за милиарди Ранните сигнали за ролята на изкуствения интелект в Китай не закъсняват. Два водещи университета - Пекинският и \"Цинхуа\" - сключиха партньорства с два от местните технологични гиганти - \"Байду\" и платформата за онлайн търговия \"Алибаба\" - и набраха стотици милиони долари в общи фондове за научни изследвания. В разговора си с \"Дневник\" Динг дава още един пример - през февруари университетът в Чончин създаде институт за изкуствен интелект в сътрудничество с iFlytek - китайска компания, направила немалко пробиви в разпознаването на глас. \"Сега повечето от таланта в областта е в корпоративния свят - както в САЩ, така и в Китай. И както учени от \"Гугъл\" преподават почасово в Станфорд, така и Китай се опитва да ангажира таланта си от бизнеса в академичните среди.\" Част от новия модел, който променя и образованието, беше и наскоро появилият се  първи учебник по изкуствен интелект  за гимназисти.\"Байду\", която притежава най-голямата китайска търсачка и разработва изкуствен интелект, започна да го прилага в услугите си, за да изчиства (по думите на изпълнителния си директор  Робин Ли ) \"непочтено съдържание и да ограничи обема на развлекателните клюки във фийда си.\" \"Байду\" миналата седмица обяви, че е набрала за дни близо 1.9 млрд. долара за новосъздадена компания, която чрез изкуствен интелект ще предоставя краткосрочни заеми и инвестиционни услуги. Именно този сектор поради слабата финансова и банкова индустрия в Китай е сред причините за бума в технологиите за лицево разпознаване,  разказват за Quartz  представители на една от най-ценните стартъп компании в света SenseTime. Тези технологии донесоха на компанията, създадена през 2014 г., пазарна капитализация от 3 млрд. долара. Третият гигант в технологиите, \"Тенсент\",  паралелно с \"Алибаба\"  допринася за създаването на система на \"социален кредит\", която ще преобрази обществото. Трите компании, известни със съкращението BAT, се съгласиха да споделят данни за целите на проекта (предоставяни често доброволно от китайските потребители) в рамките на публично-частното си партньорство с Пекин. Мотивите на Китай за тези стремглави инвестиции са икономически, отбелязва в доклад от 2017 г. \"ПрайсУотърхаусКупърс\". Ползите за Китай от изкуствения интелект дългосрочно са значителни – 26% ръст на БВП, автоматизация на 51% от работната сила (а населението се очаква да започне рязко да застарява през следващото десетилетие). Моделът на социално управление обаче, смята Динг, може да се промени заради широкото внедряване на изкуствения интелект... в обществените услуги, здравеопазването, правосъдието, сигурността. Трябва да се наблюдават внимателно системите за \"социален кредит\", но и ролята му в поддържането на социалната стабилност, продължава авторът. Китайското Министерство на обществената сигурност според няколко китайски и американски издания изгражда най-голямата в света база данни за разпознаване на лица (нужна  от съображения за сигурност ) и експериментира с техники за наблюдение в уйгурския район Синцзян. Динг смята, че успехът на Китай в сектора \"би предоставил модел на \"силен авторитаризъм\", който може да се хареса на други държави\" (той обаче добавя, че страната може и да допринесе за световните етични норми – вътрешният дебат в сектора е започнал). Достъп до тези технологии имат и военните - Ли Дейи, директор на Китайската асоциация за изкуствен интелект, е генерал-майор в Националноосвободителната армия. Под зоркото око на САЩ Китайското ръководство открито подкрепя придобиванията на компании с добри чипови технологии за изкуствен интелект, каквито са Intel, Nvidia и Qualcomm. Страната обаче поставя технологичния трансфер като условие за достъп до пазара и държи вратата \"полуотворена\" – ограничава изтичането на данни извън Китай, а приветства прилива на знание и кадри. В резултат \"Интел\" и \"Куалком\" например, ангажирани в интензивна развойна дейност в Китай, извършват задължителния за този пазар обмен с местни партньори. Отвъд налагането на  вносни мита за китайска технология  според \"Ройтерс\" Тръмп обмисля да забрани този обмен, за да спре сътрудничеството в изкуствения интелект. Може ли това да попречи на Китай? Рияд Шелали е скептичен. \"Трудно е. Науката няма граници. Когато дадено изследване се публикува, всеки може да го ползва. Не съм сигурен, че затварянето на граници ще помогне... Вече сме в глобална икономика, която произвежда стоки, но и управлява знание. За трансфера на технологии не знам, но на знание не можете. Имате ли знание, има стъпки, за да направите и другите неща.\" Освен това ползата от трансферите далеч не изчерпва възможностите на Китай – местни гиганти и стартъп компании \"еднорози\" (с оценка над милиард долара) се конкурират с международни имена в \"интелигентните\" чипове като Nvidia, а някои оценки дават на мобилните чипове на Huawei по-добро качество от тези на \"Епъл\" . А Европа? Въпросът \"Къде е Европа?\"  е не по-малко тревожен в Брюксел  и няколко други столици на Стария континент, отколкото в случая с  бъдещето на мобилните мрежи . Еврокомисията обаче години наред често се опитваше да тича след събитията и  да се ограничава  например до ролята на  китайските инвестиции  в европейската сигурност. В представения от Европейската комисия в сряда проект на следващата многогодишна финансова рамка 2021-2027 г. за първи път има конкретна програма \"Цифрова Европа\", която ще разполага с над 9 милиарда евро, съобщи еврокомисар Мария Габриел. В съобщението се казва, че ще има над 28 милиарда евро, или двойно увеличение на бюджета в цифровата сфера до 2027 г. Миналата седмица еврокомисията одобри фонд от 1.5 млрд. евро до 2020 г. за развитие на изкуствения интелект. В Китай подобни суми се инвестират на местно ниво - през 2016 г., преди доклада на Държавния съвет, правителството на град Тиендзин обяви 5-милиарден фонд за поддръжка на индустрията, и то преди централните власти в Пекин да са задали насоката. \"Много неща, свързани с изкуствения интелект, всъщност са се родили в Европа\", обяснява Рияд Шелали. \"Европа е много силна в създаването на знание, но много слаба в превръщането на знанието в продукт.\" За него програми като \"Хоризонт 2020\" за научни изследвания звучат много добре, но това не е достатъчно. \"Европа не е обединена, всеки гледа от своето ъгълче, а (европейските институции) не настояват (за промяна). Може би преди 2-3 г. Франция започна своя стратегия, но тя е твърде малка страна. Трябва и европейско усилие с подобаващо финансиране. Ако това не се направи в близко бъдеще, Европа ще остане доста назад.\" \"Европа може да се състезава с Китай по два показателя за изкуствен интелект: хардуер и талант, но сериозно изостава от Китай в другите два показателя: данни и търговска екосистема\", каза за \"Дневник\" Динг. Според него част от проблема е в липсата на рисков капитал, какъвто изобилства в Китай и САЩ, но и че Лондон, Берлин и Париж, изглежда, работят, за да засилят партньорствата между бизнеса и учените, а това е стъпка към промяна. Спасението \"Елис\" В потвърждение на думите на Шелали три седмици преди европейската финансова стратегия  Франция обяви 1.5 млрд.  евро собствени инвестиции. Кабинетът в Берлин също работи по собствена стратегия, за да избегне превръщането на Германия (по думите на канцлера Ангела Меркел) в \"музей на техниката\". На този фон европейски учени съставиха отворено писмо за създаване на европейски институт за развойна дейност в изкуствения интелект, който да задържи талантливите кадри в Европа. Европейската лаборатория за обучение и интелигентни системи (ЕLLIS) трябва да има центрове в няколко страни и да дава работа на стотици компютърни инженери, математици и други експерти. Документът, подписан от влиятелни учени от Великобритания, Германия, Франция, Холандия, Швейцария и Израел, изразява притеснение, че Европа изостава от САЩ и Китай, а кадрите ѝ напускат континента заради шестцифрени заплати зад океана. Предлага се Германия и Франция да са в основата на ЕLLIS в началото, като целта е институтът да получава по 30 млн. годишно, за да може Европа да прави най-добрите изследвания. \"Никоя европейска страна не може да се справи с предизвикателството, отправено от САЩ и Китай, признали стратегическото значение на сектора\", казва за \"Гардиън\" Бернард Шьолкопф, директор на Института за интелигентни системи \"Макс Планк\" в Тюбинген. Според него Европа може да има \"собствен ъгъл\" в изкуствения интелект, но не може да си позволи да се задоволи с разработване на етични стандарти и отговори на решения, докато важните открития се правят другаде. Докато национални и други институции на Стария континент търсят отговорите, изкуственият интелект може да се окаже първата технологична област, в която Китай успешно се превръща в създател на стандарти. Възможността Пекин да спре да догонва, а само да задава ритъма, не е изключена и то във време, в което изкуственият интелект ще промени индустрията, каквато обществата на запад я познаваха досега.", "date": "2018.05.03", "title": "Трябва ли Европа да се страхува от изкуствения интелект на Китай"}
{"url": "https://www.dnevnik.bg/evropa/2018/05/03/3172262_evroparlamentut_shte_poiska_pravila_za_sobstvenostta/", "text": "Европейският парламент ще обсъди днес  доклад  за свободата на медиите в Европейския съюз, в който се предлага да се забрани или поне да стане напълно прозрачно участието в обществени поръчки на дружества, чийто краен собственик притежава медийно дружество. Предлага се също държавите в ЕС да се задължат да съобщават за бюджетното финансиране, предоставяно на медийните дружества, както и да се извършва постоянно наблюдение на всяко бюджетно финансиране, отпускано на собственици на медии. Осъдените или признатите за виновни в извършване на каквото и да било престъпление не следва да бъдат собственици на медии, се допълва в доклада. Европарламентът призовава държавите да приемат и приложат правила за собствеността на медиите, така че да се избегне съсредоточаване на собственост, непряката собственост и собствеността, обхващаща различни медии, както и да се осигурят прозрачността, оповестяването и лесният достъп за гражданите до информация за собствеността на медиите, източниците на финансиране и управлението им. Подчертава се необходимостта от ограничения за обществените служители да бъдат собственици на медии. В доклада се отчита, че правото да информираш и да бъдеш информиран е част от основните демократични ценности на ЕС. Разпространението на фалшиви новини в социалните медии и търсачките накърни значително доверието в традиционните медии, се отчита в документа. Европарламентът отбелязва, че обществените власти имат задължението да се въздържат от прилагане на ограничения върху свободата на изразяване на мнение и да приемат закони за развитието на свободни, независими и разнообразни медии. Те имат също задължението да защитават независимостта и безпристрастността на обществените медии. Журналистите се сблъскват с насилие, заплахи, тормоз или обществено порицание главно заради своите разследвания в защита на обществения интерес срещу злоупотребата с власт, корупцията, нарушенията на правата на човека или незаконните действия. Според Съвета на Европа над половината от случаите на тормоз срещу работещите в медиите са дело на представители на държавата, пише в доклада. Отправен е призив Европейската комисия да възприема опитите на правителствата за нарушаване на свободата на медиите като сериозна и трайна злоупотреба с власт и като действия срещу основни ценности на ЕС. Осъждат се опитите на правителствата да заглушат критичните медии. Отбелязва се, че при изготвянето на доклада са взети предвид резултатите от класацията \"Световен показател за свобода на печата\" на организацията \"Репортери без граници\", в която България бе поставена  на 111-о място.", "date": "2018.05.03", "title": "Европарламентът ще поиска правила за собствеността на медиите в ЕС"}
{"url": "https://www.dnevnik.bg/sport/2018/05/03/3172693_arsenal_izliza_sreshtu_atletiko_v_posleden_shans_da/", "text": "\"Арсенал\" и \"Атлетико\" (Мадрид) се изправят един срещу друг тази вечер във втори полуфинален мач в Лига Европа. Залогът за английския клуб е огромен, тъй като евентуална победа може да осмисли сезона на \"артилеристите\". Резултатът от  първата среща на \"Емиратс\" преди седмица (1:1)  обаче е по-благоприятен за \"дюшекчиите\", които традиционно са силен домакин. В първия двубой \"Арсенал\" пропусна да вземе добър аванс, след като игра близо 80 минути с човек повече. Според треньора на \"Атлетико\" Диего Симеоне това дава психологическо предимство на неговия отбор. \"Атлетико\" може да разчита и на отличната си домакинска форма, тъй като е губил само два пъти вкъщи през сезона в 26 мача. Първо това се случи срещу \"Челси\" в Шампионската лига - 1:2 на 27 септември, а после и срещу \"Севиля\" в Купата на краля през януари (1:2). \"Първият мач беше много тежък, но издържахме и показахме характер. Сега имаме психологическо предимство, момчетата добиха и голямо самочувствие, но само това няма да ни помогне. Трябва да играем мача разумно, но и да не мислим, че вкараният гол в Лондон ни класира напред\", каза Симеоне. Мениджърът на \"Арсенал\"  Арсен Венгер  пък все още вярва, че може да се раздели с клуба с трофей. Французинът напуска след края на сезона и иска да вземе Лига Европа. По този начин Венгер ще може най-накрая да спечели европейско отличие, но и да върне \"Арсенал\" в Шампионската лига. \"Искам да приключа тази любовна история подобаващо, както отива на \"Арсенал\". Все още не знам какво ще правя след края на сезона, защото влагам цялата си енергия в оставащите ни мачове\", каза Венгер. Французинът обясни, че основната задача на тима му е да спре Диего Коста, от когото очаква най-сериозната заплаха за английската врата. \"Атлетико\", който спечели Лига Европа през 2010 и 2012 г., ще опита да стигне до четвъртия си европейски финал в последните осем години. През 2014 и 2016 г. тимът на Диего Симеоне беше финалист в Шампионската лига, но се размина с трофея след драматични загуби срещу градския съперник \"Реал\". \"Атлетико\" има 10 победи, 12 равенства и само шест загуби в 27 мача срещу английски отбори. Мадридчани са излизали победители в седем от деветте си срещи с отбори от Висшата лига в директните елиминации на европейските турнири, включително в последните три. Единствените английски отбори, които са успявали да отстранят \"Атлетико\", са \"Дарби каунти\" след две равенства (2:2) и дузпи във втория кръг на Купата на УЕФА през 1974 г. и \"Болтън\" в 1/16-финалите на същия турнир през 2008 г. с общ резултат 1:0. \"Арсенал\" има само десет победи в 32 мача срещу испански отбори, като е загубил 14 от тях. У дома лондончаните са спечелили осем срещи при три равенства и три загуби. Последната им среща с отбор от Ла Лига бе срещу \"Барселона\" в осминафиналите на Шампионската лига през 2016 г., когато каталунците записаха две победи - 2:0 в Англия и 3:1 в Испания. В директни елиминации с разменено гостуване \"Арсенал\" е отстранявал испански съперник пет пъти от девет сблъсъка. \"Артилеристите\" обаче загубиха всеки един от последните три. Сега им предстои втори европейски полуфинал срещу тим от Испания. Първият беше през 2006 г., когато отстраниха \"Виляреал\" (1:0 и 0:0), за да стигнат до финала на Шампионската лига. В другия полуфинал \"Залцбург\" е домакин на \"Олимпик\" (Марсилия), като изостава с 0:2 след първата среща. Двубоите са тази вечер в 22.05 часа.", "date": "2018.05.03", "title": "\"Арсенал\" излиза срещу \"Атлетико\" в последен шанс да спаси сезона"}
{"url": "https://www.dnevnik.bg/sviat/2018/05/03/3172610_sreshta_na_chetirima_vunshni_ministri_v_solun_predlaga/", "text": "За трета поредна година днес и утре в Солун ще се срещнат външните министри на четири близки една до друга държави - България, Македония, Гърция и Албания, две членки на ЕС и две желаещи членство от Западните Балкани. Зад този формат, който се превръща в традиционен, се крие и очакваната възможност за нов разговор между първите дипломати на Гърция и Македония, на който да могат да се поставят най-трудните въпроси за македонското име. Такива очаквания  създадоха самите двама външни министри  на Атина и Скопие, когато се срещнаха в Охрид през април. Тогава въпроси като начина на употреба и изписване на бъдещото име на Македония - за което тя спори с Гърция от 27 години - бяха оставени за следващия път, когато двамата ще се срещнат за нов (формален или неформален) кръг на подновените в края на миналата година преговори. Външното министерство в Скопие съобщи по-рано тази седмица, че между двамата е възможна и отделна двустранна среща. Формално Никола Димитров и Никос Коциас се срещат както в двустранен формат, така и със специалния пратеник на ООН за името Матю Нимиц. Неформално те обсъждат въпроса в кулоарите на повечето регионални форуми - Македония се надява да реши въпроса до седмици, за да може да получи покана за членство в НАТО това лято. Положително решение би \"отключило\" и преговорите с Европейския съюз, блокирани от Гърция вече осем години (веднъж и от България, която в началото на десетилетието наложи вето при гласуването в Европейския съвет). Македонският премиер Зоран Заев - който  в края на април не се съгласи  с еврокомисаря за разширяването Йоханес Хан за възможно решение на спора \"до две седмици\" - изрази вчера увереност, че до срещата на алианса през юли развръзката може и да е факт. Отвъд разговорите за името формалният дневен ред на четиристранната среща е свързан с интеграцията на Западните Балкани, предизвикателствата за региона, мигрантите и други. Полицейското и митническото сътрудничество и инфраструктурната свързаност също ще са теми, защото заедно с външните министри ще има и представители на министерствата на вътрешните работи и транспорта.", "date": "2018.05.03", "title": "Среща на четирима външни министри в Солун предлага нов разговор за името на Македония днес"}
{"url": "https://www.dnevnik.bg/evropa/2018/05/03/3172428_na_izborite_v_london_tereza_mei_veroiatno_shte/", "text": "Очаква се тази седмица избирателите в Лондон да накажат Консервативната партия на премиера Тереза Мей на изборите за местни съветници. Това може да окуражи критиците на нейната стратегия за Брекзит, но не и да доведе до падането й от власт. В четвъртък в Лондон и няколко други района ще избират местните чиновници, които отговарят за ежедневните публични разходи. Вотът засяга въпроси като събирането на боклука и ремонтите на пътищата, но и националния дебат за имиграцията, и плана на Мей да извади Великобритания от Европейския съюз след референдума от 2016 г. Изборите са показателни за обществените нагласи и анкетите показват, че избирателите са готови да произнесат критична присъда както за лидерството на Мей, така и за 8-годишното управление на партията й, водеща политика на орязване на публичните разходи с цел укрепване на британските финанси. \"Естествено е правителство, което е било на власт осем години с програма за икономии, да понесе загуби при избори\", казва Робърт Хейуърд, бивш консервативен депутат, който сега е член на горната камара на парламента и специалист по предизборни проучвания. Изследване на \"Югав\", публикувано на 26 април, дава на опозиционната Лейбъристка партия начело с Джереми Корбин 22 процента преднина пред консерваторите в Лондон, което се очаква да бъде най-добрият й резултат в столицата за последните 40 години. Вотът в четвъртък ще се състои по-малко от година след извънредните парламентарни избори, разбили непоклатимите дотогава основи на поста на Мей и лишили партията й от мнозинство, което тя се надяваше лесно да спечели. Резултатът от парламентарните избори е отслабено ръководство, открити разногласия сред консервативните депутати за излизането от ЕС и страх у някои инвеститори, че правителството й може да падне и да бъде заменено от водената от социалистите лейбъристка партия. Изборите в четвъртък няма директно да повлияят на практическата способност на Мей да управлява: те няма да доведат до промяна в депутатските места в парламента, няма да се отразят и на крехкото работно мнозинство, което тя има благодарение на сделка с по-малка партия. Но по-слабият резултат ще окуражи критиците в собствената й партия и може да усложни вече нелеката задача за прилагане на нейния план за Брекзит без отстъпки на проевропейските фракции, като например съгласие за оставане в митническия съюз на ЕС. \"Политиците винаги гледат последните резултати от изборите и естествено ще се вгледат в това, което ще се случи на 3 май, и ще си направят изводи\", казва Хейуърд и добавя: \"То ще има отражение върху това, което ще се случи с бюджета. Дали възприемаме по-войнствен подход към митническия съюз, Брекзит, медицинските сестри или броя на полицаите?\". Ключовите резултати в Лондон ще дойдат от Уондзуърт и Уестминстър, два района със силни консервативни традиции, които сега може да се окажат в ръцете на лейбъристите. Но се предполага, освен ако се стигне до тотално поражение на консерваторите, че няма да има нови призиви за оставка на Мей. Партията й е дълбоко разделена по въпроса за Брекзит, но нито фракцията, която иска категоричен развод с ЕС, нито тези, които са за по-тесни отношения със съюза, не демонстрират желание за смяна на ръководството, преди Великобритания да е напуснала блока. Ниски очаквания  За щастие на Мей очакванията са ниски. През последните десетилетия Лондон е гласувал повече за лейбъристите, предпочитайки тяхната по-либерална политика към имиграцията и социалните въпроси. В момента консерваторите контролират само осем от 32 района. Изненадващият ръст на популярността на лейбъристите под ръководството на Корбин като решаващ фактор за изборния неуспех на Мей през 2017 г., се усети силно и в Лондон. Партията спечели 54.5 процента от гласовете в Лондон миналата година - повече от всяка друга партия за последните 70 години. Заради силното орязване на разходите, контролирано от Мей и нейния предшественик Дейвид Камерън, и непопулярността на Брекзит в столицата, където 60 на сто гласуваха срещу него (за сравнение в страната резултатът бе 52 процента \"за\" и 48 \"против\"), някои от оставащите консервативни крепости се очаква да бъдат застрашени. Прогнозите са мрачни, но Мей има все пак възможност да се представи добре. Анкетите показват, че реакцията й на атаката с нервнопаралитично вещество срещу бившия руски двоен агент в Англия през март и решението за военни действия срещу Сирия са подобрили имиджа й. Лейбъристите, обратното, може да спечелят мандати и контрол върху райони в Лондон, но още не се на висотата на големите очаквания, породени от по-добрия им резултат на парламентарните избори миналото лято. \"За лейбъристите сега е по-трудно да получат по-добър резултат, отколкото за торите, защото очакванията са ниски\", казва Тони Травърс, професор във факултета по управление на Лондонското училище по икономика. И докато Мей спечели от последните вътрешни и външни кризи, Корбин бе критикуван от опоненти и някои членове на неговата партия, че не разчита и не реагира правилно на обществените настроения. Партията му напоследък се оказа затънала в привличащ вниманието на медиите спор с еврейската общност за това, което според нея е неспособност партията да се избави от антисемитизма на своите членове. Това може да намали възможностите й да спечели район като Барнет, който по данни на последното преброяване има най-голям дял еврейски жители в Англия - 15.5 процента. Въпреки това анкетите показват, че лейбъристите все пак ще пожънат успех. Лейбъристки активисти казват, че това е трайно доказателство за потенциала на \"Проекта Корбин\" и дори ако предвижданите резултати не се реализират, те вече мислят за по-доброто си представяне на парламентарните избори. \"Ние гледаме на всичко това като на суха тренировка за парламентарните избори, наистина ... усъвършенствайки техниките на кампанията и опитвайки се да приложим нови\", казва Джоузеф Тод, говорител на влиятелната организация \"Моментъм\", агитираща в подкрепа на Корбин, и добавя: \"Това е нова крачка за \"Проекта Корбин\". /БТА", "date": "2018.05.03", "title": "На изборите в Лондон Тереза Мей вероятно ще претърпи загуба, но не пълна"}
{"url": "https://www.dnevnik.bg/sport/2018/05/03/3172695_prezidentut_na_roma_poiska_nezabavno_vuvejdane_na/", "text": "Престъпно поведение и пълна подигравка, така президентът на \"Рома\" Джеймс Палота определи поведението на съдиите в мача реванш срещу \"Ливърпул\" от Шампионската лига.  \"Вълците\" от Рим отпаднаха с общ резултат 6:7 , въпреки че победиха с 4:2 у дома. След края на двубоя обаче италианците изразиха претенции за две дузпи и не останаха доволни от отсъжданията на рефера Дамир Скомина. \"Знам, че за съдиите е много трудно, но за нас е ужасяващо, че загубихме по този начин. Не можеш да допуснеш това да се случи в решителен мач, грешките бяха прекалено груби и оказаха влияние върху резултата\", каза Палота. Според него в 49-ата минута \"Рома\" е трябвало да получи дузпа, когато Един Джеко беше повален от вратаря на \"Ливърпул\" Лорис Кариус. 15 минути по-късно Трент Александър-Арнолд спря с ръка удар на Ел Шарауи, който изглеждаше като сигурен гол. \"Всички видяха какво се случи. В 49-ата минута нямаше засада, каквато беше маркирана срещу Джеко и той беше съборен от вратаря. След това очевидната игра с ръка не беше видяна само от съдиите на терена. Всички останали хора в света видяха тази игра с ръка, която трябваше да доведе до дузпа и червен картон. А тогава беше 63-а минута и не се знаеше какво ще стане до края\", добави босът на \"вълците\". Палота призова УЕФА да вземе незабавни мерки и да въведе системата за видеоповторения (VAR). Засега европейската централа е против, като президентът ѝ Александър Чеферин твърдо заяви, че VAR няма да влезе в Шампионската лига. \"Ако УЕФА не въведе повторенията, това ще бъде наистина смешно и абсурдно. Виждаме, че грешките зачестяват, решават много важни мачове, а това не е нормално. В Италия виждаме положителен ефект от технологиите\". Това е втори подобен призив на \"Рома\" за въвеждане на технологиите. Италианците имаха претенции и след  мачовете с \"Барселона\" в четвъртфиналите .", "date": "2018.05.03", "title": "Президентът на \"Рома\" поиска незабавно въвеждане на видеоповторения в Шампионската лига"}
{"url": "https://www.dnevnik.bg/bulgaria/2018/05/03/3172703_kratki_novini_bolna_jena_poluchi_obshtinsko_jilishte/", "text": "Фирмите за ваучери за храна няма да бъдат натоварени с допълнително изискване  Това се случи, след като Върховният административен съд уважи протест на прокуратурата срещу текст от наредба, който въвежда шесто допълнително изискване за извършване на дейност като оператор на ваучери за храна, съобщи пресцентърът на държавното обвинение. Пет са изискванията в Закона за корпоративното подоходно облагане към желаещите да бъдат оператори на ваучери за храна. С наредбата е било въведено ново условие - \"чийто образец на ваучер не отговаря на изискванията на чл. 22, ал. 2 от Наредбата, с описание на способите за защита\", което дава основание на фирмите да бъде отказано разрешение. Съдът се е съгласил с прокуратурата, че с това условие се излиза извън законовите граници на изброените изисквания. ВКС до парламента: Неизбежната отбрана се нуждае от разясняване, не от промяна  Институтът на \"неизбежната отбрана\" е утвърден, действа повече от 50 години, не създава противоречива съдебна практика, нитo проблеми при прилагането му. Той има нужда от разясняване, не от промяна. Това се казва в становище на Наказателната колегия на ВКС до парламента, информира сайтът defakto.bg. Поводът е проект за промяна в Наказателния кодекс, която включва и чл. 12, ал. 3, който регламентира кога няма превишаяване на пределите на пределите на неизбежната отбрана, внесен от 14 депутати от \"Обединени патриоти\". Проектът дойде след случая в Пловдив, при който доктор Иван Димитров застреля рецидивист, опитал да обере гаража му, a после се опита да прикрие станалото. Изпълнителната власт по заръка на премиера Бойко Борисов се захвана бързо да пише промени в НК, но след отпора на практикуващите магистрати и институции чрез председателя на ВКС Лозан Панов и главния прокурор Сотир Цацаров, се отказа от инициативата - за разлика от Патриотите. Градският прокурор на София се кандидатира за шеф на апелативното спецобвинение  Шефското място в Апелативната специализирана прокуратура се освободи през март, когато тогавашният ръководител Даниела Попова подаде оставка по лични причини. За поста освен градския прокурор на София - Емилия Русинова кандидатства и следователят Бойко Атанасов - говорил за шпицкоманда в държавното обвинение, който многократно се е явявал в подобни процедури, но винаги безуспешно, информира news.lex.bg. От днес в София могат да се кастрират безплатно дворни домашни кучета За трета поредна година Столичната община и \"Екоравновесие\" организират кампания за безплатно кастриране на дворни домашни кучета. От днес всеки стопанин на такова куче може безплатно да кастрира, чипира, обезпаразити и ваксинира срещу бяс домашния си любимец. За максимално улеснение на стопаните ще бъде осигурен и безплатен транспорт за извозването на кучетата от и до общинската ветеринарна клиника \"Връбница\". От Столичната община уточняват, че \"дворните домашни кучета са един от сериозните източници на нежелани популации от кученца, които след раждането са изоставяни на улицата\". Всички желаещи да включат кучетата си в кампанията могат да заявят това на телефон 02/9314160 или в сайта на  www.ecoravnovesie.com . Руски изтребител катастрофира в Средиземно море, пилотите са загинали Руски изтребител Су-30 СМ е претърпял авария над Средиземно море. И двамата пилоти са загинали, предаде ТАСС, цитирана от БТА. Новината е била съобщена днес на журналисти в министерството на отбраната на Русия. По предварителни данни катастрофата може да е била причинена от попадане на птица в двигателя. Самолетът е катастрофирал тази сутрин в 9:45 часа московско време при набиране на височина след излитане от летището на базата в Хмеймим в Сирия. И двамата летци, които \"до последната минута са опитвали да спасят машината\" са загинали, казаха в министерството, позовавайки се на съобщение от мястото на катастрофата. Като възможна причина се посочва попадане на птица в двигателя и се заявява, че не е имало стрелба по самолета. За руски изтребител, разбил се в Средиземно море край сирийския град Джабале, провинция Латакия, съобщи сирийският Център за наблюдение на правата на човека, предаде ДПА. Българският и македонският президент ще се срещнат на 6 май в Дойран Президентите на България и Македония Румен Радев и Георге Иванов ще се срещнат на 6 май в Дойран. Тази информация беше разпространена от прессекретариата на Иванов. На сайта на българското президентство пък е посочено, че в Деня на армията Радев първо ще вземе участие във военния парад, след което ще присъства на възпоменателна церемония на българския военен мемориал в Ново село, Македония. За среща между двамата държавни глави не се споменава, но според македонското президентство тя ще се проведе по-късно през деня в Дойран. Общо 43 деца ще получат персонални пенсии Те са без право на наследствена пенсия от починал родител и ще получат персонални пенсии в размер на 108.88 лв. месечно, реши правителството на заседанието си в сряда. Те нямат право на пенсия по общия ред на Кодекса за социално осигуряване, тъй като по отношение на тях не са налице някои от изискванията му. Пенсиите са в размер на 90 на сто от социалната пенсия за старост и ще се изплащат от 1 май. С отпускането им ще бъдат подпомогнати 27 семейства,  останали в затруднено финансово положение . Десет души са с леки изгаряния в Лондон  Инцидентът е станал при взрив в огън, запален на открито по случай еврейски празник, съобщи БТА, като цитира \"Ройтерс\". В съобщението на полицията се казва още, че няма данни за престъпна дейност и сериозно пострадали. Експлозията може да е била предизвикана от хвърлен в огъня мобилен телефон, според лондонския в. \"Дейли експрес\", който по-рано съобщи за инцидента. Болна жена получи общинско жилище без врати, прозорци и мивки То се намира в столичния район \"Люлин\", съобщи Би Ти Ви. Диана Павлова остава без собствен дом след имотна измама. Получава пенсия от 170 лв. От отдел \"Жилищно настаняване\" ѝ предлагат жилище, което тя трябва да разгледа и да каже дали приема. Предупредили я, че то се нуждае от \"лек ремонт\". Жената обаче вижда апартамент в руини, който се нуждае от основен ремонт. Само четири жени се грижили за 2500 наематели на общински жилища и нямало как да ги обиколят всички, коментира Светла Николова от отдел \"Жилищно настаняване\" в квартала. Общината няма пари, за да поема ремонтите, каза още тя.", "date": "2018.05.03", "title": "Кратки новини: Руски изтребител катастрофира в Средиземно море"}
{"url": "https://www.dnevnik.bg/sport/2018/05/03/3172697_jurgen_klop_livurpul_igrae_otkachen_futbol/", "text": "Мениджърът на \"Ливърпул\" Юрген Клоп нарече класирането на финала в Шампионската лига по-емоционално от очакваното. Мърсисайдци стигнаха до последния мач след  драматичен двубой с \"Рома\" загубен с 2:4 . Петкратният европейски шампион беше само на един гол от това да играе продължения, но с общ резултат 7:6 продължава напред и ще срещне \"Реал\" (Мадрид) на 26 май. \"Не мисля, че сме се класирали с късмет. Напълно заслужаваме да сме на финал, показахме го в първия мач. Факт е, че имахме късмет и той ни беше нужен в Рим, но това е първият път в турнира изобщо. \"Реал\" също имаше късмет срещу \"Байерн\", каза Клоп. Германецът поздрави своите футболисти и обясни, че те са показали характер въпреки трудни двубой. Мениджърът на \"Ливърпул\" отчете и факта, че тимът му не може да разчита на много контузени играчи. \"Играем откачен футбол, това е факт. Но забавляваме хората, ние се забавляваме на терена. Класирането дойде малко по-емоционално, отколкото ми се искаше, но важен е крайният резултат. До финала има много време, така че засега още е рано да говорим\", каза още Клоп. \"Ливърпул\" не е играл финал от 2007 г., когато загуби драматично от \"Милан\" с 1:2 в Атина. Две години по-рано червените спечелиха след дузпи в Истанбул именно срещу \"росонерите\". Последният футболист, вдигнал трофея, Стивън Джерард вярва, че \"Ливърпул\" може да повтори този успех. \"Вярвам, че ако \"Ливърпул\" успее да направи последната крачка и да спечели Шампионската лига, това ще бъде началото на нещо специално под ръководството на Клоп. Знам колко са отдадени всички в клуба, а и феновете. Това класиране значи много за \"Ливърпул\", каза Джерард.", "date": "2018.05.03", "title": "Юрген Клоп: \"Ливърпул\" играе откачен футбол"}
{"url": "https://www.dnevnik.bg/na_put/2018/05/03/3172337_kak_ostrov_kapri_se_opitva_da_se_spasi_ot_eksploziia/", "text": "Миналата година местните власти на Капри предупредиха, че островът ще \"експлодира\" под наплива на туристи, а днес вече да готови с мерки за самоспасение. Миналото лято пред британския \"Телеграф\" кметът Джани де Мартино, който е строителен инженер по професия, описа ситуацията като опит \"да вкараш литър и половина течност в литрова бутилка\". Днес той следи с интерес опита на колегата си от Венеция, който тези дни прегради с бариери най-натоварените градски маршрути. Преди дни властите в Града на каналите въведоха експериментално пропускателен режим в Стария град като бариерите се спускат, ако броят на преминалите е по-голям от допустимото. Идеята е туристите да бъдат пренасочени към алтернативни маршрути, вместо да се струпват на моста \"Риалто\" и пл. \"Сан Марко\". Венеция посреща годишно 20 млн. души. Мащабите на Капри са по-скромни. Романтичният варовиков остров в Неаполитанския залив, чиято площ е едва 10 кв. км, е известен както с красотата си, така и с природните си феномени и историческите забележителности, а това годишно привлича тук по 2 млн. туристи въпреки много високите цени. Например, един коктейл с вино в непретенциозно заведение на пристанището е 16 евро. Бутиците на световните марки са слабо посетени. Продавачките почистват дограмата и дръжките с четчици, но в первазите на витрините им са монтирани шипове - за да не сяда никой. Огромното мнозинство туристи обаче пристигат тук с фериботите за еднодневни турове без да пренощуват и да харчат пари. Освен това са все по-безцеремонни. Местните жители били шокирани миналата година след като група туристи постлали одеало и си направили пикник на централния площад, точно срещу бутика на \"Прада\". Въведеното преди 10 г. правило изисква фериботите да стоварват пътници през минимум 10 мин., но това все по-често се нарушава. Така хората губят много време да висят по опашки докато чакат зъбчатата железница да ги качи от пристанището до селото. Една от идеите е да се изгради тунел, който да качва посетителите от пристанището до селцето Анакапри на върха на острова, което би разтоварило автомобилния трафик. Прогнозната цена е 100 млн. евро. Друга идея е туристите да бъдат убеждавани да останат за повече от ден, за да се насладят на острова на спокойствие.", "date": "2018.05.03", "title": "Как остров Капри се опитва да се спаси от \"експлозия\""}
{"url": "https://www.dnevnik.bg/sviat/2018/05/03/3172704_keimbridj_analitika_vliza_v_procedura_po/", "text": "Компанията за политически консултации \"Кеймбридж аналитика\", обвинявана, че е използвала данни от \"Фейсбук\",  за да повлияе на президентските избори в САЩ  и референдума за членството на Великобритания в ЕС, съобщи, че прекратява цялата си дейност и влиза в процедура по обявяване в несъстоятелност, предадоха световните агенции, цитирани от БТА. Решението влиза в сила незабавно. Процедурата по обявяване в несъстоятелност ще протече в Обединеното кралство. \"Кеймбридж аналитика\" се превърна в обект на редица необосновани обвинения и въпреки усилията на компанията да защити името си тя бе оклеветена за дейност, която не само е изрядна от законова гледна точка, но е и широко приета като стандартен елемент от рекламирането в интернет както в областта на политиката, така и в областта на търговията\", се казва в съобщението на британската консултантска фирма. Според него компанията ще започне процедурата, след като е загубила клиенти и е изправена пред растящи правни такси. В съобщението се посочва още, че медийната обсада е прогонила на практика всички клиенти и доставчици на компанията. Компанията се оказа в епицентъра на световен скандал за злоупотреба с лична информация. Това стана, след като социалната мрежа \"Фейсбук\" призна, че по неправомерен начин е споделила с \"Кеймбридж аналитика\" лични данни на милиони потребители. Консултантската компания от своя страна била използвала данните през 2016 г. в полза на кампанията за излизане на Великобритания от ЕС, както и на предизборната кампания на президента Тръмп. Според \"Фейсбук\" е било злоупотребено с информацията на 87 милиона потребители. Социалната мрежа посочи, че това е станало, след като потребителите били свалили приложение, което впоследствие споделило данните с \"Кеймбридж аналитика\". Деймиън Колинс, председател на комитета на британските адвокати, коментира: \"Трябва да сме сигурни, че това не е опит за бягство и че тези компании не спират работа, за да избегнат разследването срещу тях за използването на лични данни и за законността и етиката на техните практики\". \"Това разследване ще продължи. Ние трябва да знаем какво се е случило. Много е лесно да затвориш една компания, а хората зад нея просто да се появят на друго място заедно с всички данни и контакти, които вече са натрупали\", допълни Колинс, цитиран от БНТ.", "date": "2018.05.03", "title": "\"Кеймбридж аналитика\" влиза в процедура по несъстоятелност и спира дейността си"}
{"url": "https://www.dnevnik.bg/evropa/2018/05/03/3172707_es_niama_da_pregovaria_pod_zaplaha_za_mitata_ot_sasht/", "text": "Председателят на Европейската комисия Жан-Клод Юнкер каза вчера, че Европейският съюз няма да приеме заплахи в преговорите със САЩ, за да си осигури постоянно изключване от американските вносни мита върху стоманата и алуминия, предаде \"Ройтерс\", цитирана от БТА. Американският президент Доналд  Тръмп удължи временното изключване на ЕС  от митата до 1 юни, въпреки че представители на ЕС казаха, че не е ясно какво иска Вашингтон. Бих искал да повторя призива това изключване да бъде безусловно и постоянно. Смятаме, че американските мерки не могат да бъдат оправдани с националната сигурност, каза Юнкер пред Европейския парламент. Ще продължим преговорите си със САЩ, но отказваме да преговаряме под заплаха, каза Юнкер,  докато представяше бъдещия бюджет на ЕС . Президентът на САЩ Доналд Тръмп реши във вторник да запази до 1 юни временното изключване на ЕС от митата за внос на стомана и алуминий. На 8 март Тръмп въведе мита от 25 процента върху вноса на стомана и 10 процента върху вноса на алуминий. В края на март обаче той временно освободи от митата ЕС. Временното освобождаване трябваше да приключи в полунощ на 30 април срещу 1 май. /БТА", "date": "2018.05.03", "title": "ЕС няма да преговаря под заплаха за митата от САЩ, настоя Юнкер"}
{"url": "https://www.dnevnik.bg/biznes/2018/05/03/3172709_emil_karanikolov_niama_durjava_koiato_da_e_priela/", "text": "Няма държава, която да е приела еврото и да е била недоволна. Правителството работи за влизането на България в чакалнята на еврозоната до една година. Това коментира министърът на икономиката Емил Караниколов в ефира на Би Ти Ви. Според него държавата е изпълнила абсолютно всички  условия за т ова. \"В еврозоната ще имаме повече ликвидност, повече права и свързаност с европейските банки\", каза икономическият министър и пожела България да не се сравнява с Чехия и Унгария по повод опасенията за рисковете от влизането в еврозоната, защото техният пазар е много по-голям от нейния. \"Холандия, Австрия, Германия са с най-големи инвестиции у нас. На последните ни срещи се говори за проблема с работната ръка, а не с корупцията. Това е основният проблем на бизнеса\", разясни още Караниколов. \"В България безработицата е 5.2%, което е рекорд. 400 милиона повече дадохме за образованието, облекчихме процедурите за издаване на работни визи. Работим за дуалното обучение, което ще даде възможност на реалните хора да влязат в обучението. Има и ръст на работната заплата с 11%\", обясни още икономическият министър. Той подчерта, че привличането на инвеститори и подобряването на производството са основните приоритети на правителството, защото това ще доведе до борба за кадри и съответно до по-добри условия на труд. \"Осъзнаваме, че има дисбаланс в различните региони. Основният приоритет на правителството е привличане на инвеститори и производство. Пазарът има нужда от още 20 000 специалисти\", каза Караниколов.", "date": "2018.05.03", "title": "Емил Караниколов: Няма държава, която да е приела еврото и да е била недоволна"}
{"url": "https://www.dnevnik.bg/evropa/2018/05/03/3172712_avstriia_iska_da_namali_detskite_nadbavki_za_deca_v/", "text": "Мнозина чуждестранни работници в Австрия ще бъдат засегнати от орязване на детските надбавки, ако децата им живеят в родните им страни, а не в Австрия с тях. Това предвижда проектозакон на австрийското правителство, представен вчера, предаде ДПА. Ако законът бъде приет от парламента, социалните плащания ще бъдат намалени за работници от страни с по-нисък жизнен стандарт, а плащанията за граждани на страни с по-висок жизнен стандарт ще се повишат. Така новата политика ще нанесе удар върху работници от източноевропейски страни като България, Унгария и Словакия. Унгарците например, които получават по 172 евро (207 долара) на дете, в бъдеще ще получават само около 78 евро (94 долара). Консервативният министър на семейството към федералното канцлерство Юлиане Богнер-Щраус посочи, че законът ще намали държавните разходи с над 100 млн. евро годишно. \"Тези средства ще бъдат използвани за децата на Австрия\", заяви тя след заседанието на кабинета. През 2016 г. Австрия е отпуснала 273 млн. евро социални плащания за около 130 000 деца в страни от ЕС и Швейцария, което се равнява на около 7 процента от общите разходи на Виена за детски надбавки. Европейската комисия заяви, че ще разследва дали австрийската политика е дискриминативна срещу работници от други европейски страни. \"Очакваме нашият правен възглед да надделее\", каза транспортният министър Норберт Хофер. /БТА", "date": "2018.05.03", "title": "Австрия иска да намали детските надбавки за деца в чужбина"}
{"url": "https://www.dnevnik.bg/video/2018/05/03/3172714_video_1374_drona_postaviha_svetoven_rekord/", "text": "В китайския град Сиян група ентусиасти поставиха нов световен рекорд за дронове, изпълняващи синхронен полет. В продължение на 13 минути 1374 дрона се издигнаха в нощното небе и светлините им оформяха фигури и надписи, разпрострели се на малко повече от 1 км. За регистриране на постижението присъстваха представители на Книгата на рекордите \"Гинес\".", "date": "2018.05.03", "title": "Видео: 1374 дрона поставиха световен рекорд"}
{"url": "https://www.dnevnik.bg/sport/2018/05/03/3172699_cska_podpisa_sus_vratar_ot_akademiiata_na_uest_hem/", "text": "ЦСКА е подписал договор с вратаря от академията на английския \"Уест хем\" Валентин Обретенов. Новината съобщо официалният сайт на \"чуковете\". Английският клуб даде българския вратар за добър пример за преминалите през програмата за талантливи играчи. \"Много съм щастлив от това докъде стигнах. Това нямаше да е възможно без помощта на фондацията през последните две години. Винаги ще съм благодарен за досега ми с професионалния футбол и обучението в академията, както и окуражаването да играя в долните дивизии на Англия\", коментира Обретенов. Футболистът е роден през 2000 г. и се очаква да започне подготовка през лятото с първия тим на ЦСКА. Обретенов е част от програмата \"Втори шанс\" на \"Уест хем\". Тя представлява двугодишен период, в който играчите получават образование и тренират в академията на клуба. \"Втори шанс\" е за юноши на възраст между 16 и 18 години. \"Вал е един от примерите, че нашата програма работи и се развива отлично. Той е страхотно момче и е много талантлив. Пожелавам му някой ден да го видим в Шампионската лига и съм сигурен, че той има качествата да го постигне\", каза един от ръководителите на проекта Брайън Гловър.", "date": "2018.05.03", "title": "ЦСКА подписа с вратар от академията на \"Уест Хем\""}
{"url": "https://www.dnevnik.bg/evropa/2018/05/03/3172713_polsha_franciia_i_shveciia_se_obiaviha_protiv/", "text": "Скоро след като Европейската комисия представи предложението си за следващия многогодишен бюджет на Европейския съюз, няколко държави се обявиха против него. Някои от новостите в предложението са  условие за спазване на върховенството на закона  срещу отпускане на евросредства,  намаляване на средствата  за кохезионната и селскостопанската политика и отпускане на повече пари за иновации и отбрана. Макар председателят на еврокомисията Жан-Клод Юнкер да подчерта, че новите условия за еврофондовете  не са насочени към конкретна държава , те сякаш изглеждат въведени, за да обуздаят  националистическите правителства в Полша и Унгария , които през последните месеци си навлекоха критиките на ЕС заради спорни закони. Срещу орязване  Веднага след обявяването на предложението Варшава обяви, че ще се противопостави на всеки бюджетен план на ЕС, който не балансира нуждите на отделните страни членки, предаде \"Ройтерс\", цитирана от БТА. Пътят към пълен компромис по бюджета на ЕС все още е много дълъг, каза заместник външният министър Конрад Шимански пред репортери във Варшава. Френското правителство също не остана доволно и определи като неприемливи предложенията на Брюксел за съкращаване на средствата за Общата селскостопанска политика с около 5 процента за периода 2021-2027 година, предаде \"Франс прес\". Такова понижение - драстично, мащабно и сляпо - е просто неприемливо и Франция няма да приеме никакво намаление на преките доходи на селскостопанските производители, се казва в комюнике на френското министерство на земеделието. Срещу по-високи вноски Швеция изрази мнение, че предложеният от Европейската комисия многогодишен бюджет на ЕС е необоснован. Това заяви в интервю за шведската телеграфна агенция ТТ финансовият министър Магдалена Андерсон, цитирана от ТАСС. Това е необосновано предложение, което не можем да приемем, отбеляза тя. Колкото по-голям е бюджетът, толкова е по-голяма ще бъде вноската, допълни Андерсон. Проектът на Брюксел е на стойност 1.28 трилиона евро. Комисията отбелязва, че без отчитане на инфлацията (по цени от 2018 г.) бюджетът е 1.135 милиарда евро поети задължения, което се равнява на 1.11 процента от брутния национален доход (БНД) на ЕС-27 (без Великобритания). Бюджетът на ЕС за завършващия цикъл 2014-2020 година е 1.087 милиарда евро, което се равнява на 1.03 от сумарния БНД на ЕС за периода. Предложението на еврокомисията означава,че вноската на Швеция може да се увеличи с 15 милиарда шведски крони (около 1.5 милиарда евро). Това е с 35 процента повече, отколкото средно през 2014-2020 година. Затова Андерсон отбеляза, че очаква разгорещени преговори с Европейската комисия по този въпрос. По думите й ЕС се нуждае от по-съвременен бюджет, който да заделя повече средства за сигурност, миграция и създаване на работни места. В интервю за шведската телеграфна агенция ТТ премиерът Стефан Льовен припомни, че през 2015 година кралството е приело 163 000 бежанци, като изчислен на глава от населението, показателят е рекорден. Германският министър на финансите Олаф Шолц и министърът на външните работи Хайко Маас призоваха за справедливо разпределение на бюджетната тежест между страните на ЕС за периода 2021-2027 година, когато съюзът ще трябва да запълва дупката в бюджета, която ще се появи след Брекзит, предаде \"Ройтерс\". Двамата министри призоваха ЕС да съсредоточи бъдещия си бюджет по-добре върху защитата на външните граници, съвместната отбранителна политика и иновациите. Готови сме да поемем отговорност за укрепване на ЕС, но това изисква справедливо разпределение на тежестта на всички страни членки, посочиха в съвместно изявление Шолц и Маас. Предложението на Европейската комисия съществено ще увеличи допълнителния товар върху Германия, допълват те. Дори при бюджет на ЕС от един процент от брутния национален доход Германия ще трябва да плаща средно до 10 милиарда евро годишно повече от 2021 година, се отбелязва в съобщението. Пари за Западните Балкани Жан-Клод Юнкер заяви, че ако искаме стабилност в ЕС, трябва да предвидим средства в бюджета за Западните Балкани и за сближаване. Той уточни, че еврокомисията има начини да наблюдава за спазването на върховенството на закона в ЕС. Еврокомисарят по бюджета Гюнтер Йотингер обяви, че до две седмици ще бъдат съобщени показателите и начините за изчисление на отпусканите бюджетни суми. Той добави, че 80 на сто тежест при взимането на решенията за осигуряване на средства от ЕС за проекти от регионалната политика ще имат равнищата на брутния вътрешен продукт и брутния национален доход, а останалите 20 на сто ще бъдат свързани със състоянието на пазара на труда, инвестициите в образование, демографските въпроси, околната среда. Юнкер заяви, че ако еврокомисията е трябвало да задоволи желанията на всички, вноските в бюджета на ЕС на отделните държави е трябвало занапред да се равняват на 2 процента от техния БВП (близо два пъти повече). По неговите думи предложените ограничения не са \"касапница\", а и държавите, които разчитат на тези средства, са отчели растеж на икономиката. Според Йотингер много държави в ЕС, сред които и България, ще бъдат облагодетелствани от предложението за по-голям бюджет за охрана на границите. В отговор на въпрос той уточни, че бюджетът до 2027 г. засега не предвижда средства за новоприсъединили се към ЕС държави, но ако ЕС междувременно се разшири, вноските в бюджета ще трябва да бъдат увеличени. По-рано пред Европейския парламент той заяви, че осигуряваните за Турция бюджетни средства са силно ограничени и са предназначени за запазването на човешкото достойнство на бежанците там, а не за инфраструктурни проекти.", "date": "2018.05.03", "title": "Полша, Франция и Швеция се обявиха против предложения бюджет на ЕС"}
{"url": "https://www.dnevnik.bg/bulgaria/2018/05/03/3172702_bankovata_taina_na_magistratite_na_put_da_se_razkriva/", "text": "Без дебати депутатите приеха на първо четене измененията в Закона за съдебната власт, с които се дава право на Инспектората към Висшия съдебен съвет (ВСС) да има достъп до банковите тайни на магистратите при изричното им съгласие. При отказ ще се минава през процедурата, която изисква да бъде сезиран съответният районен съд, който да разреши или откаже достъпа. За измененията гласуваха 96 народни представители, двама бяха против, а 41 се въздържаха. Тодор Байчев от БСП заяви, че партията му няма да подкрепи предложения законопроект, макар да призна, че той цели да оптимизира законовата уредба, след като са възникнали някои въпроси в практиката по приложението на закона. Той обаче попита дали е необходимо да се облекчава процедурата за банковата тайна на магистратите и не се ли изземват така функциите на районния съдия, който безпристрастно да реши. Председателят на правната комисия Данаил Кирилов от ГЕРБ обяви, че той и съпартийците му ще подкрепят проекта. По думите му той е внесен след продължителна и прецизна работа на Министерството на правосъдието с представители на върховните съдилища, прокуратурата и ВСС. \"Природата, произходът на предлаганите промени е от магистратурата и целта е да се отстранят спънки по прилагането на закона\", коментира Кирилов. Призова депутатите да подкрепят работата на Министерския съвет, за да се подобри дейността на съдебната власт. Той припомни и намерението си между двете четения на законопроекта да предложи още една промяна, след която председателят на Върховния административен съд (ВАС) ще може да командирова в административното правосъдие съдии от общите съдилища - районни и окръжни. С предлаганите промени се удължава срокът за извършването на проверката на имуществените декларации на магистратите от три на шест месеца. Освен това се ускоряват и конкурсните процедури и тези за избор на административни ръководители. Предвижда се срокът за изготвянето на комплексна оценка на съдия, прокурор или следовател от Комисията за атестирането и конкурсите към съответната колегия на ВСС да тече от откриване на процедурата с решение на КАК, а не както е в момента – от постъпване на предложение. На законово ниво ще се запишат и изискванията към съдебните служители.", "date": "2018.05.03", "title": "Банковата тайна на магистратите на път да се разкрива по-лесно"}
{"url": "https://www.dnevnik.bg/evropa/2018/05/03/3172757_parlamentaren_bunt_zaplashva_tereza_mei_zaradi/", "text": "Британският министър-председател Тереза Мей се изправи вчера пред нов изблик на напрежение в собствената си Консервативна партия, след като група депутати, поддръжници на Брекзит, заплашиха да оттеглят подкрепата си за нея, ако не се откаже от плана си за митнически съюз с ЕС след излизането на Великобритания, предаде \"Франс прес\", цитирана от БТА. Около 60 консервативни депутати от Групата за европейски изследвания (ERG) са изпратили на Мей доклад от 30 страници, в които се противопоставят на такава възможност, която според тях бе намалила полето за маневриране на Обединеното кралство след Брекзит и би лишила от смисъл решението на британците да напуснат ЕС, съобщават британски медии. Министър-председателят многократно е заявявявала, че иска страната да напусне митническия съюз и общия пазар, за да може свободно да договаря собствените си търговски партньорства, по-специално със Съединените щати и страните от Общността на нациите (бившата Британска общност). Но тъй като ЕС представлява близо половината от британската външна търговия, тя обмисля две възможности за ограничаване на ефекта от Брекзит. Едната се състои в чисто технологично съхраняване на нормалния търговски обмен. Другата възможност, която, изглежда, е предпочитана от Тереза Мей, има вид на митническо споразумение чрез което Великобритания да прилага митническите тарифи на ЕС на границата си за стоки, преминаващи транзитно през нейната територия, които след това да превежда на ЕС, както и собствените си мита за стоките, предназначени за страната. Запитана вчера на традиционния парламентарен контрол пред депутатите, тя не отговори точно и определено. \"Ще напуснем митническия съюз, като се погрижим търговският обмен с ЕС да става по възможно най-лесен начин. Има няколко начина за това\", заяви Мей. Според членовете на изследователската група изборът на митнически съюз би бил \"акт на обявяване на война\", тъй като в такъв случай те биха могли да започнат бунт в парламента и да оттеглят подкрепата си за правителствения проектозакон за излизането от ЕС, парализирайки по този начин действията на изпълнителната власт. Въпросът отразява дълбокото разделение в Консервативната партия по въпроса за Брекзит между поддръжниците на запазването на тесни връзки с ЕС и привържениците на излизане без никакви отстъпки. Лейбъристката опозиция се възползва от случая, за да заяви, че Тереза Мей е заложник на екстремистите про-Брекзит в собствената си партия, по думите на депутата Пол Блумфийлд. /БТА", "date": "2018.05.03", "title": "Парламентарен бунт заплашва Тереза Мей заради митническия съюз с ЕС"}
{"url": "https://www.dnevnik.bg/sport/2018/05/03/3172760_kris_frum_e_ubeden_che_shte_specheli_deloto_za/", "text": "Четирикратният шампион в \"Тур дьо Франс\"  Крис Фрум  очаква положителна развръзка на казуса с положителната му проба за салбутамол. В навечерието на \"Джиро д'Италия\", който започва в петък, британският колоездач заяви пред BBC, че е уверен в победата си в съда. Фрум беше уличен с  положителна проба салбутамол , двойно над позволеното количество. Това се случи след 18-ия етап в миналогодишната Обиколка на Испания, която британецът спечели. Въпреки това правата му не са спрени и Фрум още може да се състезава. Заради това той ще участва в  \"Джиро д'Италия\"  и дори се цели в спечелване на розовата фланелка, с което да завоюва Тройната корона в колоезденето. \"Мога да разбера много хора, които коментират и критикуват, но моят случай е много по-различен от други, които сме виждали в миналото. Аз наистина имам проблеми с астма и имам разрешение да получавам салбутамол. Дали сме цялата информация на UCI и компетентните органи\", каза Фрум. Той обясни, че не се притеснява и отборът му е дал всички медицински данни на Международния колоездачен съюз. \"Ясно и точно описано е колко пъти съм използвал моя инхалатор\". \"В момента искам да се фокусирам изцяло върху процеса и това да изчистя името си. Няма да спекулирам върху неговия изход и това какво може да се случи с титлата от \"Вуелта\", добави Фрум. Британският колоездач уточни, че не е нарушил никакви антидопингови правила и заради това е уверен, че ще излезе чист от цялата ситуация. Междувременно шефът на \"Скай\" сър Дейвид Брейлсфорд направи първото си публично изявление от няколко месеца. Мениджърът на отбора опита да насочи цялото внимание към себе си и да свали фокуса от Фрум преди началото на Джирото. \"Като всеки нормален човек и аз съм се питал дали съм правилният за моята работа. Дали точно аз мога да подкрепям тези момчета. Разбира се, че съм обмислял дали не е редно да напусна. Аз обаче още съм тук, защото наистина съм убеден, че ние сме един много здрав колектив\", каза Брейлсфорд. Шефът на \"Скай\" не пожела да отговори на въпрос дали за Фрум ще има последствия, ако бъде признат за виновен. Британският отбор налага \"нулева толерантност\" към допинга, но не се знае дали ще уволни звездата си, ако той получи наказание от UCI.", "date": "2018.05.03", "title": "Крис Фрум е убеден, че ще спечели делото за използване на допинг"}
{"url": "https://www.dnevnik.bg/evropa/2018/05/03/3172763_baskata_separatistka_organizaciia_eta_obiavi_che_e/", "text": "Баската екстремистка група ЕТА обяви, че е разпуснала напълно всичките си структури, в писмо, изпратено до баски институции и групи на гражданското общество, предаде \"Асошиейтед прес\", цитирана от БТА. Писмото с дата 16 април беше публикувано вчера в испанския онлайн в. \"Ел Диарио\". В него ЕТА признава отговорността си, че не е успяла да реши баския политически конфликт. Очаква се групата официално да обяви разпускането си по-късно тази седмица. В писмото все пак се посочва, че усилията за баска независимост ще продължат, предаде \"Ройтерс\". \"Конфликтът не започна с ЕТА и не свършва с края на пътуването на ЕТА\". Организацията отне живота на 853 души при въоръжената си борба за създаване на независима баска държава в Северна Испания и Южна Франция. ЕТА беше създадена по време на режима на Франсиско Франко. Групата привлече медиийното внимание с убийството на премиера на Франко - Луис Кареро Бланко, който беше посочен за негов наследник. Баската кампания и сепаратиското движение постепенно отслабнаха отчасти заради отхвърлянето на насилствената тактика на ЕТА, но и заради липсата на подкрепа, след като баският регион получи по-голяма фискална автономия през 1981 г. Нелегалната организация се отказа през 2011 г. от въоръжената борба.", "date": "2018.05.03", "title": "Баската сепаратистка организация ЕТА обяви, че е разпуснала всичките си структури"}
{"url": "https://www.dnevnik.bg/biznes/2018/05/03/3172761_garabed_minasian_upravliavashtite_jiveiat_v_izkustven/", "text": "Управленският елит в България е майстор на намирането на лесни решения на трудни икономически проблеми. Лесните решения не са решения. Това коментира в интервю пред \"Труд\" икономистът Гарабед Минасян. Допълва, че управляващите живеят свой собствен живот в изкуствен свят и правят всичко възможно да съхранят статуквото. Според него управляващите са майстори на \"открития\", при които смятат, че като променят един параметър, даден проблем се решава. Това обаче само осигурява удължаване на техния комфорт. Той дава пример за такова \"откритие\" - облекчаване на вноса на работници. Посочва, че причината да има кадрови дефицит е ниското заплащане, а не липсата на хора. Според него това е временно решение, което по-късно ще създаде социални проблеми, за които ще е нужно ново \"откритие\". По думите му дефектът на икономиката в България в момента е предимно институционален. Изправянето му минава през качествени закони, върховенство на закона и назначаване на качествени кадри на точните места. \"Нищо от тези три основни изисквания не съществува в нашата печална практика. Лошото е, че ние като народ гледаме на всичко това тихи и невъзмутими, без да осъзнаваме драматизма на ситуацията\", допълва Минасян.", "date": "2018.05.03", "title": "Гарабед Минасян: Управляващите живеят в изкуствен свят"}
{"url": "https://www.dnevnik.bg/citat_na_deniia/2018/05/03/3172789_citat_na_denia_stranata_prilicha_na_stroitelna/", "text": "Това заяви министърът на регионалното развитие и благоустройството Николай Нанков по време на изслушването му в парламента за напредъка на приоритетните пътни проекти. Той обясни, че от 5 май 2017 г. правителството е дало старт на пътни проекти за около 1.4 млрд. лв. и именно заради това страната приличала на строителна площадка. Изказването му идва в отговор на думите на президента Румен Радев от средата на април. Тогава в своя лекция пред студенти от УНСС държавният глава заяви, че \"Б ългария прилича на една строителна площадка \", която е на тъмно, \"и е крайно време да включим прожекторите\". \"Всички обществени поръчки са публични, прозрачни и в пълно съответствие с нормативната уредба. Големият брой кандидати за обществените поръчки е доказателство, че се работи на светло и под прожекторите\", допълни Нанков.", "date": "2018.05.03", "title": "Цитат на деня: Страната прилича на строителна площадка, работи се на светло и под прожекторите"}
{"url": "https://www.dnevnik.bg/photos/2018/05/03/3172751_fotogaleriia_da_otgledash_tekila/", "text": "Малко известно е, че познатата на всички оригинална алкохолна напитка текила се приготвя само и единствено от сърцевината на синьо агаве, капризно за отглеждане растение, което се отглежда в и около мексиканския западен щат Халиско.", "date": "2018.05.03", "title": "Фотогалерия: Да отгледаш текила"}
{"url": "https://www.dnevnik.bg/sport/2018/05/03/3172804_veteranite_djon_higins_i_mark_uiliams_dopulniha/", "text": "Джон Хигинс срещу Кайрън Уилсън и Марк Уилямс срещу Бари Хоукинс са полуфиналите в тазгодишното световно първенство по снукър. След Хоукинс, който победи Дин Дзюнхуей с убедителното 13:5, неговият съперник Марк Уилямс също мина експресно през съперника си Али Картър с 13:8. Двукратният шампион в \"Крусибъл\" Уилямс (2000 и 2003 г.) стигна полуфиналите за пръв път от 2011 г., когато отстъпи с 14:17 пред Хигинс по пътя към последната му четвърта световна титла. Този път Уилямс беше много уверен и запази високото ниво, което демонстрира от началото на турнира. Уелсецът спечели четири от последните пет фрейма, като направи две силни серии с брейкове от 83 и 113 точки, за да откаже Картър. \"Усещам, че играя на най-доброто си ниво от няколко години насам. Мотивиран съм да дам всичко от себе си, за да отида на финал\", каза Уилямс. Той дори обеща да се съблече по бельо, ако вземе световната титла за трети път. Само преди година Уилямс дори беше пред отказване от спорта. В горната схема Кайрън Уилсън продължи с впечатляващото си представяне и буквално разби Марк Алън с 13:6. Войнът от Кетеринг стигна до полуфиналите за пръв път в кариерата си, след като досега най-добрият му резултат бяха четвъртфиналите от 2016 и 2017 г. С успеха си Уилсън се реваншира за загубата от Пистолета на финала на Мастърса през януари. Тогава северноирландецът победи с 10:7. \"Много съм доволен, защото успях да накажа всяка грешка на Марк. Той е много добър играч, но този път мисля, че не показах никаква слабост, което ми помогна да го пречупя. Освободен съм, защото към мен няма очаквания\", каза Уилсън. Следващият му съперник в \"Крусибъл\" обаче ще бъде много сериозен. Досега англичанинът победи Матю Стивънс и Джейми Джоунс, но сега ще играе с четирикратния шампион Джон Хигинс. Вълшебникът от Уишоу се наложи над Джъд Тръмп с 13:12 в мач, стигнал до пълния формат от 25 фрейма. Мачът беше повторение на финала от 2011 г. и отново шотландецът излезе победител. Хигинс направи невероятен обрат, след като изоставаше с 3:7, а после и 9:11, но стигна за девети път до полуфиналите. \"Мисля, че това е един класически мач, на който хората са се насладили. Смело мога да кажа, че Джъд беше по-добрият от нас двамата, а аз просто гледах да се закача за него и да не изоставам с много. Сигурно за него е ужасно болезнено, но трябва да призная, че съм щастлив\", каза Хигинс. Хигинс има три мача срещу Кайрън Уилсън, като е спечели два от тях. В другата полуфинална двойка балансът е твърдо в полза на Марк Уилямс – 14 срещу едва три победи за Бари Хоукинс. Полуфиналите в \"Крусибъл\" започват в четвъртък, а първата сесия е в 15 ч. българско време между Уилсън и Хигинс. В 21 ч. започва и вторият полуфинал.", "date": "2018.05.03", "title": "Ветераните Джон Хигинс и Марк Уилямс допълниха полуфиналистите на световното по снукър"}
{"url": "https://www.dnevnik.bg/analizi/2018/05/03/3172719_ne_chakaite_da_ubiiat_jurnalist_za_da_protestirate/", "text": "На 3 май за 25-и път светът почита журналистите, разкритията, репортажите и новинарските им организации, които с работата си променят живота на хората, предизвикват статуквото, държат отговорни управляващите и властимащите и подкрепят свободата и демокрацията. Тази година Световният ден за свобода на медиите е посветен от ЮНЕСКО на темата \"Да държиш властта отговорна: Медиите, правосъдието и върховенството на закона\". По този повод в сряда беше връчена и годишната награда на името на Гийермо Кано, колумбийски журналист, убит през 1986 г. заради разкритията си за наркокартелите. Тази година неин носител е египетският фоторепортер Махмуд Абу Зеид, известен като Шокан. Той бе арестуван през август 2013 г., докато отразяваше уличен протест, и преди година прокуратурата поиска за него смъртна присъда. По повод Световния ден за свобода на медиите генералният директор на ЮНЕСКО  Одри Азуле написа , че \"идеалът ни за държава под върховенството на закона изисква и добре информирани граждани, прозрачни политически решения, обществени дебати по темите от общ интерес и плурализъм в гледните точки на онези, които оформят мнението на хората и поставят под съмнение официалните истини и догматизма, а властта да формира и информира се пада на медиите\". Кампанията на световната организация за свобода на медиите е под лозунга \"Четете повече. Слушайте повече. Разберете повече. Защото всичко започва с пресата\". По този повод \"Дневник\" предлага  коментара на Дейв Калоуей , президент на Световния форум на редакторите и главен изпълнителен директор на изданието  . Използвани са карикатури, разпространени от ЮНЕСКО. Президентът на САЩ Доналд Тръмп и бившият директор на ФБР Джеймс Коми вече не се търпят взаимно. Но едно от притеснителните неща, които споделяха към края на хаотичното управление на Коми миналата година, беше разговорът, в който Тръмп подхвърля, че сигурно журналистите биха започнали да разкриват източниците си, \"ако прекарат няколко дни в затвора\". Коми, който описва случката в новата си книга, казва, че се засмял на идеята. Добре известно е колко силно Тръмп ненавижда медиите. Но да видиш дълбочината на неговата омраза към журналистите в частен разговор с федерален служител на правораздавателната система е сигнал, че се задават още по-гадни дни. За 262 журналисти, които според Комитета за защита на журналистите (CPJ) гният сега в затворите на страни като Турция, Китай и Египет, наказанието от управляващите заради това, че са разказвали истината, не е майтап, а е нещо много, много сериозно. Днес е Световният ден за свобода на медиите и тази година той е по-важен от всякога. Заплахи, изнудване и дори убийства на журналисти са във възход от Южна Америка до Европа и Азия. Тази година ще има избори в някои от най-трудните за работа държави, включително Мианмар, Индонезия и Мексико. Мексиканският журналист Емилио Гутиерес Сото вече е в затвора... в САЩ. Изправен е пред депортиране от администрацията на Тръмп десетилетие след като бяга от Мексико, опасявайки се за живота си, защото името му се появява в списък за ликвидиране на новинари. Като президент на Световния форум на редакторите - група от журналисти от различни страни, свързани с организацията на издатели и новинари WAN-IFRA, виждам как колегите ми по цял свят се борят с потисничеството и нарушаването на личната неприкосновеност в страните им. Репортажите, опитващи се да спрат превземането на държавата в Южна Африка; мощната държавна цензура в Пакистан, където редакциите биват принуждавани от неизвестни сили, свързани с апарата за сигурност, да премахват публикации или да прекратят работата по определени теми; разследванията на дигиталните медии в Индия, където журналисти казват, че въпреки конститционните гаранции за свободата на словото непрекъснато са тормозени от правителството на премиера Нарендра Моди... Списъкът ми с журналисти в WhatsApp ври и кипи всеки ден и с всяко ново предизвикателство. В сряда още 13 журналисти бяха затворени в Турция, където вече над 70 техни колеги са зад решетките. Работим заедно, за да се подкрепяме и да лобираме пред правителствата колкото можем по-добре. Но без обществена подкрепа винаги е трудно да водиш борба. Тази подкрепа съществува, когато на обществото му писне. Видяхме го преди два месеца в Словакия след убийството - вероятно от местната мафия - на младия журналист Ян Куцяк и годеницата му. Протестите заляха улиците дни наред след убийствата и принудиха да подадат оставки официални лица, за които има подозрения, че са свързани с престъпните среди. Видяхме такава подкрепа след убийството на малтийската журналистка Дафне Каруана Галиция през октомври. След като бе взривена в колата си близо до дома ѝ, европейски официални лица започнаха натиск над властите в Малта да разкрият убийците. И в двата случая последваха арести, но никой не вярва, че ще бъдат изправени пред съда поръчителите на тези убийства. В действителност над 90% от убийствата на журналисти по света не завършват успешно, сочат данните на CPJ. В САЩ колкото Тръмп повече излива омраза, толкова повече поддръжниците му се настройват срещу медиите. Колеги, отразяващи работата на президента, съобщават за смъртни заплахи и всекидневно тролене онлайн, включително ужасяващи устни нападки срещу журналистките. Идеята да бъдат тикнати в затвора журналисти може да е била само шега за президента и Джим Коми, но това не е смешно за индустрията, която се бори за живота си в разрастващ се списък от държави. САЩ слязоха с две места в тазгодишната класация на Индекса за свобода на медиите на \"Репортери без граници\". Сега страната е на 45-а позиция от 180 държави - над Италия и Румъния. Замислете се. Румъния! Тръмп носи вина за всичко това. Нападките водят до съвсем реално насилие. Можем да го видим как се случва пред очите ни. Затварянето на журналисти в Турция и тормозът в Индия се случват в момента. Не си мислете, че свободата на медиите е нещо гарантирано и не чакайте да убият журналист, за да излете да протестирате. Където и да се намирате, знайте, че може да се случи и при вас. И то се случва.", "date": "2018.05.03", "title": "Не чакайте да убият журналист, за да протестирате"}
{"url": "https://www.dnevnik.bg/bulgaria/2018/05/03/3172785_antikorupcionnata_komisiia_tulkuva_prevratno_zakona_za/", "text": "Новосъздадената антикорупционна комисия е прекратила преписката срещу лидера на \"Атака\" Волен Сидеров за недекларирани от него дялове във  фирмата \"Галерия Стил\" , стопанисваща едноименнатa галерия на ул. \"Граф Игнатиев\".  Решението  е от 12 април и е публикувано на сайта на комисията, като за него няма прессъобщение, съобщава сайтът  на \"Капитал\". Пламен Георгиев беше избран да ръководи новосъздадената в началото на годината комисия в началото на март с мнозинството на ГЕРБ, ДПС и Обединени патриоти - парламентарната група, от която е част и \"Атака\". Проверката по случая е образувана по  сигнал  на сдружението \"Антикорупционен фонд\" от началото на февруари. Повод за сезирането беше, че Сидеров не е изпълнил задължението да декларира факта, че е станал съсобственик в търговско дружество, за което и Законът за предотвратяване и установяване на конфликт на интереси, и заместилият го Закон за противодействие на корупцията и отнемане на незаконно придобитото имущество предвиждат една и съща санкция - глоба от 1000 до 3000 лева. За да оневини лидера на \"Атака\", Комисията за противодействие на корупцията и отнемане на незаконно придобитото имущество (КПКОНПИ) приема, че няма как да накаже Сидеров, тъй като в момента, в който е извършил нарушението, е действал Законът за предотвратяване и установяване конфликт на интереси, който впоследствие (към момента на подаването на сигнала) бил отменен и заменен със Закона за противодействие на корупцията. Новата комисия приема, че новият закон, макар да регулира сходна материя, не въвежда идентични със стария закон задължения за деклариране. Единствената разлика обаче е, че по стария закон промяната трябва да се декларира в едноседмичен срок, а по новия - в едномесечен. Волен Сидеров учредява дружеството \"Галерия Стил\" през октомври 2017 г., но декларира това обстоятелство на 8 февруари 2018 г. (в деня, в който \"Антикорупционен фонд\" внася сигнала). А текстовете в новия и стария закон, определящи санкцията, са идентични: В Закона за противодействие на корупцията пише: В отменения закон за конфликт на интереси текстът звучи така:", "date": "2018.05.03", "title": "Антикорупционната комисия тълкува превратно закона, за да спаси Волен Сидеров"}
{"url": "https://www.dnevnik.bg/evropa/2018/05/03/3172813_planovete_za_bjudjeta_na_es_imat_cel_no_im_lipsva/", "text": "Повечето евродепутати приветстваха плана на Европейската комисия за увеличаване на националните вноски до 1.11% от брутния национален доход и за нови източници на приходи в дългосрочния бюджет на ЕС, предаде пресслужбата на Европейския парламент. Председателят на европарламента Антонио Таяни заяви: \"В презентацията на комисията се наблегна на важността на политически бюджет. Подчертава се принципът на добавената европейска стойност. Отделянето на повече средства за \"Еразъм+\", наука, малки и средни предприятия (МСП) и климатичните промени са позитивни аспекти. Искаше ни се да видим бюджет от 1.3% от БНД. Предвид  намаляването на средствата за земеделие и кохезионна политика  ние ще направим всичко възможно да защитим нашите позиции. Важно е, че комисията е наблегнала на ролята на ресурсите в съответствие с позициите на парламента.\" Повечето евродепутати заявиха, че  предложенията на еврокомисията  отиват в правилната посока. Те приветстваха фокуса върху преимущественото   като наука, управление на границите и миграция, подкрепа за младите, отбрана и сигурност, макар че амбицията е по-малка от тази в позицията на европарламента. Много евродепутати също така приветстваха обвързването на европейското финансиране със  спазването на върховенството на закона .  Голямо мнозинство също така приветства плановете за въвеждане на нови собствени ресурси за ЕС на основата на нова схема за корпоративно данъчно облагане, приходи от системата за търговия с емисии и данък върху пластмасата, които ще позволят намаляването на преките вноски на държавите членки, основани на БНД. Евродепутати подчертаха, че плановете за   и общата селскостопанска политика трябва  да бъдат обсъдени с реципиентите , но земеделските общности на Европа не трябва да бъдат жертвани. Някои изразиха съжаление, че на плановете им липсват достатъчна \"визия\" или по-смели мерки за борба със социалните неравенства и климатичните промени. Други обаче биха предпочели комисията да предложи по-малък бюджет на ЕС за периода 2021-2027 г. Те протестираха срещу това, което за тях е   срещу национални правителства чрез предлагането на условия, обвързващи финансирането със спазването на върховенството на закона или миграционната политика. Някои евродепутати също така посочиха, че предложенията за дългосрочна финансова рамка и собствени ресурси, както и различните програми, които ще бъдат представени през май и юни (например земеделие, регионално развитие, наука), ще бъдат разглеждани като един цялостен пакет по време на предстоящите преговори със съвета. Очаква се евродепутатите да отговорят на предложенията на Европейската комисия в нова резолюция, която ще се гласува в края на май. ", "date": "2018.05.03", "title": "Плановете за бюджета на ЕС имат цел, но им липсва амбиция, заяви европарламентът"}
{"url": "https://www.dnevnik.bg/biznes/2018/05/03/3172815_lihvite_po_zaemite_shte_se_preizchisliavat_sled_1_juli/", "text": "След 1 юли ще се наложи преизчисляване на лихвите по заемите, отпуснати през последните години. Причината за това е, че от тази дата БНБ спира да изчислява индекса СОФИБОР. Това е референтната стойност за по-голямата част от левовите ипотечни и потребителски кредити в България. БНБ обяви още преди година, че спира да изчислява индекса, като причина за това е нов еврорегламент, въведен след като се разбра, че преди кризата банки са манипулирали индексите. Според него базата за смятане на лихвите трябва да се изчислява само от лицензирани администратори, а БНБ не е такъв. Това съобщава в. \"Сега\". По тази причина председателят на бюджетната комисия в Народното събрание Менда Стоянова предлага спешни промени в Закона за кредитните институции, за потребителския кредит и за кредитите за недвижими имоти, с които се цели да бъде запушен вакуумът, който се очаква да се получи след 1 юли. В тях се въвеждат текстове, които указват, че референтните индекси за определяне на лихвените проценти от 1 юли трябва да бъдат предложени от всяка банка, като се спазват изискванията на специалния еврорегламент. Изрично е записано, че новият лихвен процент, който ще се образува след промяната, не може да надвишава размера на лихвата преди нея. Асоциацията на банките в България от известно време води преговори за спасяване на СОФИБОР. Друг търсен вариант е замяната му. Пред \"24 часа\" Менда Стоянова обяснява, че СОФИБОр трябва да бъде заменен с ЮРИБОР при изчисленията.", "date": "2018.05.03", "title": "Лихвите по заемите ще се преизчисляват след 1 юли"}
{"url": "https://www.dnevnik.bg/bulgaria/2018/05/03/3172857_nankov_se_pohvali_s_nai-evtinite_magistrali_v_evropa_i/", "text": "Министърът на регионалното развитие и благоустройството Николай Нанков заяви по време на изслушването си в парламента за напредъка на приоритетните пътни проекти, че страната ни строи най-евтините магистрали в Европа. Той посочи, че средната цена в България е 3.1 млн. евро на километър, докато в Румъния е 6.43 млн. евро, а в Гърция – 10.28 млн. По думите му най-скъпата магистрала в страната е \"Люлин\". Той уточни, че строежът ѝ е започнал през 2006 г., но не назова колко е струвал километър от аутобана, който свързва София и Перник. Кога ще са готови \"Хемус\" и \"Струма\" Нанков каза още, че \"с много добра организация е напълно реалистично в края на 2024 г. да имаме изцяло завършена автомагистрала \"Хемус\". До края на годината ще се строят 77 км по нея, а за други 85 км  в момента се изготвят търговете.  Тази година ще бъде приключено предсрочно строителството на 24 км от магистрала \"Струма\" между Кресна и Сандански. Отсечката ще бъде открита 8 месеца по-рано. В момента строителството около Благоевград в частта на  откритото археологическо находище  е спряно. \"Ще изчакаме мнението на експертите. Ще се съобразим, както досега, не само с екологията, но и с археологията. За най-тежкия участък - Кресненското дефиле, ще обявим тръжната процедура още тази година, ако административният съд се произнесе в наша полза. Целта ни е през май 2019 година да започнем реалното строителство. Стойността на най-скъпата отсечка от магистралата заради тежкия терен е около 800 млн. лева\", обясни Нанков. Ще има ли Северозападна България скоростни пътища Регионалният министър каза още, че още през този месец Агенция \"Пътна инфраструктура\" (АПИ) започва  предпроектни проучвания за изграждането на тунел под Петрохан.  В последните месеци жители на Северозападна България излязоха няколко пъти на протест с искане да се изгради магистрала или скоростен път между Видин и София. \"Започнаха реални стъпки за изграждането на пътя Видин-Ботевград. Вече стартира обществената поръчка в най-тежкия участък от отсечката, който е от Ботевград до Мездра и е над 33 км\", добави Нанков. Няколко мандата няма да стигнат за запълване на дупките Министърът допълни, че се ремонтират второкласни, третокласни и общински пътища,  мостови съоръжения и тунели.  По думите му ще са нужни няколко мандата на правителството, за да се справи със запълването на всички дупки по пътната мрежа в страната, тъй като някои от тях не са ремонтирани от 30-40 години. \"Затова въвеждаме тол-системата за устойчивост на финансирането в пътния сектор\", каза още Нанков.", "date": "2018.05.03", "title": "Нанков се похвали с най-евтините магистрали в Европа и обеща \"Хемус\" да е готова до 2024 г."}
{"url": "https://www.dnevnik.bg/biznes/2018/05/03/3172853_obshtinite_izdavat_vse_poveche_razreshitelni_za_stroej/", "text": "Броят на издадените разрешителни за строителство на жилищни сгради продължава да расте, показват данните на Националния статистически институт (НСИ). В периода януари-март разрешителните се увеличават с 6.3% в сравнение с година по-рано. Общо за трите месеца разрешение за изграждане са получили 1162 сгради. През миналата година те са били 1093, а през 2016 г. - 993. Жилищата в тях се увеличават с 33.1% през първото тримесечие на годината, а разгънатата им застроена площ е повече с 37.1%. Издадените разрешителни за строеж на административни и други видове сгради намаляват съответно с 10.3 и 10.1%, а и тяхната площ бележи спад респективно с 57.2 и 21.2% Спрямо предходното тримесечие издадените разрешителни за строеж на жилищни сгради намаляват с 10.3%,жилищата в тях - с 14.7%, а общата им застроена площ - с 9.8%. При броя на издадените разрешителни за строеж на административни сгради и на други сгради също се наблюдава спад съответно с 13.3 и 9.2%, като общата застроена площ на административните сгради нараства с 13.2%, докато площта на другите сгради е по-малко със 7.7%. Очаквано най-голям брой разрешителни за строеж на нови жилищни сгради са издадени в областите София (столица) - 205, Пловдив - 176, Варна - 108, и Бургас - 102. Най-много жилища предстои да бъдат започнати в областите София (столица) - 2 337, Пловдив - 1 355,Бургас - 754, и Варна - 687. През първото тримесечие на 2018 г. е започнал строежът на 723 жилищни сгради с 4157 жилища в тях и с 476 224 кв.м обща застроена площ, на 18 административни сгради/офиси с 22 623 кв.м застроена площ и на 467 други сгради с 428 856 кв.м площ.", "date": "2018.05.03", "title": "Общините издават все повече разрешителни за строеж на жилищни сгради"}
{"url": "https://www.dnevnik.bg/sviat/2018/05/03/3172856_advokat_na_trump_e_platil_na_pornozvezda_da_mulchi_za/", "text": "Новият адвокат на президента на САЩ Доналд Тръмп Рудолф Джулиани (бившият кмет на Ню Йорк) заяви, че президентът е възстановил на личния си адвокат Майкъл Коен 130 000 долара заради плащане към порнозвездата Сторми Даниълс. Това влиза в директно противоречие с предишно изказване на президента, предаде \"Асошиейтед прес\", цитирана от БТА. Тръмп беше заявил пред репортери, че не знае за плащането, както и че не му е известно откъде Коен е взел парите. Даниълс твърди, че  през 2006 г. е имала сексуален контакт с Тръмп  и че й е било платено да си мълчи в рамките на споразумение за конфиденциалност, което сега тя се опитва да анулира. Тя заведе и иск за клевета срещу президента, който отрича да е имал сексуален контакт с нея. Джулиани направи разкритието в предаване на телевизионния канал \"Фокс нюз\". Той заяви, че парите са били насочени \"чрез правната кантора и президентът ги е възстановил\". На въпрос дали президентът е знаел за споразумението Джулиани отговори: \"Доколкото знам, не е бил запознат с конкретика. Но е знаел за цялостното споразумение, че Майкъл ще се погрижи за неща като тези, както аз се грижа за подобни неща за своите клиенти. Не ги товаря с всяко едно нещо, което се появява. Това са заети хора.\" Преди няколко седмици Тръмп заяви пред репортери, че не знае за плащането на 130 000 долара на Даниълс по силата на споразумение за конфиденциалност, подписано от нея преди президентските избори през 2016 г. На въпрос преди време дали знае за плащането Тръмп отговори категорично - \"Не\". Той каза и че не знае защо Коен е извършил плащането, нито откъде е взел парите. Белият дом засега не е отговорил на запитване за коментар. Джулиани, който миналия месец се присъедини към правния екип на Тръмп, заяви, че президентът е възстановявал средствата на Коен в продължение на няколко месеца. С това загатва, че плащанията са продължили поне за периода на прехода в президентската власт, ако не и след началото на неговото управление като президент, отбелязва \"Асошиейтед прес\". Джулиани допълни, че \"плащането ще се окаже съвършено изрядно от правна гледна точка\", защото \"това не са пари, предназначени за предизборна кампания\". Адвокатът на Даниълс Майкъл Авенати окачестви изявлението на Джулиани като \"потресаващо разкритие\". \"Господин Тръмп очевидно е участвал в престъпление и за поведението му, лъжите и заблуждаването от него на американския народ трябва да има последствия\", каза той. Плащането на Коен към обвинителката на Тръмп в седмиците непосредствено преди президентските избори може да мине и за незаконно, но не и ако той е действал по поръчение на президента и с негови лични средства. Джулиани направи изказването си в предаването на \"Фокс\" \"Ханити\" с водещ Шон Ханити, който е свързан със случая по свой начин. Наскоро беше съобщено, че Ханити също е един от клиентите на Коен. Водещият заяви, че взаимоотношенията му с адвоката са свързани с консултантска дейност по имуществени въпроси, както и че не е било нужно да ги обявява публично. Джулиани направи разкритието в момент, когато Коен е поставен под засилен натиск от закона. Срещу него се води разследване в Ню Йорк, а преди няколко седмици агенти на ФБР обискираха дома му. Федералните търсеха документи, свързани със споразумението за конфиденциалност. Гледането на иска на Даниълс за споразумението беше забавено, защото съдът се позова на вървящото криминално разследване.", "date": "2018.05.03", "title": "Адвокат на Тръмп е платил на порнозвезда да мълчи за афера с президента"}
{"url": "https://www.dnevnik.bg/zelen/2018/05/03/3172863_obemut_na_nezakonna_sech_v_bulgariia_e_otchaivashto/", "text": "Обемът на незаконно отсечената дървесина средно годишно е около 15-18 хил. плътни кубически метра, т.е. това е около 30 хил. куб. метра дървесина. Това заяви Николай Пиронков – директор на дирекция \"Опазване на горите\" в Агенцията по горите, пред БНР. Пиронков поясни, че сама по себе си тази цифра не е толкова голяма на фона на близо 7 млн. куб. метра, които се добиват в нашата страна законно. Но сравнено с другите държави в Европейския съюз, тя е отчайващо голяма. В другите страни нарушенията варират между 500 и 1000 куб. метра на година. По думите на Пиронков средно годишно нарушенията в горите варират между 18 и 30 хил. Около 20% са нарушенията, за които има съмнения, че могат да се класифицират като престъпления и които се изпращат в прокуратурата. За миналата година в прокуратурата е имало около 3000 случая с нарушения. Вчера Народното събрание прие на първо четене по-строги санкции за незаконна сеч и бракониерство с промени в Наказателния кодекс. До шест години затвор и глоба до 20 хил. лв. за незаконна сеч предвиждат предложенията. Според Пиронков тези промени би трябвало да дисциплинират и да стреснат и дребните, и едрите нарушители. \"Всяка санкция, която се налага на нарушителите в горите, трябва да бъде адекватна на тежестта. В случая става дума за това, че се диференцира нивото, според което се приема едно нарушение или престъпление. Това е прагът – една минимална заплата. Досега административно-наказателното производство се изпълняваше от служителите в Агенцията по горите и държавните предприятия. В случая се ангажират правораздавателните органи и цялата съдебна власт.\" В закона се предвижда също служителите от Агенцията по горите и от държавните горски предприятия да бъдат включени в кръга на лицата, посегателството срещу които представлява престъпление. \"Това е за адмирации\", коментира Пиронков.  Според него законът трябва да е такъв, че всеки, който си помисли с нечиста цел да краде от гората, от природата, да е наясно, че ще получи най-сериозно наказание.", "date": "2018.05.03", "title": "Обемът на незаконната сеч в България е \"отчайващо голям\", сравнен с другите държави в ЕС"}
{"url": "https://www.dnevnik.bg/sviat/2018/05/03/3172864_piasuchni_i_grumotevichni_buri_otneha_jivota_na_77/", "text": "Поне 77 души загинаха, а 143 са ранени в пясъчни бури, разразили се тази нощ в Северна Индия, съобщиха властите, цитирани от \"Франс прес\". Най-засегнати от стихията са щатите Утар Прадеш и Раджастан и там жертвите са съответно 46 и 31 според служители на органите за реакция при бедствия. Повечето загинали са станали жертва на паднали дървета и електрически стълбове или срутване на стени и покриви на сгради, които не са устояли на изключително силния вятър. \"Асошиейтед прес\" съобщава за силни гръмотевични бури, придружени с проливни дъждове, взели 72 жертви в Северна и Западна Индия. Властите се опасяват, че броят на загиналите може да се увеличи, тъй като още няма пълна информация за щетите в отдалечени райони, съобщи ДПА. Пясъчните бури, придружени с изключително силни ветрове, са обичайни за летния сезон в тези части на Индия. За днес се очакват гръмотевични бури с поривисти ветрове в цяла Северна Индия, съобщи метеорологичната служба. Комисарят на службата за справяне с бедствия Санджай Кумар каза, че разрушенията са особено силни в северния индийски град Агра, където се намира мраморният мавзолей Тадж Махал. В сряда вечерта в Агра са загинали 36 души, а вятърът е достигнал 130 км/ч. Някои хора са били убити от мълнии, предаде \"Асошиейтед прес\".", "date": "2018.05.03", "title": "Пясъчни и гръмотевични бури отнеха живота на 77 души в Индия"}
{"url": "https://www.dnevnik.bg/v_pamet/2018/05/03/3172866_pochinal_e_baletistut_petur_koldamov/", "text": "На 69 години е починал известният български балетист Петър Колдамов, съобщиха от Софийската опера и балет. \"Той отдаде цели 40 години на сцената и като балетен педагог. Софийската опера и балет, Куба, Испания, Египет, Китай, Мексико и Швейцария го помнят като творец, който по уникален начин изрази емоциите си чрез движения, който усети с всяка фибра на тялото си езика на музиката\", написаха оттам. Роден е на 29 август 1948 година. През 1960 година постъпва в Държавното хореографско училище в класа на Крум Янков. През 1966 г. заминава за тригодишна специализация в Националния институт за изкуство – Хавана, където учи при Аурора Бош и Фернандо Алонсо. След завършване на специализацията през 1969 г. работи една година в Националния балет на Куба. През 1970 г. е ангажиран в балет \"Арабеск\", а от 1972 до 1993 г. е артист, впоследствие първи солист в балета на Софийската опера. Танцувал е редица солистични и централни роли в балетите: \"Спящата красавица\", \"Дон Кихот\", \"Лебедово езеро\", \"Копелия\", \"Ромео и Жулиета\", \"Изворът на белоногата\", \"Козият рог\", \"Конче вихрогонче\", \"Жизел\", \"Зле опазеното момиче\", \"Спартак\" и др. През 1975 г. специализира в Киевския академичен театър за опера и балет \"Т. Шевченко\". За един сезон Петър Колдамов е премиер солист в мексиканския балет \"Беяс артес\". От 1979 година той е преподавател по класически танц и дует в Националното училище за танцово изкуство. Обучил е редица балетни артисти, които танцуват по цял свят. Бил е и хореограф на националния отбор по художествена гимнастика. Опелото на Петър Колдамов ще бъде на 5 май, от 12.30 ч. в църквата \"Света София\".", "date": "2018.05.03", "title": "Почина балетистът Петър Колдамов"}
{"url": "https://www.dnevnik.bg/politika/2018/05/03/3172880_mareshki_predlaga_referendum_za_izlizane_na_bulgariia/", "text": "Партия \"Воля\" ще иска референдум за излизане на България от НАТО, заяви в интервю за БНР лидерът на партията Веселин Марешки.", "date": "2018.05.03", "title": "Марешки предлага референдум за излизане на България от НАТО"}
{"url": "https://www.dnevnik.bg/biznes/2018/05/03/3172867_kak_raste_broiat_na_sgradite_i_jilishtata_v_tiah/", "text": "На годишна база продължава да расте броят на разрешителните, които общините издават за строителство на нови жилищни сгради.  Данните показват , че инвестиционната дейност е съсредоточена в няколко града. Как в сравнение с миналата година се променят броят сгради и жилища в тях и застроената площ вижте в графиките. Данните в първата са за първото тримесечие на 2018 г., а във втората за първото тримесечие на 2017 и на 2018 г.", "date": "2018.05.03", "title": "Как расте броят на сградите и жилищата в тях (графика)"}
{"url": "https://www.dnevnik.bg/photos/2018/05/03/3172861_snimka_na_denia_boini_samoleti_trenirat_nad_sofiia/", "text": "Военновъздушните сили (ВВС) осъществиха над София първите планирани полети на вертолети и самолети, които са част от подготовката за провеждането на военния парад в Деня на армията, който е на 6 май.", "date": "2018.05.03", "title": "Снимка на деня: Бойни самолети тренират над София"}
{"url": "https://www.dnevnik.bg/sviat/2018/05/03/3172878_afganistan_vuvede_novi_lichni_karti_razpalili_sporove/", "text": "Президентът на Афганистан Ашраф Гани пусна в действие новите електронни документи за самоличност и веднага след това срещна съпротива в правителството си заради системата, която предизвика остри спорове за етническата политика няколко месеца преди парламентарните избори в страната, предаде \"Ройтерс\". Въвеждането на т.нар. система \"е-Тазкира\" (местния термин за лични карти) има за цел да намали измамите, да модернизира публичната администрация и да даде по-ясна картина за населението, като централизира данните на дигиталната карта. \"Е-Тазкира\" ще помогне за сигурността в страната\", изтъкна Гани по време на церемония, на която получи първата издадена карта. \"Проблемът с традиционната лична карта беше, че чуждестранните терористи могат лесно да направят фалшиви афганистански документи за самоличност и да застрашат сигурността ни\", допълни президентът. Спорът обаче е за това  как националността ще бъде обозначена в новите лични карти , като водещи фигури от някои етнически групи отхвърлиха термина \"афганец\". Спорът показва колко трудно е да се постигне съгласие за каквото и да било в многообразната, разделена на фракции страна. Политици от главната етническа група в Афганистан - пущуните, твърдят, че националностите трябва да бъдат записани като \"афгански\". Но това е термин, който в миналото е бил използван за обозначаване на пущуните, и затова представителите на другите етнически групи са против употребата му. Самият Гани е етнически пущун, подобно на повечето крале и президенти на Афганистан. Малко след церемонията партньорът на Гани в управлението, министър-председателят Абдула Абдула, чиято партия представлява основно етническите таджики от Северен Афганистан, отхвърли документите. \"Аз не съм против електронните карти за самоличност, но сега не беше времето за това, защото има разногласия сред хората за електронните документи за самоличност\", заяви той. Въвеждането им бе забавено заради технически и политически причини и първоначалното намерение на Гани да ги използва за регистриране на гласоподавателите на парламентарните избори през октомври бе изоставено. Регистрацията ще се извършва по старите лични карти, въпреки че много афганистанци нямат такива и на милиони хора те ще трябва да бъдат издадени до октомври, за да бъдат включени достатъчно избиратели. И този процес обаче върви със закъснение.", "date": "2018.05.03", "title": "Афганистан въведежда нови лични карти, разпалили спор между етническите групи"}
{"url": "https://www.dnevnik.bg/evropa/2018/05/03/3172915_ungariia_zaiavi_che_niama_da_otstupi_pred_iznudvaneto/", "text": "Унгария отговори гневно на предложението на Европейската комисия да ореже фондовете за развитие за държавите,  за които смята, че подкопават върховенството на закона , и подчерта, че няма да отстъпи пред \"изнудването\", предаде \"Ройтерс\". \"Има договори в сила в Европейския съюз, които ясно определят правата и задълженията на държавите - членки на ЕС\", подчерта външният министър Петер Сиярто. \"Ние не сме съгласни с каквото и да било предложение, което би създало потенциал за изнудване по отношение на изплащането на еврофондове, които трябва да се отпускат на страните въз основа на договорите\", допълни той. Еврокомисията от дълго време обвинява дясното правителство на премиера Виктор Орбан, че подкопава независимостта на унгарските съдилища и медийната свобода. Подобни обвинения са отправяни и към Полша, която също  се обяви против намаляването на средствата . Франция пък възрази срещу орязването на средствата за общата селскостопанска политика на ЕС. Вчера при представянето на предложението за многогодишната финансова рамка на ЕС председателят на еврокомисията Жан-Клод Юнкер да подчерта, че новите условия за еврофондовете  не са насочени към конкретна държава.", "date": "2018.05.03", "title": "Унгария заяви, че няма да отстъпи пред \"изнудването\" за еврофондове"}
{"url": "https://www.dnevnik.bg/kultura/2018/05/03/3172881_galeriia_za_suvremenno_izkustvo_v_konteiner_shte/", "text": "Товарният контейнер, който служеше като минисцена и галерия за съвременно изкуство в Пловдив, идва от бъдещата европейска столица на културата в София. Пътешествието му е свързано с предаването на щафетата между България и Австрия като председатели на Съвета на ЕС, съобщават създателите му от австрийското посолство и фондация \"Отворени изкуства\". Първата му спирка е на поляните до Софийски арсенал - музей за съвременно изкуство (САМСИ) зад НДК, където ще се открие изложбата на Алдо Джианоти \"Олимпия\". Първоначално създадена за Kunsthaus Graz в Германия, тя ще превърне пространството на музея в привидност на фитнес център, за да зададе някои въпроси за днешния ден. През юни павилионът ще мигрира в градинката \"Кристал\", където ще бъде представени инициативи от програмата на Европейската столица на културата в Пловдив, ще бъдат представени видеоарт програма, курирана от американката Наоми Лев, и пърформънси на Камен Стоянов и Иво Димчев. През юли на пл. \"Света Неделя\" павилионът ще се превърне в сцена, на която ще бъдат представени нови идеи за градската среда на София. А от 21 юли до 5 август контейнерът, известен като FLUCA, ще се премести в градинката пред Народния театър \"Иван Вазов\", където би трябвало да е и  монументалната структура Бронзовата къща  - друга инициатива на австрийското посолство и Столичната община. За това време FLUCA ще покаже творби на артисти от България, Австрия, Израел, Западните Балкани, Германия, Франция, Швеция, Швейцария и САЩ, много концерти и партита. Събитията ще бъдат обявени подробно на страницата на павилиона  във \"Фейсбук\".", "date": "2018.05.03", "title": "Галерия за съвременно изкуство в контейнер ще гастролира по улиците на София"}
{"url": "https://www.dnevnik.bg/bulgaria/2018/05/03/3172905_obvineniiat_za_hvurlenata_bombichka_ranila_policai_na/", "text": "Софийският апелативен съд (САС) остави в ареста 25-годишния Йордан Исаев, който хвърли бомбичка по време на дербито между \"Левски\" и ЦСКА и рани двама полицаи. Определението на съда е окончателно и не подлежи на обжалване. Мотивите на съда са, че Исаев е извършил престъпление с висока обществена опасност, бил е маскиран и може да извърши друго подобно престъпление, информира \"Нова телевизия\". По време на мача от сектор Б, в който стоят привържениците на \"Левски\", беше хвърлена бомбичка. При избухването ѝ се е счупило стъкло на врата на Националния стадион \"Васил Левски\", а 24-годишната Гергана Зашева и колегата ѝ Петър Иванов пострадаха. Зашева  претърпя операция на окото . Пред журналисти Исаев отрече да е направил сам бомбичката и отново се извини на пострадалата полицайка. Все още не е ясно обаче как 25-годишният мъж се е сдобил със самоделното устройство. Пред полицаите той каза, че му е дадено от непознат за него човек. Веднага след инцидента бяха задържани 40 души. Обвиняемият не беше сред тях. До него от полицията стигнаха, след като видяха записите от видеокамерите на стадиона и разпитаха свидетели.  Но Исаев се предаде сам в Столичната полиция и призна вината си,  бяха разпитани и близките му. За него се знае, че по време на мача е бил с маска. Преди време адвокатът на Исаев - Васил Крумов, заяви, че той иска да сключи споразумение с прокуратурата. След инцидента полицията се закани да вземе мерки. На националния стадион бяха монтирани нови камери. С тях разпознаването на лицата ставало по-лесно. Камерите снимат във висока резолюция и така на практика всяко лице, което е на футболен мач, е разпознаваемо. Ако отново се стигне до подобни инциденти, кадрите ще улеснят и разследващите. Слагането на новите видеокамери е само първата мярка за затягане на контрола. До края на август входовете на стадиона ще бъдат оборудвани и с турникети с видеокамери. Така всеки, който влезе, ще бъде заснет. Обмисля се и въвеждането на поименни билети.", "date": "2018.05.03", "title": "Обвиненият за хвърлената бомбичка, ранила полицаи на мач, остава окончателно в ареста"}
{"url": "https://www.dnevnik.bg/sport/2018/05/03/3172869_juta_otne_domakinskoto_predimstvo_na_hjustun_v/", "text": "Юта джаз\" победи \"Хюстън рокетс\" със 116:108 като гост и изравни резултата след първите две срещи от полуфиналния им сблъсък в плейофите в Западната конференция на Националната баскетболна асоциация (НБА). Вдъхновени от поредното блестящо представяне на новобранеца Донован Мичъл и най-силния мач в кариерата на Джо Ингълс, \"джазмените\" отнеха домакинското предимство, което \"ракетите\" си спечелиха, след като завършиха с най-добрите показатели в редовния сезон - 65 победи в 82 мача. Ингълс беше най-резултатен за \"Юта\" с рекордните в кариерата си 27 точки. Той постигна още един личен рекорд - седем тройки, за които му бяха необходими само девет опита. 30-годишното леко крило пропусна само три от 13-те си стрелби от игра. Центърът Руди Гобер се отличи с 15 точки, 14 борби и три чадъра, а Джей Краудър и Алек Буркс направиха страхотно включване от пейката. Краудър завърши с 15 точки и десет борби при 50% успеваемост в стрелбата от игра. Буркс беше точен при седем от 11-те си изстрела и завърши със 17 точки, шест асистенции и четири борби. Мичъл беше човекът, който носеше емоционалния заряд в играта на \"Юта\" и показа страхотни лидерски качества, за да поведе своя отбор към победата. Новобранецът нямаше ден в стрелбата и пропусна 15 от 21 опита за кош от игра. Той завърши със 17 точки, като за пръв път от началото на плейофите не достигна границата от 20 и не беше топреализатор на \"джазмените\". 21-годишният гард обаче постави клубен рекорд по асистенции в директните елиминации за новобранец - 11, към които добави пет борби и две откраднати топки. \"Той ни разкъса. Непрекъснато пробиваше и намираше своите съотборници по ъглите. Той е чудесен, независимо дали завършва или не\", заяви старши треньорът на \"Хюстън\" Майк Д'Антъни по адрес на Мичъл. \"Юта\" започна много силно мача, отвори разлика от десет точки в първата четвърт, а във втората авансът на гостите достигна 19 точки. \"Хюстън\" бързо стопи пасива си след почивката, а в средата на третата част поведе с пет точки. Осем минути преди края на двубоя \"ракетите\" водеха с две точки при 94:92. \"Юта\" обаче отговори със серия от 16:2, с която отвори комфортна разлика и не позволи на съперника да се върне в мача. \"Джазмените\" завършиха с 15 тройки от 32 опита (46.9%) и отбелязаха 43 от 83-те си стрелби от игра (51.8%). Играчите на \"Хюстън\" вкараха само десет от 37-те си опита от далечно разстояние (27%) и едва 38 коша от 95 изстрела (40%). Джеймс Хардън беше най-резултатен за \"ракетите\" с 32 точки, към които добави 11 асистенции и шест борби. Крис Пол вкара 23 точки, Клинт Капела се отчете с 21 точки и 11 борби, а Ерик Гордън се включи с 15 точки от пейката. Следващите два мача от серията са в \"Юта\" - на 5 и 7 май сутринта. В другия полуфинал в Западната конференция шампионът \"Голдън стейт уориърс\", който преследва трета титла в последните четири години,  води с 2:0 победи срещу \"Ню Орлиънс пеликанс\" . На изток лидерът след редовния сезон  \"Торонто раптърс\" загуби първия мач с \"Кливланд кавалиърс\" у дома , а \"Бостън селтикс\" спечели първия сблъсък с \"Филаделфия 76\".", "date": "2018.05.03", "title": "\"Юта\" отне домакинското предимство на \"Хюстън\" в плейофите на НБА"}
{"url": "https://www.dnevnik.bg/morski/2018/05/03/3172960_do_2029_g_pristanishtata_vuv_varna_i_burgas_triabva_da/", "text": "Корабоплаването и морският бранш са най-слабо регулирани по отношение на замърсяването на атмосферния въздух и вредните емисии. Това каза днес при откриването на Европейският форум за морски транспорт във Варна изпълнителният директор на \"Морска администрация\" Живко Петров. Според него Европейската комисия вече е приела съответните законодателни мерки и пристанищата от основната европейска мрежа, част от която са и тези в Бургас и Варна, трябва да изградят до 2029 година точки и устройства за зареждане на корабите с втечнен газ. Целта е да се намали съдържанието на твърдите частици, въглеродните и азотните окиси, както и съдържанието на сяра в атмосферния въздух. \"В момента се разработват регулации за използване на гориво с ниско съдържание на сяра в европейските пристанища, каза още Петров. Следващата идея е в обозримо бъдеще голяма част от горивото, което съдържа сяра, мазут или тежки въглеводороди, да бъде заменено с алтернативни горива.\" Използването на втечнения газ е идея, която най-лесно може да бъде приложена в практиката, тъй като вече има разработени и корабни двигатели, които работят с това гориво. Данни на Световната морска организация показват, че в близко бъдеще новите кораби, които се произвеждат, най-вероятно ще бъдат оборудвани именно с такива двигатели. Източник на замърсяване в пристанищните зони са и корабните генератори, които работят, докато плавателните съдове се обработват, за да поддържат системите им. \"Те използват като гориво мазут и по тази причина също излъчват вредни емисии\", каза Живко Петров. Алтернативата в този случай е изграждането на зарядни станции на самите пристанища, които да снабдяват корабите с достатъчно електрическа енергия по време на товаро-разтоварните дейности. Европейският форум за морски транспорт, който започна днес във Варна, е съпътстващо събитие в рамките на българското председателство на Европейския съвет. Сред останалите теми, които предстои да бъдат обсъдени по време на работата му, са морската сигурност, морските магистрали и фериботният транспорт.", "date": "2018.05.03", "title": "До 2029 г. пристанищата във Варна и Бургас трябва да имат системи за зареждане на кораби с втечнен газ"}
{"url": "https://www.dnevnik.bg/biznes/2018/05/03/3172966_brjuksel_zavishi_prognozata_si_za_rasteja_na/", "text": "Европейската комисия очаква българската икономика да нарасне с 3.8 процента тази година и с 3.7 процента догодина, което е повишение спрямо очакванията през зимата, сочат публикуваните днес пролетни икономически прогнози на институцията, цитирани от БТА. ЕК очакваше преди брутният вътрешен продукт на България да се увеличи с 3.7 процента тази година и с 3.5 на сто догодина в зимните икономически прогнози. За 2017 година българската икономика отчита растеж от 3.6 на сто според комисията. Българската икономика ще продължи да расте стабилно. Вътрешното търсене се очаква да бъде главният двигател на растежа, докато приносът на нетния износ се очаква да остане отрицателен, посочва институцията в прогнозите си. Рисковете за очаквания растеж са до голяма степен балансирани, отбелязва комисията, посочвайки, че положителните моменти са по-високите заплати и растежът на заетостта, които се превръщат в по-високо търсене, а основният негативен риск идва от външната среда, като се има предвид отвореността на икономиката. Според ЕК инфлацията ще продължи да расте тази година в резултат на силното частно търсене.  Ще се запазят и положителните тенденции на трудовия пазар, със силно повишение на заплатите и нарастване на заетостта. Очаква се държавните финанси да останат стабилни, подкрепени от благоприятната макроикономическа среда и въпреки увеличението на държавните инвестиции и заплатите. ЕК прогнозира ускоряване на инфлацията в България от 1.2 на сто миналата година до 1.8 процента тази и следващата година благодарение на повишената покупателна способност на домакинствата, нарастването на административните цени и по-високите енергийни цени спрямо миналата година. През миналата година заетостта се е увеличила с 1.8 процента, подкрепена от положителните тенденции в икономическата активност. За тази и следващата година обаче ЕК очаква намаляване на показателя до 1.1 на сто тази година и 0.4 процента догодина заради недостатъчната работна ръка. Според прогнозата безработицата ще продължи да се понижава до 5.5 на сто през 2018 година и 5.3 на сто през 2019 година спрямо 6.2 на сто през 2017 година. ЕК прогнозира бюджетен излишък от 0.6 процента от брутния вътрешен продукт (БВП) за тази и следващата година, след като за миналата показателят достигна 0.9 процента главно благодарение на по-ниските от планираното държавни инвестиции.", "date": "2018.05.03", "title": "Брюксел завиши прогнозата си за растежа на българската икономика през 2018 г."}
{"url": "https://www.dnevnik.bg/sport/2018/05/03/3172984_blizo_20_elitni_sustezateli_shte_uchastvat_vuv/", "text": "Два дни преди крайния срок за регистрация организаторите на маратона във Варна отбелязаха голям интерес към състезанието. До момента участие в надпреварата са заявили близо 20 елитни състезатели. Регистрацията за маратона приключва на 5 май, а състезанието е на 13 май. За първа година маратонът ще включва и полумаратон. Освен това участниците ще могат да се включат в бягания на 10.5 км и 2 км градски крос. Сред заявилите участие е  победителят в маратона в Стара Загора Ахмет Насеф . Италианецът от марокански произход, който спечели състезанието във Варна през 2016 г., има лично постижение в кариерата си от 2.12:22 часа. На старта ще застанат още подгласниците на Насеф в надпреварата в Стара Загора – кениецът Абел Кибет Роб и мароканецът Тарик Бамааруф. Тогава двамата завършиха съответно на 47 сек. и 1:37 мин. зад победителя. Конкуренцията ще бъде допълнена от мароканците Мохамед Хаджу (2.14 часа) и Самир Аид Бучмане (2.16). При жените участие във Варна е заявила главната претендентка за джакпота от 20 хиляди лева Рут Матебо. Тя триумфира в първото състезание в Стара Загора, през 2017 г. кенийката спечели допълнителния бонус след победи във Варна и София и трето място в Стара Загора. Тази година маратонът ще бъде с променено трасе, което ще започне пред сградата на операта на площад \"Независимост\" и ще премине покрай морския бряг. Наградният фонд е 49 хиляди лева, като победителите в класическата дистанция ще спечелят по 8000 лева. Организаторите са предвидили 44 индивидуални награди, както и такава за училище с най-масово участие при бягането на 2 км. Всички завършили трите дълги бягания ще получат медали.", "date": "2018.05.03", "title": "Близо 20 елитни състезатели ще участват във Варненския маратон"}
{"url": "https://www.dnevnik.bg/biznes/2018/05/03/3172978_rastejut_na_ikonomikata_na_es_ostava_silen_no_go/", "text": "Темпът на растеж на икономиката в ЕС и еврозоната през 2017 г. надмина очакванията, като отбеляза рекордната за последните 10 години стойност от 2.4 процента. Очаква се растежът да остане силен през тази година и леко да се забави догодина, като в ЕС и еврозоната ще бъдат достигнати стойности от съответно 2.3 и 2 процента, съобщи пресслужбата на ЕК, цитирана от БТА. Частното потребление остава стабилно, а износът и инвестициите се увеличават. Безработицата продължава да намалява и е около равнищата отпреди икономическата криза. Икономиката е изложена в по-голяма степен на външни заплахи, които имат все по-силно и отрицателно въздействие. Стабилният растеж помага за допълнително намаляване на държавния дефицит и на дълга, както и за подобряване на условията на пазара на труда. Общият дефицит в еврозоната вече е под 1 процент от БВП и се очаква през тази година да спадне до под 3 на сто във всички държави, въвели общата валута. Растежът се запазва силен, но скоростта леко намалява През 2017 г. в ЕС и еврозоната нарастването на действителния БВП достигна 2.4 на сто, а икономиката премина на по-висока скорост. Растежът беше подпомогнат от повишеното доверие на потребителите и дружествата, по-силния растеж в световен план, ниските разходи за финансиране, по-добрите счетоводни баланси в частния сектор и благоприятните условия на пазара на труда. Въпреки че краткосрочните показатели показват забавяне на скоростта в началото на 2018 г., това вероятно е отчасти временно явление. Очаква се темпът на растеж на икономиката да остане стабилен благодарение на устойчивото потребление и силните инвестиции и износ. Прогнозата е ЕС (и еврозоната) да отбележат растеж от 2.3 процента през тази година. Растежът се очаква да спадне до 2 процента догодина, когато пречките в някои държави и отрасли станат по-осезаеми, паричната политика бъде съобразена с истинската обстановка, а скоростта на растеж в световната търговия се забави. По-голям брой незаети работни места Безработицата продължава да намалява и в сега е около равнищата отпреди кризата. В ЕС се очаква безработицата да продължи да се понижава - от 7.6 процента през 2017 г. до 7.1 процента през 2018 г. и 6.7 на сто през 2019 г. Очаква се безработицата в еврозоната да се понижи от 9.1 на сто през 2017 г. до 8.4 на сто през 2018 г. и 7.9 на сто през 2019 г. Броят на хората на работа в еврозоната е най-висок от въвеждането на еврото насам, но все още има пазари на труда, които не използват пълноценно работната сила. Докато в някои държави в ЕС безработицата остава висока, други все по-трудно запълват свободните работни места. Инфлацията бавно нараства при все по-силен натиск  Инфлацията на потребителските цени намаля през първото тримесечие на тази година, но се очаква да нарасне леко през следващите тримесечия, което отчасти се дължи на неотдавнашното увеличение на цените на петрола. Ценовият натиск също се засилва заради незаетите работни места и по-бързия растеж на заплатите в много държави. Очаква се инфлацията в еврозоната тази година да се запази на равнището от 1.5 на сто, отбелязано през 2017 г., след което да се увеличи до 1.6 на сто догодина. За ЕС се очаква да се запази същата посока, като инфлацията остане 1.7 процента през тази година, а догодина да се повиши до 1.8 на сто. Публичните финанси се подобряват През миналата година съвкупният дефицит по консолидирания държавен бюджет, както и държавният дълг в еврозоната намаляха като процент от БВП, подпомогнати от силния икономически растеж и ниските лихвени проценти. Благодарение на положителния ефект от по-добрите условия на пазара на труда върху бюджетите на държавите в ЕС, включително намаляването на осигурителните плащания, 2018 г. се очаква да бъде първата година от началото на икономическия и паричния съюз, през която всички правителства ще имат бюджетни дефицити под 3 процента от БВП. Съвкупният дефицит в държавното управление в еврозоната се очаква да спадне до 0.7 на сто от БВП през 2018 г. и 0.6 на сто през 2019 г. В ЕС съвкупният дефицит се очаква да бъде 0.8 на сто през тази и следващата година. Очаква се съотношението на дълга към БВП в еврозоната да спадне до 84.1 на сто през 2019 г., като се прогнозира спад в почти всички държави от ЕС. Все повече опасности се задават Заплахите, оказващи въздействие върху прогнозите, се увеличаваха. По последни данни намалява вероятността скоро растежът на икономиката в ЕС да се окаже по-голям от очакваното, посочва еврокомисията. Във външен план изглежда, че нестабилността на финансовите пазари през последните месеци ще бъде по-трайна, което ще увеличи несигурността. Очаква се процикличните фискални стимули в САЩ да насърчат растежа в краткосрочен план, но и да увеличат опасността от прегряване на икономиката и повишаване на лихвените проценти по-бързо от очакваното. По-големият търговски протекционизъм представлява заплаха с отрицателни последици за световната икономика. Тези опасности са взаимосвързани.  Великобритания - чисто техническо допускане за 2019 г. В прогнозата за ЕС за 2019 г. с цел сравнение в различните моменти са включени очаквани стойности за всички 28 държави от ЕС, включително за Великобритания. Заради преговорите по условията за напускането на Великобритания прогнозите на ЕК за времето след \"раздялата\" се основават на чисто техническо допускане за състоянието на търговските отношения. Това се прави само за целите на прогнозирането и няма връзка с водените преговори. От тази година Европейската комисия преминава към представяне всяка година на две подробни прогнози (пролетна и есенна) и две междинни прогнози (зимна и лятна) вместо три подробни прогнози през зимата, пролетта и есента, както правеше от 2012 г. насам. Междинните прогнози обхващат годишния и тримесечния БВП и инфлацията за настоящата и следващите години за всички държави в ЕС (и еврозоната), както и съвкупни данни за ЕС. Следващата прогноза на Европейската комисия ще бъде Лятната междинна икономическа прогноза за 2018 г., която ще бъде представена през юли.", "date": "2018.05.03", "title": "Растежът на икономиката на ЕС остава силен, но го грозят заплахи, обяви еврокомисията"}
{"url": "https://www.dnevnik.bg/evropa/2018/05/03/3172990_evroparlamentut_iska_monitoring_na_publichnoto/", "text": "Държавите - членки на Европейския съюз, трябва \"да създадат и поддържат по законодателен път и на практика безопасна и сигурна среда за журналистите\", заявиха евродепутатите в четвъртък, цитирани от пресслужбата на Европейския парламент. Незаконодателната резолюция, изготвена от Барбара Спинели, беше приета с 488 гласа \"за\" срещу 43 \"против\" и 114 въздържали се. Членовете на европарламента призоваха Европейската комисия да предостави постоянно и подходящо финансиране в рамките на бюджета на ЕС за подкрепа на  мониторинга на медийния плурализъм на Центъра за плурализъм и свобода на медиите  и да създаде независими механизми за наблюдение с цел оценка на състоянието на свободата и плурализма на медиите в ЕС. Те също така изискват от държавите членки да увеличат финансовата подкрепа за доставчиците на обществени услуги и разследващата журналистика, като същевременно се въздържат от участие в редакционните решения. В текста се добавя още, че трябва да се извършва редовен мониторинг на всяко публично финансиране, предоставено на собственици на медии. Членовете на европарламента припомнят призива си за неутрално отношение към всички медии, що се отнася до ДДС (напр. да не се прави разлика между печатни и електронни новини). Редовни проверки на свободата на изразяване За да бъдат защитени журналистите от насилие и заплахи, трябва да се създаде независим и безпристрастен регулаторен орган в сътрудничество с журналистическите организации, който да извършва мониторинг, да документира и докладва случаи на насилие. Журналистите, чиято свобода на работа е застрашена, се нуждаят от ефективни правни процедури, за да се избегне автоцензурата, се отбелязва в текста. Кибертормоз, порнография и сексуална злоупотреба с деца Евродепутатите изразяват загриженост от растящия брой случаи на кибертормоз, порнография с цел отмъщение и сексуална злоупотреба с деца и подчертават, че средствата за масово осведомяване трябва да зачитат изцяло интересите и правата на непълнолетните. Те насърчават създаването на законодателство, включително разпоредби за откриването, съобщаването и премахването от социалните медии на съдържание, което накърнява човешкото достойнство. Фалшиви новини: по-лесна проверка на фактите Текстът отбелязва, че \"терминът \"фалшиви новини\" никога не трябва да се използва, за да се подкопае общественото доверие в медиите или да се дискредитират или инкриминират критичните гласове\". За да бъде подпомагана и защитавана обективната информация, членовете на европарламента насърчават дружествата в областта на социалните медии и онлайн платформите да разработят инструменти, които да позволяват на потребителите да уведомяват и сигнализират за евентуални фалшиви новини, за да се улесни бързото коригиране и да се предостави възможност за анализ от трети страни - независими и безпристрастни сертифицирани организации за проверка на фактите. Накрая евродепутатите призовават Европейската комисия да предложи директива, която да защити независимите медии в ЕС от неоснователни съдебни производства, целящи да ги накарат да замълчат или да ги сплашат. Докладът подчертава необходимостта да се защитят лицата, сигнализиращи за нередности, и свързаните с криптиране права, призовава за признаване на охлаждащите ефекти на законите за клеветата, предупреждава срещу произволното налагане на извънредно положение и настоява за инвестиране в цифрова грамотност, за да се даде възможност на гражданите и онлайн потребителите. Всяко ограничение на свободата на изразяване или на плурализма на медиите и интернет съдържанието трябва да зачита изискванията на международното право и трите принципа на необходимост, пропорционалност и легитимност.", "date": "2018.05.03", "title": "Европарламентът иска мониторинг на публичното финансиране за медии"}
{"url": "https://www.dnevnik.bg/politika/2018/05/03/3172967_partiite_v_parlamenta_sa_protiv_referendum_za_izlizane/", "text": "Идеята на лидера на \"Воля\" Веселин Марешки за  референдум за излизането на страната ни от НАТО  срещна критики от партиите в парламента. Зам.-председателят на ГЕРБ Цветан Цветанов обяви идеята за изненадваща и каза, че НАТО е част от националната сигурност на България. Според него европейските избори ще бъдат лакмус за настроенията сред обществото, а те са страната ни да е част от силна и обединена Европа и от НАТО. Лидерът на ДПС Мустафа Карадайъ сравни идеята с ярка демонстрация на популизъм. \"Единият партньор на ГЕРБ иска излизане от ЕС, другият - от НАТО. Това е ГЕРБ - те не се променят, а подменят\", каза Карадайъ. Лидерът на БСП Корнелия Нинова не коментира, тъй като не било сериозно. Според депутата от \"Обединените патриоти\" Николай Александров международната обстановка е нажежена и сега не е моментът за тази идея за референдум, която била на \"Атака\".", "date": "2018.05.03", "title": "Партиите в парламента са против референдум за излизане от НАТО"}
{"url": "https://www.dnevnik.bg/bulgaria/2018/05/03/3172999_pravniiat_kazus_s_tova_koi_e_kmet_na_mladost_suvsem_se/", "text": "Кой изпълнява и ще изпълнява длъжността на кмет на столичния район \"Младост\" се оказа неразрешим и все по-заплитащ се въпрос. До сложната ситуация, в която на практика кмет на района няма, се стигна, след  к ато кметът Десислава Иванчева беше арестувана  и все още е в ареста по подозрения за взет подкуп, а междувременно е в отпуск. Временно изпълняващият нейната длъжност след решение на Столичния общински съвет  Владимир Клисуров пък от днес официално  е с подадена оставка и не желае да заема повече каквито и да било постове в общината. Днес Клисуров, другият заместник на Иванчева Румен Русев и главният архитект на района Стефан Стефанов дадоха пресконференция, на която да разяснят случващото се. Преди дни Клисуров съобщи чрез социалната мрежа Facebook, че подава оставка, и изложи мотивите си. Той съобщи пред медиите днес, че официално тази сутрин е депозирал искането си за освобождаване. По закон той трябва да подаде оставката си пред прекия си ръководител – Десислава Иванчева, която обаче е в отпуск. Клисуров не иска да бъде освободен само като временно изпълняващ длъжността кмет, а изцяло като заместник-кмет и от постовете му в общината, което може да стане само с решение на назначилия го – районният кмет. Тъй като не е ясно обаче кога и дали изобщо Иванчева ще може да изпълнява служебните си задължения, Клисуров е отправил оставката си и до Столичния общински съвет, и до кмета на София – Йорданка Фандъкова. \"Ние можем да приемем този документ само за сведение, като уведомление. Нито Столичният общински съвет, нито кметът на София са назнаичили г-н Клисуров за зам.-кмет и съответно не можем да вземем решение по оставката му като такъв\", коментира пред \"Дневник\" председателят на СОС Елен Герджиков. Той уточни, че  столичният съвет е назначил Клисуров  за временно изпълняващ длъжността кмет, тъй като е имало правен вакуум, нямало е заповед от Иванчева кой да я замества, докато е в отпуск, и така районът на практика е останал без кмет. Когато няма кмет, СОС е в правомощията си да се намеси и да вземе решение, ще го направим и ако отново възникне подобно положение, но в момента не сме в такава ситуация, допълни Герджиков. Ако Клисуров намерел начин и бъдел освободен от поста, ако районът останел без кмет, тогава и столичният съвет пак щял да назначи, но не и преди това. Нека видим какво ще реши Иванчева, когато отпускът й изтече, тя в крайна сметка трябва да реши какво ще се случва и как всичко това ще бъде решено, коментира още Герджиков и прехвърли казуса към районния кмет, който е в ареста. В същото време отпуската на Иванчева изтича след няколко дни – на 8 май. Според юристи обаче от ареста тя по-скоро единствено може да поиска продължаване на отпуската си, но не и да подписва заповеди и да се разпорежда, съответно не може да заповядва кой да я замести. С това те обясниха и липсата на заповед за назначаване на Клисуров за временен кмет още при първата отпуска на Иванчева. Пред нотариус евентуално Иванчева можела да направи волеизявление, което впоследствие да бъде изпълнено от неин заместник, но и това би бил спорен случай. Окончателно решение за това кой ще е кмет на \"Младост\" би могло да се вземе по два начина – или прокуратурата да поиска отстраняването на Иванчева, или тя сама да си подаде оставката и така да се стигне до предсрочни избори. Прокуратурата не е искала отстраняване, защото Иванчева е в ареста Това се разбра от думите на шефа на спецпрокуратурата – Иван Гешев, пред \"Дневник\". Той уточни, че не е разговарял с наблюдаващите случая прокурори, но доколкото му е известно, те не са искали отстраняването на кмета на столичния район \"Младост\". Гешев коментира още, че ако е на тяхно място, и той би изчакал, защото в момента – докато тя е в ареста, искането е безпредметно. Обясни, че то се прави, за да не попречи обвиняемият на разследването, което Иванчева не може и без това да направи от ареста. Гешев направи и страничен коментар, като заяви, че това как се управлява една община е правомощие на общината. \"Ние не можем да решаваме кадровите проблеми на община, която трябва си ги решава сама. Има си процедури, по които да ги решат - има си заместник-кметове. Ние не можем да им решаваме проблемите, както те не могат да решават делата ни. Не може да сме държани отговорни за всичко в тази държава, включая и кадровите проблеми в една община\", допълни той. Иначе Владимир Клисуров пък ясно заяви, че не желае  да е кмет, още преди решението на СОС за назначаването му. Той поиска другият заместник на Иванчева – Румен Русев, да поеме дейността. Столичните общинари обаче не се съобразиха с мнението му, опряха се на волеизявление от Иванчева, че желае Клисуров да я замести, и го назначиха. Кой сега ще го освободи обаче не става ясно. Клисуров е подал и предизвестие по Кодекса на труда, с което заявява, че до месец желае да напусне администрацията на район \"Младост\". Прекратяване на правоотношенията му обаче също трябва да стане с подпис на прекия му началник. Докато юристите умуват какво да се прави, Клисуров си е пуснал и няколко дни отпуска – до края на другата седмица. Издал е и заповед, че временно ще го замества Русев. Днес Русев отново повтори, че максимално бързо ще придвижи всички забавени искания за строителство, отлежаващи в запечатания кабинет на Иванчева, които отговарят на законите. Именно заради тези преписки Клисуров коментира, че не иска да е кмет – не искал да си \"цапа ръцете\" с подписването им. Повечето от проектите били за строителство в зелени площи, градинки и паркинги. А той имал ангажимент пред хората, които основателно протестирали срещу проектите за презастрояване. Клисуров каза, че се чувства едновременно безсилен – принуден от законодателството да подписва и придвижва проекти, които не одобрява, но в същото време и изплашен, че може да го сполети същата съдба като Иванчева. Русев пък заяви, че всички подобни забавени казуси веднага ще отидат при главния архитект на \"Младост\" Стефан Стефанов, за да бъдат придвижени по законосъобразност. Стефанов коментира, че физически отделът му надали ще се справи с обработването на документите в законоустановените срокове.", "date": "2018.05.03", "title": "Правният казус с това кой е кмет на \"Младост\" съвсем се заплете"}
{"url": "https://www.dnevnik.bg/morski/2018/05/03/3173002_glavniiat_arhitekt_na_varna_oshte_predi_40_g_e_bilo/", "text": "Плановете, предвиждащи новото трасе на реконструирания бул. \"Васил Левски\" във Варна да премине през стадион \"Спартак\", са били известни още преди 40 години. Това е казал днес пред журналисти главният архитект на Варна Виктор Бузев, цитиран от местното електронно издание moreto.net. \"Това не е никаква изненада и новост, е казал още Бузев. Заложено е в документи 40 години назад. На всички планове, правени през годините, булевардът засяга стадиона.\" Снимка на булеварда, който минава през трибуните на спортното съоръжение,  предизвика скандал, след като беше публикувана в края на април  в страницата \"Морско око\" във Фейсбук. Тя е обявена като некомерсиален проект на варненската секция на международния форум SkyscraperCity. Казаното днес от главния архитект на Варна поставя в неловко положение кмета на града Иван Портних и председателя на Общинския съвет в града Тодор Балабанов. След като през февруари т.г. бе направен опит за разрушаване на част от северната трибуна на стадион \"Спартак\" заради реконструкцията на бул. \"Васил Левски\",  двамата публично заявиха, че \"нито една седалка няма да бъде бутната от трибуните\"  на стадиона, защото това не се налагало. Въпреки това само месец по-късно се случи точно обратното. През есента на миналата година съдбата на стадиона предизвика серия от протести, организирани от феновете на футболния клуб \"Спартак\" (Варна). Те завършиха със среща в кабинета на министър–председателя Бойко Борисов на 30 октомври м.г. След нея  премиерът обяви, че е поръчал на спортния министър Красен Кралев и министъра на финансите Владислав Горанов да осигурят 1 млн. лв. за ремонт на стадиона , който беше занемарен от години. Тогава бе обявено, че парите трябва да бъдат използвани за възстановяване на тревната настилка на съоръжението и изграждането на нови съблекални, поставяне на нови седалки и дори осветление. Борисов разпоредил не само да се отпуснат средства, но и ремонтът да приключи на 28 август 2018 г. – денят, в който се честват 100 години от основаването на \"Спартак\" (Варна). Дали парите са отпуснати и кога ще бъде извършен ремонтът на стадиона не е ясно и до този момент, но обещанието на премиера успокои футболните фенове. Скоро след това булевардът мина през стадиона им. На 2 април т.г. бе направен и втори жест за укротяване на страстите. Тогава на извънредно заседание варненският Общински съвет реши да отпусне 100 хил. лв. за организирането на събитията по повод 100-годишнината на футболния клуб \"Спартак\" (Варна).", "date": "2018.05.03", "title": "Главният архитект на Варна: Още преди 40 г. е било известно, че бул. \"Левски\" ще мине през стадион \"Спартак\""}
{"url": "https://www.dnevnik.bg/politika/2018/05/03/3173011_rumen_radev_bulgariia_e_v_avangarda_na_obshtata/", "text": "България е в авангарда на общата европейска политика по отношение на Русия. Това каза президентът Румен Радев на пресконференция след среща с президента на Австрия Александър ван дер Белен, съобщи агенция \"Фокус\". \"С посещението ми в Русия през втората половина на май и с посещението на френския президент Макрон почти по същото време ние провеждаме единна европейска политика по отношение на Русия. Целта е да се търсят всички възможности за открит диалог и за проекти от взаимна изгода\", каза Радев. \"За нас особено важно значение имат ситуацията в Турция и нашите връзки с Русия. Нашата позиция е много близка до позицията на България - мисля, че е необходимо не само да продължим дипломацията на посещенията, но и диалога с Русия\", коментира президентът на Австрия Александър ван дер Белен. Той посочи, че Румен Радев ще посети Русия този месец, а Владимир Путин пък ще посети Виена най-вероятно през юни. \"Българското председателство на Съвета на ЕС в момента получава много добро признание - България успя да приключи голяма част от целите, които си беше поставила. Ние ще го поемем през средата на тази година и ще продължим и преговорите за Брекзит в една много сериозна тяхна фаза. Ще продължим и преговорите за Многогодишната финансова рамка на бюджета на ЕС\", каза още Ван дер Белен. \"Така че мога да кажа, че нашите взаимоотношения с България за отлични. Но и имаме още потенциал за развитие – радваме се на всеки турист от България, който посещава Австрия. Така че искам да поздравя страната ви с много успешното председателство. Убеден съм, че ще имаме успешно предаване на председателството на Австрия\", каза още Ван дер Белен. Сигурност в Европа Румен Радев също коментира темата за сигурността на Европа. \"Имаме в момента много нисък емиграционен натиск на нашите граници, работим много добре с Турция, но мисля, че Европа трябва да бъде много по-ефективна и решителна, що се отнася до кризата с мигрантите. Трябва да участваме много повече и да подпомагаме родните страни на тези мигранти, за да могат тези страни да се развиват – трябва да подкрепим здравните им системи, системите на образование и т.н. Ще има сериозно увеличение на бюджета за охрана на границите и се радвам ,че има такова решение на европейско ниво. Освен това общата европейска политика за убежище трябва да бъде придвижена напред\", каза президентът и отново подчерта, че Европейският съюз трябва да се ангажира много по-сериозно в комуникацията със страните, откъдето идват търсещите убежище емигранти. \"Оценяваме усилията на България за опазването на външната граница и се надяваме те да получат своето признание с влизане в Шенген\", коментира Александър ван дер Белен. Европейските средства за кохезия \"България е на позиция, че последното нещо, което може да се намали, това са европейските средства за кохезия\", заяви Румен Радев във връзка с предложенията за  новата Многогодишна финансова рамка на бюджета на ЕС . \"Считам, че европейската сигурност и отбрана са абсолютен приоритет, но без кохезия и реална конвергенция рискуваме да се задълбочи разделението в Европа. А това е недопустимо, защото отбраната и сигурността губят своя смисъл. Затова България е на позиция, че последното нещо, което може да се намали – това са средствата за кохезия\", посочи Радев. Държавният глава коментира и темата за присъединяването на страните от Западните Балкани към Европейския съюз. \"Сърбия и Черна гора са страните, които са най-напред на челно място за влизане в ЕС. Преговорите вече са в перспектива за 2025 г. - доста амбициозна цел, но и не невъзможна. Но това зависи от тяхна страна – трябва да се изчистят проблемите между Сърбия и Косово, както и всички гранични спорове да бъдат решени. Следващите стъпки идват с Македония и Албания – въпросът е кога ще започнат преговорите с тях\", каза Радев и уточни, че очаква от срещата на върха в България през май напредък в тази посока.", "date": "2018.05.03", "title": "Румен Радев: България е в авангарда на общата европейска политика към Русия"}
{"url": "https://www.dnevnik.bg/bulgaria/2018/05/03/3173019_promiana_v_zakon_predvijda_voennite_da_poluchavat_pari/", "text": "Военнослужещите да получават левовата равностойност на дължимата им безплатна храна и ободряващи напитки по време на занятия, учения, тренировки и лагери. По този начин при липсата на сключен договор за доставка на хранителни продукти военните няма да се хранят за собствена сметка. Това предвиждат промени в Закона за отбраната и въоръжените сили, които са публикувани за обсъждане от Министерството на отбранат на сайта strategy.bg и подкрепени от премиера Бойко Борисов. В момента практическото осигуряване на безплатна храна и ободряващи напитки на военнослужещите по време на учения, тренировки, лагери и занятия е невъзможно да се реализира, тъй като липсва сключен договор за доставка на хранителни продукти. Казусът е определян като \"особено важен, тъй като целият учебен процес и всички мероприятия по бойната подготовка на въоръжените сили се осъществяват чрез занятия, учения, тренировки, лагери, които се провеждат при полеви условия, а на участващите в тях при така действащата разпоредба не може да им се предостави нито храна в натура поради наличие на обективни причини, нито левовата равностойност на дължимата им безплатна храна\". Освен това се предлага участниците в мисията на българската армия през 1992-1993 г. в Камбоджа да ползват социалните кухни към Министерството на отбраната и да бъдат подпомагани с парични средства, в случай че изпаднат в тежко материално положение. Тази промяна в закона се отнася за 1446 души, а по предварителни разчети ще са необходими 290 хил. лв. годишно, за да се прилага. Няма да има промяна в средствата, необходими за ползващите социални кухни, тъй като парите, които се отпускат за тях, са съобразени с капацитета на въпросните кухни. Друга предложена законодателна промяна е командирите на военни формирования и структури да могат да делегират свои правомощия на подчинените им длъжностни лица с ръководни функции. Това се налага, тъй като в момента действащата трудовоправна уредба не осигурява възможност на длъжностни лица, заемащи отговорни позиции във военните структури, да подбират, назначават и ръководят личен състав по трудово правоотношение.", "date": "2018.05.03", "title": "Промяна в закон предвижда военните да получават пари при липса на храна по време на учения"}
{"url": "https://www.dnevnik.bg/sport/2018/05/03/3173026_atleticheskata_federaciia_na_jujna_afrika_shte_osporva/", "text": "Южна Африка се обяви твърдо против въвеждането на ново правило за намаляване на тестостерона при жените в леката атлетика. Националната федерация на страната протестира заради въвеждането на ограничение при състезателите с  хиперандрогенизъм , какъвто е случаят с местната звезда Кастер Семеня. Преди седмица  Световната федерация по лека атлетика (IAAF) прие новите правила , които дават избор на Семеня – да приема медикаменти за ограничаване на тестостерона в нейното тяло или да премине към по-дълги дистанции. Двукратната олимпийска шампионка на 800 метра няма конкуренция в своята дисциплина, но според експерти с новите ограничения ще загуби предимството си. \"Като член на асоциацията ние сме твърдо против това правило. Надяваме се от IAAF да променят решението си или в противен случай ще се обърнем към Спортния арбитражен съд. Готови сме да обжалваме това решение\", гласи съобщение на федерацията на Южна Африка (ASA). Новото правило на IAAF важи за жените, които имат по-високи нива на тестостерон в своите тела и се състезават на дистанции от 400 до 1500 метра.", "date": "2018.05.03", "title": "Атлетическата федерация на Южна Африка ще оспорва новото правило, ощетяващо Кастер Семеня"}
{"url": "https://www.dnevnik.bg/evropa/2018/05/03/3173016_durjavnata_televiziia_v_slovakiia_si_navleche_kritiki/", "text": "Словашката държавна телевизия RTVS си навлече критики, след като миналата седмица уволни четирима репортери, които подписаха отворено писмо с предупреждение за политически натиск в държавните медии, предаде \"Ройтерс\". Уволненията идват след  убийството на разследващия журналист Ян Куцяк  през февруари, което доведе до редица оставки във властта и до  най-големите улични протести  от падането на комунизма в страната през 1989 г. От RTVS (Радио и телевизия на Словакия) отказаха да коментират защо са уволнили журналистите, но посочиха, че ценят свободата на изразяване и разнообразието на мнения. Най-голямата словашка опозиционна партия SaS нарече уволненията \"хазарт с общественото доверие\". Група учени от най-големия университет в Братислава и международната организация \"Репортери без граници\" също критикуваха решението. В отвореното писмо от април 59 служители на RTVS заявиха, че \"работят във враждебен климат... и са изправени пред натиск да включват в историите си хора, които флиртуват с дезинформиращи медии, нямат експертиза или имат политически амбиции\". Освен това нови редактори, които преди са работили като говорители на министри, контролирани от партии в управляващата коалиция, не са въвели никакви механизми срещу евентуални конфликти на интереси. Директорът на RTVS се избира от парламента. Сегашният шеф Ярослав Резник бе подложен на критики, докато работеше на предишната си позиция като ръководител на държавната новинарска агенция TASR, за това, че подписа сделка с руската информационна агенция \"Спутник\", която Европейският парламент определи като инструмент за разпространение на пропаганда и фалшиви новини. \"Спутник\" отхвърля обвиненията, но в крайна сметка договорът по-късно бе анулиран от Резник.", "date": "2018.05.03", "title": "Държавната телевизия в Словакия си навлече критики заради уволнени журналисти"}
{"url": "https://www.dnevnik.bg/biznes/2018/05/03/3173029_nap_shte_proveriava_punktovete_za_tehnicheski_pregledi/", "text": "Националната агенция за приходите започва масови данъчни проверки в пунктовете за годишни технически прегледи. Освен за издаването на касови бележки и отчитането на оборота инспекторите ще следят и за спазването на осигурителното законодателство. Обобщените данни за извършените прегледи, които всички пунктове подават към Министерството на транспорта, са анализирани в приходната администрация, като са съпоставени с данните от фискалните им устройства. При 326 пункта са установени значителни разлики между подадената информация за прегледаните автомобили и отчетените приходи на касовите апарати. Първоначалните оценки сочат, че общата сума на укритите приходи е в размер на 19.4 млн. лв. Ако тези несъответствия се потвърдят, на фирмите, които стопанисват пунктовете, могат да бъдат възложени и ревизии, допълват от НАП. От приходната администрация напомнят на клиентите на пунктовете, че за всяка заплатена от тях такса за преглед задължително трябва да получат и касова бележка. За нарушения на данъчните изисквания могат да се подават сигнали на телефона на НАП 0700 18 700.", "date": "2018.05.03", "title": "НАП ще проверява пунктовете за технически прегледи"}
{"url": "https://www.dnevnik.bg/zelen/2018/05/03/3173013_mrusniiat_vuzduh_ubiva_7_mln_dushi_godishno_sochat/", "text": "                        7 милиона души умират всяка година заради мръсния въздух на открито и закрито. Всеки 9 от 10 души дишат въздух, съдържащ високи нива на замърсители. Нивата на замърсяване на въздуха остават опасно високи в много части на света. Тази тревожна статистика е част от  актуализираната база данни на Световната здравна организация за качеството на въздуха  и оценките на заболеваемостта, дължаща се на замърсяването на въздуха. Данните бяха публикувани преди ден на сайта на организацията. \"Замърсяването на въздуха заплашва всички нас, но най-бедните и маргинализирани носят най-голямата тежест\", коментира генералният директор на СЗО Тедрос Аданом Гебрейесус. За него е неприемливо, че над 3 милиарда души - повечето от тях жени и деца - все още дишат смъртоносен пушек всеки ден заради използването на замърсяващи печки и горива в домовете си. СЗО изчислява, че около 7 милиона души умират всяка година от излагане на фини прахови частици, които проникват дълбоко в белите дробове и сърдечно-съдовата система. Така те причиняват заболявания като инсулт, сърдечни заболявания, рак на белия дроб, хронични белодробни заболявания и респираторни инфекции, включително пневмония. От организацията разграничават смъртните случаи от смога на открито и тези, причинени от фините прахови частици на закрито. В първия случай смогът причинява смъртта на 4.2 милиона през 2016 г., а замърсяването на въздуха в домакинствата заради готвене със замърсяващи горива и технологии предизвиква приблизително 3.8 милиона смъртни случая за същия период. Над 90% от смъртните случаи, свързани със замърсяването на въздуха, са в страните с ниски и средни доходи главно в Азия и Африка, следвани от страни с нисък и среден доход в източната част на Средиземноморието, Европа и Америка. Около 3 милиарда души - над 40% от населението на света - все още нямат достъп до чисти горива и технологии за готвене в домовете си – основен източник на замърсяване на въздуха в домакинствата. СЗО признава, че замърсяването на въздуха е критичен рисков фактор за незаразни заболявания, който причинява приблизително една четвърт (24%) от всички смъртни случаи при възрастни от сърдечни заболявания, 25% от инсулт, 43% от хронично обструктивно белодробно заболяване и 29% от рак на белия дроб. Около 556 000 преждевременни смъртни случая в района на Европа се дължат на замърсяването на въздуха през 2016 г., информира СЗО. Данните показват също, че 348 000 от тези смъртни случаи са настъпили в държави с нисък и среден доход, а в страните с високи доходи те са 208 000. Преобладаващо те се дължат на замърсяването на въздуха в околната среда, в която живеят. По отношение на замърсяването на въздуха от домакинствата, от 2000 до 2016 г. европейският регион е мястото с най-високи процент от население, което има достъп до чисти горива и технологии за готвене (над 90%). Заболяваемостта, следствие на замърсяването на въздуха, не е равномерно разпределена в европейския регион: в държавите с ниски и средни доходи има 84 смъртни случая на 100 000 души, докато в страните с високи доходи те са наполовина: 42 смъртни случая при същия брой население. В същото време годишните средни стойности на фини прахови частици (ФПЧ10 или ФПЧ2.5) се увеличават в над 10% от градовете както в страните с високи доходи, така и в страните с ниски и средни доходи. В страните с висок доход в региона около 40% от изследваното население е изложено на средни годишни нива на ФПЧ10 или ФПЧ2,5, които съответстват на допустимите нива според Световната директива за качеството на въздуха (AQG). В страните с нисък и среден доход в региона тази цифра е по-малка от 20%. В световен мащаб повече от 4300 града в 108 държави са включени в актуализираната база данни на СЗО за качеството на въздуха. Това е най-пълната база данни за замърсяването на въздух в света, подчертават от организацията. Тя се базира на официално предоставените данни от измервателните станции на правителствата. От 2016 г. още над 1000 града са добавени към тази база данни на организацията. Това показва, че все повече държави се стремят да измерват нивата на замърсяване и предприемат действия за намаляване на замърсяването на въздуха, коментират от СЗО.", "date": "2018.05.03", "title": "Мръсният въздух убива 7 млн. души годишно, сочат нови данни на СЗО"}
{"url": "https://www.dnevnik.bg/evropa/2018/05/03/3173050_brjuksel_otteglia_dva_sudebni_iska_sreshtu_bulgariia/", "text": "Европейската комисия съобщи, че оттегля два иска срещу България, заведени в Съда на Европейския съюз. Исковете са свързани с прилагането на европейските правила за авторското право. През декември миналата година е врокомисията заведе иск  срещу България заради това, че не е била уведомена за въвеждането на европейските правила в националното законодателство за съвместното управление на авторското право и сродните му права и на многотериториалното лицензиране на правата върху музикални произведения за използване онлайн. Срокът за въвеждане на правилата бе до 10 април 2016 година. Преди пет месеца еврокомисията призова за глоба срещу България от по 19 121.60 евро на ден (до отстраняване на пропуска). Наказателните процедури бяха открити през май 2016 година. Европейските правила в посочената област целят да подобрят начина, по който се ръководят всички организации за съвместно управление чрез създаване на общи правила, прозрачност и финансова дисциплина. В днешното съобщение се отбелязва, че след предявяването на съдебния иск България е изпълнила необходимите изисквания. /БТА", "date": "2018.05.03", "title": "Брюксел оттегля два съдебни иска срещу България за законите за авторското право"}
{"url": "https://www.dnevnik.bg/biznes/2018/05/03/3173052_finansovoto_bogatstvo_na_domakinstvata_raste_s_6_mlrd/", "text": "Финансовото богатство на домакинствата се увеличава с 6.1 млрд. лева през 2017 г. – най-много от 2007 г. година насам, като достига 77.2 млрд. лева в края на изминалата година. Това показва анализът на \"Индъстри уоч\", който е част от периодичния доклад \"Лични активи в България: Финансово богатство и пазар на жилища\" за първото тримесечие на 2018 г. Откъде идват парите Двигателите на растежа на богатството са разнопосочни. Ръстът на заетостта (с 4.4% средногодишно) и на средната заплата (с 10%) създава 5.1 млрд. лева допълнителен доход за заетите българи през 2017 г. Все повече българи намират реализация на европейския трудов пазар. По този начин емигрантските пари възлизат на 1.953 млрд. евро през изминалата година, нараствайки с 30% за година. Лихвите по депозитите вече не са значим източник на финансово богатство, добавяйки 183 млн. лева към годишните домакински бюджети. Четвърт от потреблението - от кредити Нагласите сред българските потребители са преобладаващо оптимистични и това намира израз в реализираните разходи както за краткорайни, така и за дълготрайни стоки. Българите изглеждат и по-склонни да търсят заемно финансиране за своите покупки. Около една четвърт (24.3%) от допълнителното потребление през изминалата година е финансирано чрез потребителски заем. Все още обаче кредитната експанзия изглежда умерена в исторически контекст. За сравнение, през 2008 г. половината увеличение на потреблението на гражданите беше финансирано с новополучен потребителски кредит. Цените на жилищата също добавят богатство Жилищното богатство се увеличава с 8.1 млрд. евро през 2017 г., основно заради отчетеното повишение на цените на апартаментите в страната. Цените на жилищата в страната се увеличават общо с 8.2% през 2017 г., или ръст вече четвърта поредна година. Според темпа на увеличение на цените през 2017 г. България изостава в ЕС единствено от Ирландия, Португалия, Словения, Холандия и Чехия, но е значително пред Румъния. Жилищните цени се покачват в 24 от 28 области през 2017 г. според данните на НСИ и Industry Watch. Столицата вече концентрира 36.5% от жилищното богатство на българските граждани, докато малко над една десета се формира от жилищата в област Варна. В областите Пловдив и Бургас е разположено около 9% от \"реалното\" богатство на населението. Между 2 и 3% от жилищното богатство на българските граждани се намира в областите Русе, Благоевград, Велико Търново, Хасково и Плевен. В 18-те области с най-ниска стойност на имотите е концентрирано 18.2% от жилищното богатство, или два пъти по-малко от столицата София.", "date": "2018.05.03", "title": "Финансовото богатство на домакинствата расте с 6 млрд. лв. за година, сочи анализ"}
{"url": "https://www.dnevnik.bg/analizi/2018/05/03/3173041_papata_sreshtu_populistite/", "text": "Твърди се, че когато обсъждали съдбата на Полша в края на Втората световна война, Уинстън Чърчил предупредил Сталин да не подценява мнението на Ватикана. В отговор съветският лидер прекъснал Чърчил с въпроса: \"Колко дивизии има римският папа?\" Три десетилетия по-късно предупреждението на Чърчил доказа своята далновидност: изборът на полския кардинал Карол Войтила за папа Йоан Павел ІІ през 1978 г. се превърна в първата крачка, довела до разпадането на съветския комунизъм. В контекста на днешната разгорещена риторика около бежанската криза в Европа популистките лидери в Централна Европа сякаш перифразират Сталин: \"Колко избори може да спечели папата?\" Въпросът не е лишен от основание. В деня преди папа Франциск да издаде апостолическото насърчение (Апостолическо насърчение Gaudete et Exultate (\"Радвайте се и се веселете\"), в което отправи посланието, че грижата за мигрантите трябва да бъде за католиците също толкова важна, колкото и съпротивата им срещу абортите, самообявилият се за защитник на християнството министър-председател на Унгария Виктор Орбан спечели убедителна изборна победа с посланието, че гостоприемството към мигрантите е по-лошо от абортите. Защо гражданите на посткомунистическите държави с католически мнозинства останаха безразлични към посланието на папа Франциск? Защо възходът на десни партии като \"Право и справедливост\" в Полша и \"Фидес\" в Унгария, представящи се за носители на католическата идентичност и привличащи подкрепата на много вярващи, доведе до открит конфликт с Ватикана? Дали възходът на популизма в Централна Европа е знак за завръщането на религията или за задълбочаване на секуларизацията в обществото? Миналата година институтът \"Пю\" публикува социологическо изследване, посветено на ролята на религията в посткомунистическите държави, което дава някои от възможните отговори. Изследването стига до извода, че възраждането на религията след края на комунизма намира различен израз в преобладаващо православните страни от Източна Европа и в католическите държави в Централна Европа. В православните страни като Русия, България и Румъния се наблюдава възход на религиозната идентичност, докато равнищата на религиозна практика остават сравнително ниски. Хората се определят като православни християни, макар рядко да ходят на църква или да четат Библията. За тях православната идентичност е свързана с националната идентичност, с чувството за гордост и културно превъзходство. Социолозите наричат този феномен \"да принадлежиш, без да вярваш\". За разлика от това в католически страни като Полша, Унгария, Литва и Чехия процентът на зрелите хора, които се определят като католици, е намалял след края на комунизма. Нивата на посещение на църквите и другите индикатори за религиозно посвещение са като цяло по-високи, отколкото в техните православни съседки, в страните с преобладаващо католическо население обаче също се наблюдава нарастваща тенденция църквата да се възприема като национална, а не като духовна институция. В този контекст напрежението между Ватикана и католическите общности в Централна Европа не е изненадващо. То е свързано с новото положение на Европа в католическия свят. Свикнали сме да възприемаме католицизма като европейска религия, от известно време обаче това не е така. И докато 70% от православните християни живеят на Стария континент, мнозинството католици днес са извън Европа – в Латинска Америка и все повече в Азия и Африка. Както посочва колумнистът на \"Ню Йорк Таймс\" Рос Даутат, макар голяма част от света да е влюбена в папа Франциск, мнозина вярващи и духовници изпитват недоверие към него и се опасяват, че понтификатът му може да се окаже бедствие. Недоверието към този неевропейски папа е особено силно в Централна Европа. Много католици в Полша и Унгария гледат на папа Франциск по начина, по който твърдоглавите комунисти и партийни апаратчици гледаха на съветския лидер Михаил Горбачов по време на \"горбиманията\" в края на 80-те години – като на опасен ревизионист, корумпиран от медийното внимание и заплашващ целостта и силата на тяхната вяра. Когато говорят за папата, хората в Полша обикновено имат предвид Йоан Павел II. Все пак трудно бихме определили популистката десница и католическата църква в Централна Европа като идеална двойка. За популистите християнството е не толкова връзка между човека и Бога, колкото връзка на една общност с друга общност. Възходът на популизма се дължи повече на страховете от разпространението на исляма, отколкото на близост с религиозните доктрини на католицизма. Както от добрия християнин, така и от популисткия избирател се очаква да живеят в постоянен страх. Но докато християните се страхуват да не направят нещо лошо, популистките избиратели са постоянно обзети от страха, че някой друг иска да им стори нещо лошо. С други думи, страхът, проповядван от амвона, е тъкмо обратен на политиката на страх, проповядвана от популистите. Социолозите доказват, че практикуващите католици в Полша и Унгария са по-склонни да гласуват за десните популистки партии. В същото време правителствата в Унгария и Полша не пропускат възможността да докажат привързаността си към църквата както на риторично, така и на политическо равнище, с мерки като строгата забрана на абортите например. Епископите от Централна Европа приветстват този подход. Възможно е обаче те да поискат да преосмислят тази политика. Романтичната връзка между църквата и популистката десница лесно може да се превърне в духовна криза. Католическата църква в Централна Европа е изправена пред дилемата дали може да позволи на популистките лидери да говорят не само от името на хората, но и от името на Бога. И дали това не би предизвикало антипопулистка реакция, която да се обърне и срещу църквата? Градските либерали в страни като Полша, макар и да симпатизират на посланията на папа Франциск по въпроси като климатичните промени или моралната криза в съвременното общество, все по-често възприемат католическата църква като противник, докато консервативните вярващи гледат на популистките политици като на свои духовни водачи. В крайна сметка възходът на популизма може да постигне това, което комунизмът не успя: развод между църквата и обществото в Централна Европа.  ", "date": "2018.05.03", "title": "Папата срещу популистите"}
{"url": "https://www.dnevnik.bg/evropa/2018/05/03/3173069_mladeji_ot_es_shte_mogat_da_kandidatstvat_za_bezplatno/", "text": "Това лято 15 000 млади европейци ще имат възможността да пътуват из Европа, за да опознаят богатото културно наследство на континента, предаде пресслужбата на Европейската комисия. Това ще се случи благодарение на нова инициатива на Европейския съюз, наречена \"Открий ЕС\" ( DiscoverEU ). Пътуванията са платени с 12 милиона евро от бюджета на ЕС. Участниците могат да пътуват в рамките на 30 дена и да посетят между една и четири чуждестранни дестинации. Заявките за участие ще се приемат през юни на  сайта на Европейския младежки портал . Желаещите да участват трябва да имат навършени 18 години към 1 юли тази година. Участниците ще бъдат подбрани от жури. В зависимост от това колко средства останат след летните пътувания до края на годината ще имат нова възможност за кандидатстване. Повече подробности ще бъдат съобщени на посочения сайт в средата на този месец. По-мащабната идея зад инициативата, която идва от двама германци, Винсънт-Имануел Хер (29 г.) и Мартин Шпеер (31 г.), е всеки млад човек в ЕС да получи за 18-ия си рожден ден ваучер за едномесечно пътуване в цяла Европа, който да е валиден шест години.", "date": "2018.05.03", "title": "Младежи от ЕС ще могат да кандидатстват за безплатно 30-дневно пътуване в Европа"}
{"url": "https://www.dnevnik.bg/bulgaria/2018/05/03/3173021_knijniiat_pazar_na_ul_graf_ignatiev_se_zapazva_sled/", "text": "След ремонта на столичната улица \"Граф Игнатиев\" зеленчуковият пазар няма да остане, а книжният ще се върне с нова визия. Фонтанът ще бъде възстановен. Това обяви на пресконференция днес кметът на София Йорданка Фандъкова. Така ще се запази духът на София, защото при реконструкцията и се предвиждат драстични промени, отбеляза тя. След ремонта дружеството \"Пазари Запад\" ще реши какви и дали да поставя условия какво точно да се продава на пазара за книги - дали да са стари книги, учебници и други изисквания. То ще определи и наемите. В отговор на въпрос дали ще се вдигнат наемите след реконструкцията на улицата, Фандъкова каза, че това е търговска дейност и не би могла да отговори. Ремонтът започва в началото на другата седмица и ще приключи до средата на октомври. \"Беше сключен  договор с изпълнител, който има сериозни ангажименти\" , каза тя и помоли работещите и живеещите там хора за извинение. Фандъкова предупреди, че за около седмица ще има много шум около демонтажа на трамвайните релси. \"Очаква се по ул. \"Гурко\" движението ще бъде натоварено, защото там ще се движи и автобусен транспорт\", каза още Фандъкова. Ремонт на няколко етапа Проектът е разделен на два етапа. Първият е цялостна реконструкция на ул. \"Граф Игнатиев\" с участък от ул. \"Солунска\". Вторият е реконструкцията на ул. \"Шишман\" и ул. \"6-и септември\", обясни кметът на София. 24 млн. лева е стойността на целия проект за реконструкция, безвъзмездната помощ е 18 млн., каза зам.-кметът на София с направление \"Транспорт и транспортни комуникации\" Евгени Крусев. Ул. \"Граф Игнатиев\" ще бъде цялостно реконструирана. \"Софийска вода\" ще подмени и канализацията, изграждана в началото на миналия век. С по-безшумни ще бъдат подменени трамвайните релси, които последно са ремонтирани през 80-те години, посочи Фандъкова. Ще бъде подменена цялостната настилка както на улицата, така и на площадите \"Славейков\" и \"Гарибалди\", и в градината около църквата \"Св. Седмочисленици\". Проектът за цялостна реконструкция на ул. \"Граф Игнатиев\" е финансирани по оперативна програма \"Региони в растеж\" с подписан договор за безвъзмездна помощ. При неспазване на срока изпълнителят ще дължи неустойка 240 хил. лева за всеки ден просрочие. Ще дължи неустойка около 1.2 млн. лева при констатирани нарушения, коментира Фандъкова. А при неотстраняване на появили се дефекти дължи тройния размер на направените за дефекта разходи. Гаранционният срок по договора е 8 години. През този период около 300 хил. лева ще стоят на разположение, ако има дефекти, които изпълнителят не отстрани. Промени в движението на транспорта  От 7 май 2018 г. до 9 юни 2018 г. се въвеждат временни промени в организацията на движение. Забранява се влизането на пътни превозни средства по южната половина от пътното платно на ул. \"Алабин\", в участъка от бул. \"Витоша\" до ул. \"Граф Игнатиев\". Движението на коли ще се извършва в една пътна лента, в посока от ул. \"Цар Калоян\" към бул. \"Витоша\" в същия участък. - по ул. \"Граф Игнатиев\" в участъка от ул. \"Алабин\" до пл. \"Джузепе Гарибалди\" и от ул. \"Солунска\" до ул. \"Георги Раковски\"; - по ул. \"Иван Денкоглу\" в участъка от ул. \"Ангел Кънчев\" до ул. \"Граф Игнатиев\"; - по ул. \"Княз Александър I\" в участъка от ул. \"Стефан Караджа\" до ул. \"Граф Игнатиев\"; - по ул. \"Солунска\" в участъка от бул. \"Витоша\" до ул. \"Христо Белчев\" и от ул. \"Христо Белчев\" до ул. \"Ангел Кънчев\". При изпълнение на строителните дейности ще се осигури пешеходна проходимост в зоната на строителните площадки с широчина от 1.50 м. - по ул. \"Иван Денкоглу\" в участъка от ул. \"Христо Белчев\" до ул. \"Цар Асен I\", като посоката на движение е към ул. \"Христо Белчев\"; - по ул. \"Д-р Георги Вълкович\" с посока на движение към ул. \"Ангел Кънчев\"; Закриват се местата за почасово платено паркиране и местата в режим на платено паркиране \"служебен абонамент\", както следва: - по ул. \"Княз Александър I\" от ул. \"Граф Игнатиев\" до ул. \"Стефан Караджа\"; - по ул. \"Солунска\" от бул. \"Витоша\" до ул. \"Ангел Кънчев\"; - по ул. \"Иван Денкоглу\" от ул. \"Ангел Кънчев\" до ул. \"Граф Игнатиев\"; - по бул. \"Александър Стамболийски\" между бул. \"Христо Ботев\" и ул. \"Братя Миладинови\" - 2 бр. паркоместа отдясно в посока бул. \"Витоша\", в зоната на новата временна автобусна спирка. От 4.30 часа на 7 май 2018 г. до 24.00 часа на 1 октомври 2018 г. се закрива движението на трамвайни линии № 10, 12 и 18 в участъка по ул. \"Граф Игнатиев\" в участъка от бул. \"Витоша\" до пл. \"Журналист\" за № 12 и 18 и до метростанция \"Витоша\" (кв. \"Хладилника\") за №10. Временно се закриват двупосочни трамвайни спирки - \"пл. Гарибалди\", \"пл. Славейков\", \"бул. Васил Левски\", \"УАСГ\", \"пл. Журналист\" и \"ул. Вишнева\". Маршрутите на трамвайна линия №10 и трамвайна линия №12 се обединяват като временна трамвайна линия № 10 – от жк \"Западен парк\" по маршрута си до бул. \"Витоша\", наляво по булеварда, по бул. \"Княгиня Мария Луиза\", през подлез \"Надежда\", бул. \"Рожен\", надясно по ул. \"Илиянско шосе\", по маршрута на трамвайна линия №12 до кв. \"Илиянци\" - двупосочно. Трамвайна линия №18 се закрива. Разкрива се временна автобусна линия № А-ТМ 10 с маршрут - Зоопарка, ул. \"Сребърна\", надясно по бул. \"Черни връх\", надясно по бул. \"Джеймс Баучър\", наляво по ул. \"Свети Наум\", надясно по бул. \"Черни връх\", надясно по бул. \"Евлоги и Христо Георгиеви\", наляво по ул. \"Ген. Гурко\", по ул. \"Алабин\", надясно по бул. \"Христо Ботев\", надясно по бул. \"Ал. Стамболийски\", наляво през площад \"Св. Неделя\", надясно през пл. \"Независимост\", по бул. \"Цар Освободител\", надясно по бул. \"Евлоги и Христо Георгиеви\" и по маршрута си до Зоопарка. Автобусите от линия № А-ТМ10 ще спират на всички съществуващи трамвайни и автобусни спирки по маршрута. - Спирка с код: 6466 – \"Сатиричен театър\" се организира на ул. \"Ген. Гурко\" на 25 м след ул. \"Г. С. Раковски\" в посока Съдебна палата; - Спирка с код: 6467 – \"Съдебна палата\" се организира на ул. \"Алабин\" на 50 м след бул. \"Витоша\" в посока пл. \"Македония\"; - Спирка с код: 6401 – \"пл. Възраждане\" се организира на бул. \"Ал. Стамболийски\" на 55 м след бул. \"Христо Ботев\" в посока пл. \"Св. Неделя\"; - Спирка с код: 6402 – \"пл. Св. Неделя\" се организира на бул. \"Ал. Стамболийски\" на 5 м преди бул. \"Витоша\" в посока площад \"Св. Неделя\"; Спирка с код: 2601 – \"ул. Ген. Гурко\" за автобусни линии № 84 и 184 и от маршрута на № А-ТМ10, да се организира като двойна спирка с втори спирков знак.", "date": "2018.05.03", "title": "Зеленчуковият пазар на ул. \"Граф Игнатиев\" в София няма да остане след ремонта"}
{"url": "https://www.dnevnik.bg/skorost/2018/05/03/3173083_tesla_zapochva_proizvodstvoto_na_krosouvura_si_prez/", "text": "В началото на 2020 г. ще започне производството на новия модел автомобили на \"Тесла\" Model Y. Това ще бъде първият кросоувър на компанията, като се очаква да бъде и най-достъпният електромобил на фирмата. Собственикът на \"Тесла\" Илън Мъск успокои, че лошото финансово състояние на компанията в последните месеци няма да попречи на производството на Model Y. Засега все още не се знае къде ще се сглобява моделът, но се очаква да предизвика \"революция в производството на електромобили\", обясни Мъск. Първоначално се очакваше кросоувърът на \"Тесла\" да започне да се произвежда през 2019 г. От компанията обаче не съобщиха какви са причините за забавянето на процеса, но уточниха, че новият модел ще се сглобява много по-бързо от по-старите. Кросоувърът ще бъде оборудван с 8 видеокамери, 12 ултразвукови датчика и радар, които са предназначени за получаване на информация при лоши метеорологични условия, най-вече при намалена видимост. По непотвърдена информация до момента са направени 400 хил. поръчки за новия модел на \"Тесла\".", "date": "2018.05.03", "title": "\"Тесла\" започва производството на кросоувъра си през 2020 г."}
{"url": "https://www.dnevnik.bg/sviat/2018/05/03/3173080_na_8_mai_armeniia_shte_ima_izbran_premier_zaiavi/", "text": "На 8 май Армения ще има избран нов премиер, каза днес председателят на парламентарната група на управляващата Републиканска партия Вахрам Багдасарян, цитиран от \"Ройтерс\". След среща с опозиционния лидер Никол Пашинян,  който от седмици оглавява антиправителствени протести в страната , Багдасарян декларира пред агенцията, че неговата партия няма да издига свой кандидат за премиер. \"Ние ще подкрепим кандидата, издигнат от една трета от депутатите в парламента, бил той Пашинян или някой друг, и на 8 май парламентът планира да избере следващия премиер на Армения\", каза той. За 8 май е предвидено заседание на парламента в Ереван, на което ще бъде направен втори опит за избирането на министър-председател на мястото на подалия оставка заради масови улични протести Серж Саркисян. На първото гласуване на 1 май  единственият кандидат Пашинян не можа да събере достатъчно гласове , за да бъде избран, припомня агенцията. В подписката за издигането на Пашинян за премиер вече са събрани необходимите 35 подписа, което е една трета от членовете на 105-местния парламент, съобщи междувременно опозиционният депутат Арарат Мирзоян, цитиран от ТАСС. Самият Пашинян заяви, че напрежението в страната няма да спадне, докато не бъдат произведени предсрочни парламентарни избори. /БТА", "date": "2018.05.03", "title": "На 8 май Армения ще има избран премиер, заяви депутат на управляващите"}
{"url": "https://www.dnevnik.bg/biznes/2018/05/03/3173107_kakvi_polzi_shte_ima_bulgariia_ako_kogato_vleze_v/", "text": "Седмица след като  управляващите обявиха , че очакват пътна карта за присъединяване към еврозоната и банковия съюз, Институтът за пазарна икономика представя анализ за очакваните ефекти при влизане на България в общия валутен съюз. Позитивите за икономиката на България от присъединяване към еврозоната са както краткосрочни, така и дългосрочни. Те ще започнат да се усещат още в момента, в който официално започне процесът на присъединяване и страната влезе в чакалнята на еврозоната (ERM II), отбелязва институтът. Покачването на кредитния рейтинг в повечето страни се наблюдава първо още влизането в чакалнята на еврозоната, ERM II, а допълнително повишение обичайно има и при приемането на еврото. Вдигането на рейтинга води до по-ниски лихви за държавата, бизнеса и гражданите и осигурява по-лесен достъп до финансиране и повече инвестиции в икономиката. Най-сетне реформи По-важното следствие е, че подготовката на България за влизане в ERM II и еврозоната ще даде тласък за реформи, смятат икономистите от института. Влизането в ERM II ще е свързано с поемане на ангажименти за структурни промени, които да гарантират \"висока степен на устойчива конвергенция\", както изисква чл. 140 от Договора за функционирането на ЕС. Очакваният положителен ефект може да се сравни с подготовката за членство в ЕС – десетилетието от 1997 г. до 2007 г. беше най-доброто за растежа на България. Банките минават под по-силен контрол За местните банки приемането на еврото ще означава и автоматично включване в Европейския банков съюз, който се изгражда от 2014 г. насам в рамките на еврозоната. Присъединяването към единния надзор над банките в еврозоната ще засили доверието в банковия сектор и ще намали риска от лоши практики. Влизането в еврозоната и достъпът до общите ѝ фондове пък е застраховка срещи бъдещи кризи (например 700-милиардният Европейски механизъм за стабилност, единният механизъм за преструктуриране на проблемни банки и достъпът до ликвидност и рефинансиране от ЕЦБ). Това ограничава силно рисковете за банковата система, а за фиска осигурява по-лесно преминаване през периоди на кризи. Цената на транзакциите пада Влизането в еврозоната намалява и транзакционните разходи по обмен на валута и таксите по банкови преводи. По изчисления на ИПИ само спестените разходи по обмяна на валута за целите на външната търговия надхвърлят 450 млн. евро на година. Това е близо 1% от БВП и е равносилно на намаление на данъка върху печалбата на фирмите наполовина. Спестените по този начин близо 1 млрд. лева ще останат в българските фирми. Отделно присъединяването към еврозоната ще доведе до намаление на таксите по банкови преводи към еврозоната. Това ще спести разходи за българския бизнес и граждани от порядъка на 5-6 млн. евро всяка година, се посочва в анализа. Митовете около членството в еврозоната Опасенията от висока инфлация са силно преувеличени. Според анализите на ЕЦБ, ОИСР и други институции проинфлационният ефект, ако въобще го има, не надхвърля 0.3 процентни пункта в отделните страни, което е много под 1%, се посочва в анализа. Развенчава се и митът, че растежът на българската икономика ще се забави. Сравнение между страните от Централна и Източна Европа в еврозоната и тези извън нея не показва какъвто и да било негативен ефект върху ръста на икономиката от влизането в еврозоната. \"България ще се превърне във втора Гърция\" е друго често твърдение. Икономистите обаче отбелязват, че двете страни имат фундаментална разлика и в добрите, и в лошите времена; всяка година България има по-висок икономически растеж от Гърция, а българският държавен дълг е седем пъти по-нисък от гръцкия. Защо да се върви към еврозоната сега Страната ще пропусне много, ако отложи кандидатстването или се забави, смятат в института. Според тях в настоящите добри времена за европейската и българската икономика вероятността за положително решение при кандидатстване в ERM II е по-голяма. ERM II, или т.нар. чакалня на еврозоната, не е приемала страни повече от десетилетие именно заради кризата и затова сегашният благоприятен момент трябва да се използва. България също е в по-добра позиция – страната вече  излезе от групата на страните с прекомерни макроикономически дисбаланси , наскоро беше повишен кредитният ѝ рейтинг, а през януари 2018 г. пое и председателството на ЕС. На скоростта на еврозоната Междувременно еврозоната непрекъснато се променя. Еврозоната се интегрира по-бързо от останалата част на ЕС и се създава реален риск от Европа на две скорости. Този разлом се подклажда и от излизането на Великобритания, което променя съотношението на силите между страните във и извън еврозоната. Все по-вероятно е важните решения да се вземат от страните в еврозоната, а страните извън нея да са с ограничено влияние. Изпусне ли се възможността сега, България може да чака дълго за следващ благоприятен момент. През 2019 г. предстоят избори за Европейски парламент, ще се сменят съставът на Европейската комисия и ръководството на Европейската централна банка. Никой не знае какво ще се случи след 2019 г., затова не бива да се изпуска възможността да се кандидатства веднага, предупреждават икономистите.", "date": "2018.05.03", "title": "Какви ползи ще има България, ако (когато) влезе в еврозоната"}
{"url": "https://www.dnevnik.bg/zelen/2018/05/03/3173109_ministerstvoto_na_turizma_shte_naloji_neustoika_za/", "text": "Министерството на туризма ще глоби наемателя на плаж Каварна за използване на тежка техника при изграждане на поставяемо съоръжение. Това заяви министър Николина Ангелкова по време на посещение във Варна. Наметел на плажа е Валентин Николов-Цуцко, който е и собственик на хотела и ресторанта на плажа. Той е местен бизнесмен, приближен на бившия депутат от ГЕРБ Живко Мартинов от скандала \"Суджукгейт\". \"Това е недопустимо\", е посочила Ангелкова като е заявила, че за това ще бъдат наложени неустойки на наемателят. Тази сутрин тя заедно с екип на ведомството са посетили на място плажа в Каварна. Инспекцията идва, след като бившият кмет на града сигнализира със снимки в социална мрежа за направен този уикенд голям изкоп на плажа , както и за тежка техника. В понеделник  Цонев изрази опасения , че там ще се излива бетон, за да се строи басейн, което по закон не е поставяне на преместваем обект, а строителство. Ангелкова обясни, че става дума за поставяне на преместваем обект с пластмасова конструкция 72 кв.м, колкото са одобрени в схемата за този обект. При проверката се е установило, че \"Министерството на туризма одобрява мястото и квадратурата\", каза министър Ангелкова. От ведомството ще сезират община Каварна също да се произнесе, тъй като предписанията как да се изпълняват монтажните дейности се извършват от главния архитект на общината. Той се произнася за начина на изпълнение и конструкцията. Схемата на преместваемите обекти съответства на одобрена от ведомството схема през февруари 2018 г. В нея е предвидено поставяне на съоръжение за водоатракционни услуги.", "date": "2018.05.03", "title": "Наемателят на плаж \"Каварна\" ще бъде глобен за използване на тежка техника"}
{"url": "https://www.dnevnik.bg/evropa/2018/05/03/3173124_evroparlamentut_nastoia_deca_da_ne_budat_zadurjani/", "text": "Всички деца мигранти и семейства с деца мигранти трябва да бъдат настанявани в несвързани с лишаване от свобода жилища, докато се разглежда имиграционният им статут, настояха евродепутатите в четвъртък. \"Децата не могат да бъдат задържани поради свързани с имиграцията съображения\" и Европейската комисия трябва да предприеме действия срещу държавите - членки на ЕС, \"в случаи на продължително и систематично имиграционно задържане на деца и техните семейства\", заяви европарламентът в незаконодателна резолюция, приета на гласуване с вдигане на ръка. Според последните данни от Агенцията на Европейския съюз за основните права през септември 2016 г. България е страната с най-голям брой задържани деца мигранти, като броят на задържаните деца в Гърция, Унгария, Полша и Словакия също е бил голям. Не са били задържани деца в дните на извършване на проверки на място в Кипър, Дания, Естония, Германия, Ирландия, Италия, Малта, Испания и Обединеното кралство. Уязвимост В резолюцията се отбелязва, че в Европа живеят приблизително 5.4 милиона деца мигранти, т.е. едно на всеки шест от децата мигранти по света ( данни на УНИЦЕФ ). Почти половината от децата, които са пристигнали през последните години, са непридружени или отделени от своите семейства. Евродепутатите подчертават, че липсата на надеждна информация и дългите процедури по събиране на семейството и назначаване на настойник, съчетани със страх от задържане, обратно изпращане или прехвърляне, карат децата да се укриват, като ги излагат на опасност от трафик, насилие и експлоатация. Европарламентът настоятелно призовава националните органи да ускорят процедурите по назначаване на настойник на непридружените деца, които трябва да се настаняват отделно от възрастните, за да се избегне всякакъв риск от насилие и сексуални злоупотреби. Евродепутатите призовават да се даде приоритет на преместването на останалите непридружени деца от Гърция и Италия и да се продължи работата по всички открити процедури за събиране на разделените семейства без по-нататъшно забавяне. Осигуряване на идентификация и регистрация Евродепутатите подчертават, че е важно да се изгради стабилна система за идентификация и регистрация, за да се гарантира включването и оставането на децата в националните системи за закрила. Те също така призовават да се засили сътрудничеството между правоприлагащите органи и органите за закрила на детето за намирането на изчезнали деца и закрилата им. Евродепутатите изразяват особена загриженост от експлоатацията на момичета за проституция и призоват държавите членки да увеличат усилията и трансграничното сътрудничество за идентифицирането на децата – жертви на трафик, злоупотреби и всякакви форми на експлоатация. Що се отнася до процедурите за установяване на възрастта, в резолюцията се подчертава, че медицинските прегледи на деца трябва винаги да се провеждат по начин, зачитащ достойнството на децата.", "date": "2018.05.03", "title": "Европарламентът настоя деца да не бъдат задържани само защото са мигранти"}
{"url": "https://www.dnevnik.bg/detski_dnevnik/2018/05/03/3173143_s_chetiri_medala_se_zavrushtat_mladite_himici_ot/", "text": "С четири медала се завръща българският отбор по химия от Международната менделеевска олимпиада, която се проведе в беларуската столица Минск между 22 и 29 април, съобщиха от Сдружението на олимпийските отбори по природни науки (СООПН). Тази година всеки от българските представители има свое отличие. В състезанието участваха рекорден брой държави – 22. Общо 130 ученици взеха участие в международната олимпиада. Българите се отличиха с три сребърни и един бронзов медал. Четиримата с награди са: Евгени Стателов, 11 клас, ЕГ - Пловдив - сребърен медал и специална награда в практическия кръг; Петър Христов, 12 клас, СМГ - сребърен медал; Денислав Станчев, 12 клас, ПМГ - Велико Търново - сребърен медал; Камен Петров, 11 клас, НПМГ - София - бронзов медал. Ръководители на отбора са Христо Чанев, който е доцент във Факултета по химия и фармация на СУ \"Св. Кл. Охридски\", и Даниела Цекова – гл. ас. доктор в същия факултет. Международната менделеевска олимпиада по химия се организира за ученици от 10 до 12 клас. Тя се провежда от 1992 г., като до 1997 г. е била само в Русия. От 2016 г. се провежда вече и в страните от бившия Съветски съюз. От 2004 г. във формата на олимпиадата са включени България и Румъния. Малко по-късно и Македония, Молдова и Унгария. Традиционно участниците в отбора са учениците, класирали се на първите 4 места в Националната олимпиада по химия и опазване на околната среда. България ще участва и в 50-ото юбилейно издание на Международната олимпиада по химия, която ще се проведе през юли 2018 г. в Чехия и Словакия.", "date": "2018.05.03", "title": "С четири медала се завръщат младите химици от международната олимпиада"}
{"url": "https://www.dnevnik.bg/biznes/2018/05/03/3173275_shte_otpadnat_produktovite_taksi_za_elektromobilite/", "text": "За електромобилите продуктовата такса ще е нула, съобщи пред членове на парламентарната комисия по околна среда ресорният министър Нено Димов, цитиран от БНР. \"Ще намалим таксите за нови коли, ще запазим тези до пет години, и ще увеличим таксите на по-старите коли, като за електромобилите ще бъдат нула таксите\", каза министърът. Това ще стане с промени в нормативната уредба, които предстои да бъдат публикувани за обществено обсъждане. При първоначална регистрация на моторно превозно средство собственикът плаща продуктова такса. Според сегашната нормативна уредба за нова кола с двигател с вътрешно горене тя е 138 лв., за хибрид - 124 лв, а за електромобил се плащат 102 лв. За колите до 5 г. се плащат съответно 194 лв. за обикновен двигател и 170 лв. за хибрид. За колите до 10 г. сумите са съответно 260 и 215 лв., а за по-старите - 275 и 227 лв.  Подготвят се нормативни промени, които ще бъдат обявени за обществено обсъждане. Димов не уточни от кога се предвижда да влязат в сила промените.", "date": "2018.05.03", "title": "Ще отпаднат продуктовите такси за електромобилите"}
{"url": "https://www.dnevnik.bg/sport/2018/05/03/3173091_voleibolistite_shte_zagreiat_za_ligata_na_naciite_s/", "text": "Българският национален отбор по волейбол за мъже ще изиграе две контроли срещу европейския шампион Русия. Мачовете ще се играят в Москва на 19 и 20 май, а тимът на Пламен Константинов ще пристигне в руската столица на 18 май. Това ще бъдат последните две проверки преди началото на новосъздадения турнир Лига на нациите. Надпреварата, която от тази година заменя Световната лига, ще се проведе от 25 май до 8 юли. Груповата фаза на Лигата на нациите ще включва пет минитурнира в рамките на пет седмици до 24 юни. Финалната шестица ще се играе във Франция между 4 и 8 юли. В първия кръг България ще играе със Китай, САЩ и Аржентина в Пекин съответно на 25, 26 и 27 май. Вторият уикенд с българско участие ще в \"Арена Армеец\" (1-3 юни), където тимът на Пламен Константинов ще премери сили със Сърбия, Австралия и Русия. Отборът започна сезона с 28 играчи . Шампионът на България \"Нефтохимик\" има петима представители, сред които са центърът Илия Петков и посрещачът Георги Петров. Другите от състава на бургазлии са близнаците Георги и Валентин Братоеви, както и либерото Теодор Салпаров. Константинов е повикал трима от финалиста ЦСКА - разпределителя Владимир Станков, посрещача Пламен Шекерджиев и диагонала Венцислав Георгиев. В националния отбор е поканен и талантливият нападател на \"Монтана\" Аспарух Аспарухов. В тима се завръщат диагоналите Николай Учиков и Боян Йорданов, но опитният посрещач Тодор Алексиев няма да е част от състава. Бившият капитан, който прави силен сезон с \"Олимпиакос\", не попадна в групата по собствено желание. ", "date": "2018.05.03", "title": "Волейболистите ще загреят за Лигата на нациите с две контроли с Русия"}
{"url": "https://www.dnevnik.bg/sviat/2018/05/03/3173092_nikaragua_se_umori_ot_vsemogushtiia_prezident_daniel/", "text": "Дълго време той се радваше на невиждана народна подкрепа благодарение на ореола си на партизанин: но Никарагуа сега изглежда отегчена от 72-годишния президент Даниел Ортега, срещу когото се надигна вълна от демонстрации,  довели до смъртта на поне 43 души. Искрата, която възпламени гнева на 18 април, е пенсионната реформа, която въвежда повишаване на вноските и намаляване на пенсиите. За мнозина от жителите на страната - една от най-бедните на американския континент, промяната беше капката, преляла чашата на търпението им. \"Това не ми хареса, защото щяха да ни отнемат пари, с които можем да си купим ориз или захар, пари, от които се нуждаем\", казва 61-годишният пенсионер Хилберто Кастильо, бивш партизанин, участвал в революцията, ръководена от Ортега, който беше начело на Сандинисткия фронт, за сваляне на диктатурата на Сомоса (1936-1979). \"Сандинист съм, но не обичам несправедливостта\", добавя мъжът, който е будувал цяла нощ с мачете в ръка пред магазин за хранителни стоки, за да не допусне плячкосване - допълнителна работа към месечната му пенсия от 175 долара. Не само тежките условия на живот провокираха гнева на никарагуанците: те осъдиха също който е начело от 2007, след като беше управлявал страната от 1979 до 1990 г., и съпругата му Росарио Мурильо, която е вицепрезидент. Бившият партизанин, изглежда, наистина е забравил революционните си идеи и упражнява пълен контрол върху правителството, армията и правосъдието. Президентската двойка сложи намордник на независимите медии, като цензурира например много частни телевизионни канали в началото на протестите. \"Искаме свобода, защото това правителство ни потиска\", казва 66-годишната Емелинда Бландон, дошла на митинг в събота подобно на хиляди други в памет на жертвите от потушаването на народното недоволство. \"Никарагуа трябва да бъде свободна\", добавя студентката Сусана Кастельон, защото \"след толкова време репресиите се завърнаха\". защото той му гарантираше благодарение на сделка с бизнеса икономическа стабилност и почти чудотворно равнище на сигурност в Централна Америка, която е жертва на престъпни банди. \"Това беше нещо, с което бяхме свикнали, но този път решихме да се надигнем. Това беше моментът да кажем стига толкова\", казва Йошуа Гевара, 19-годишен студент, който илюстрира новото поколение никарагуанци, желаещи нещо повече от стабилност и сигурност. Йошуа беше сред първите студенти, излезли да демонстрират за \"по-прозрачна Никарагуа\". Бил е с маска, за да не бъде разпознат, и е защитавал пенсията на 67-годишната си баба. Бурните демонстрации спряха през последните дни, но гневът не е стихнал, особено сред студентите, които настояват за независимо разследване на смъртните случаи. Изненадан от силата на вълната от гняв и критиките на международната общност, като отмени оспорваната реформа, освободи десетки задържани демонстранти и призова към диалог. \"Той призова за диалог, защото беше притиснат\", написа наскоро известната писателка Хиаконда Бейли, според която такъв диалог е само \"мираж\". \"Подкрепяме диалог, чиято първа и най-важна цел е демократизацията на Никарагуа\", обяви Институтът за обществени стратегически и политически изследвания (IEEPP). Католическата църква предложи да посредничи и даде един месец на президента да преговаря, а частният сектор каза, че е готов да участва. Досега не е започнала никаква дискусия. Разривът вече може би е приет от населението: \"Даниел Ортега да си ходи, беше прекалено дълго на власт\", отсича 45-годишната Вида Селедон, дошла на протеста през почивните дни. Опозиционната група \"Да направим демокрация\" призовава Ортега за \"предсрочни свободни и прозрачни избори\", преди изтичането на мандата му през 2021 г. /БТА", "date": "2018.05.03", "title": "Никарагуа се умори от всемогъщия президент Даниел Ортега"}
{"url": "https://www.dnevnik.bg/photos/snimka_na_denia/2018/05/03/3172992_snimka_na_denia_piklyoto_v_brjuksel_stana_reporter/", "text": "Репортерите не всеки ден носят камера и вестник в една и съща ръка, но днес в Брюксел имаше един - Пикаещото момче, \"Манекен пис\" или просто  , както е известен един от символите на белгийската столица. Днешните дрехи на \"най-преобличания манекен\" бяха част от инициатива на организацията \"Репортери без граници\" за  , който се отбелязва днес. Според \"календара\" на преобличане, обявен от градската управа, \"Пикльото\" е сменил дрехите си в 16 ч., този път като пожарникар.. Репортерите не всеки ден носят камера и вестник в една и съща ръка, но днес в Брюксел имаше един - Пикаещото момче, \"Манекен пис\" или просто \"Пикльото\", както е известен един от символите на белгийската столица.Днешните дрехи на \"най-преобличания манекен\" бяха част от инициатива на организацията \"Репортери без граници\" за Световния ден на свободния печат, който се отбелязва днес.Според \"календара\" на преобличане, обявен от градската управа, \"Пикльото\" е сменил дрехите си в 16 ч., този път като пожарникар..", "date": "2018.05.03", "title": "Снимка на деня: \"Пикльото\" в Брюксел стана репортер"}
{"url": "https://www.dnevnik.bg/tehnologii/2018/05/03/3173215_video_tancut_za_rekordite_na_gines_na_1374_drona/", "text": "Използването на дронове става все по-популярно. Управляемите летателни апарати навлязоха в снимането на филми, доставката на пратки, дори и в някои полицейски разследвания. На церемонията по откриването на Олимпийските игри в Пьонгчанг тази година  1218 дрона излетяха и направиха истинско шоу във въздуха.  С това поставиха и рекорд за най-много използвани подобни устройства за забавление на хората. В Китай обаче беше поставен нов рекорд. Компанията \"Еонг\" привлече вниманието на хиляди хора, след като вдигна във въздуха 1374 дрона в град Ксиан. В продължение на 13 минути и на височина от около километър летателните апарати успяха да изобразят чрез светлините си редица фигури. Мащабното събитие обаче не се размина без инциденти. Част от дроновете, контролирани от компютри, загубиха връзка със земята и паднаха. Въпреки проблема, представители на Книгата на рекордите на Гинес обявиха, че опитът е успешен и беше вписан.", "date": "2018.05.03", "title": "Видео: Танцът за рекордите на \"Гинес\" на 1374 дрона"}
{"url": "https://www.dnevnik.bg/photos/2018/05/03/3172766_fotogaleriia_svetovnite_snimki_na_denia_-_3_mai/", "text": "Новородени морски свинчета в кубинска ферма.", "date": "2018.05.03", "title": "Фотогалерия: Световните снимки на деня - 3 май"}
{"url": "https://www.dnevnik.bg/razvlechenie/2018/05/03/3173286_kinoakademiiata_vruchvashta_oskarite_izkljuchi/", "text": "Управителното тяло на Американската филмова академия гласува за прекратяване на членството на комика Бил Козби и режисьора Роман Полански, съобщи БТА. Академията, която раздава наградите \"Оскар\", съобщи в изявление, че актьорът и телевизионен водещ Бил Козби и режисьорът Роман Полански, носител на \"Оскар\", са изключени \"в съответствие с нормите на поведение на организацията\". Членовете на академията са длъжни да отстояват нейните ценности, като зачитането на човешкото достойнство, се казва в текста. Миналата седмица  Козби бе признат за виновен  в сексуални престъпления. През 1977 г. Полански призна, че е правил незаконно секс с 13-годишно момиче в Лос Анджелис, посочва Ройтерс. През октомври миналата година филмовата академия изгони от редиците си продуцента Харви Уайнстийн, озовал се в центъра на разразилия се секс скандал в киноиндустрията.", "date": "2018.05.03", "title": "Киноакадемията, връчваща оскарите, изключи Полански и Козби"}
{"url": "https://www.dnevnik.bg/sviat/2018/05/03/3172576_koi_osven_mareshki_otide_na_sbora_na_evropeiskite/", "text": "Пред всички нас стои голяма цел. Нужно е да разтърсим Брюксел и цяла Европа. Общата ни мисия е да спасим истинските европейски ценности, идентичността и независимостта на държавите, да излезем от хватката на задкулисието. Да дадем урок на всеки самозабравил се политик, дръзнал да предава интереса на народите ни.\" Тези думи бяха произнесени на събор на националистически и евроскептични партии в Ница, организиран на 1 май от Марин льо Пен, лидер на Френския Национален фронт. Но думите не са нейни. Произнесъл ги е Веселин Марешки, който за пръв път участва на \"Фестивал на нациите\". На този форум, известен най-вече като опит на Льо Пен да изгражда мрежи от свои съмишленици из Европа, българският депутат е цитирал и думи на Васил Левски, а като се прибра, заговори за референдум за напускане на НАТО. Тази година мотивацията на Марин льо Пен е още по-силна, защото няма право да се кандидатира за Европейския парламент, но се нуждае от реваш за поражението на президентските избори във Франция преди година. Освен това след година на евроизборите за пръв път от 1979г. няма да гласуват британците, но пък \"Алтернатива за Германия\" (AfD) се представи силно на изборите миналата есен (13% от гласовете) и затова Льо Пен от сега започва кампания да се превърне в европейския център на евроскептиците. В този смисъл е показателно, че във вторник присъства не AfD, а \"Синята партия\" - новият проект на Фрауке Петри, бившата лидерка на AfD. Но на събора в Ница направиха впечатление повече отсъстващите, отколкото присъстващите. Така и не се появи холандецът Геерт Вилдерс, с когото Льо Пен и без това има сложни отношения. Обяснението на домакините бе, че \"той има спешни ангажименти, изискващи да остане в Холандия\". Той първи претърпя поражение на поредицата избори в Европа през 2017г., но е безспорно един от най-опитните политици в тази част от идеологическия спектър. Не пристигна и Матео Салвини - лидерът на италианската \"Северна лига\", с оправданието, че е ангажиран в преговорите за ново правителство в Рим той изпрати видео поздрав. Единственият представител на по-значима сила бе Харалд Вилимски, генерален секретар на австрийската крайнодясна Партия на свободата, влязла в правителството във Виена миналия декември. От 2014г. той е и евродепутат и зам-председател на групата \"Европа на нациите и свободите\". В тази най-малка парламентарна група, доминирана от хората на \"Националния фронт\", членуват също, холандци, австрийци, италианци. От Източна Европа там са единствено двама поляци - и двамата от партия \"Конгрес на новата десница\", събрала на последните избори в Полша едва 0.03% от гласовете. Това е и основният проблем за Льо Пен на форума в Ница - той се оказа предимно събор на периферията на периферията на европейската политика. Това са предимно хора, търсещи път към новия състав на Европейския парламент след като влязоха в националните си парламенти на гребена на национал-популизма. Случаят с Марешки е емблематичен. През март популярността на \"Воля\" - набързо сглобената от него политическа структура (тя така си се нарича - Проект на Веселин Марешки) е била едва 1.8% според допитване на \"Алфа рисърч\". Личната му популярност, в значителна степен поддържана от присъствието му на телевизионния екран, е доста по-висока, почти 10%. Формално, \"Воля\" и Марешки не са част от управляващата коалиция, но по ключови въпроси винаги гласуват с нея в парламента. Което не му пречи в Ница да заяви: \"Ролята ни е важна, защото сме истинската алтернатива на статуквото и с работата си го показваме всеки ден.\" Друго име, с което Марин льо Пен опитва да сглобява нова паневропейска мрежа с визия за една \"друга Европа\", е чешкият националист Томио Окамура, основател на Партията за свобода и пряка демокрация (SPD). Тя е определяна в Чехия като крайно дясна и популистка, има 22 депутати в 200-местния чешки парламент (което я прави четвърта сила), но няма евродепутати, защото е основана през 2015г., т.е. след последните евроизбори. Когато Льо Пен му гостува в Прага миналия декември двамата се обявиха, че искат да променят Европейския съюз отвътре, припомня нацоналната агенция ЧТК. Точно това послание повтори за пореден път Марин льо Пен и в Ница - че европейските националисти трябва да предизвикат отвътре фундаментална промяна на ЕС, защото \"Европа е добра идея, но Европейският съюз я убива\" и \"има катастрофални последици за нашите държави\". \"Възможността да постигнем мнозинство за промяна в Европа не е нереална. От нас зависи да постигнем тази историческа победа\", заяви още тя. Льо Пен се опитва да ребрандира партията си и да я дистанцира от баща ѝ Жан-Мари льо Пен, който остана почетен председател, но и не промени много крайните си убеждения. Във вторник дъщеря му нарочно премести форума на брега на Ривиерата, за да избегне шествието от хиляди привърженици на \"Националния фронт\", които от края на 80-те години отдават почит на Жана Д'Арк (в действителност, денят в нейна чест още през 1920г. е определен да бъде втората неделя на май, но националистите си нарочиха 1 май). Днес лидерът на \"Националния фронт\" смекчи тона за отношенията с Европа и напълно спря да говори за излизане от еврозоната, което бе определено като може би най-тежката ѝ грешка в кампанията за президент миналата година. Сега агитацията е да продължат критиките към имигрантите и мюсюлманите, но да се работи за превземане на европейски структури. Самочувствието ѝ не намалява и поради факта, че партията може да не е популярна, но личното одобрение за нея остава високо. Според последното проучване на Ifop за \"Пари мач\", ако президентските избори бяха днес, тя щеше да събере 23% от гласовете (при 36% на балотажа миналия май). Льо Пен очевидно има европейски амбиции, а евродепутатът Никола Баи от нейната партия обикаля през последните месеци България, Унгария, Литва и Финландия. Енергия на френските националисти се опитва да даде и Стив Банън, бившият главен стратег на Доналд Тръмп, който говори на конгрес през март. Веднага след събора в Ница европейската версия на американското ултраконсервативно и популистко издание Breitbart пубикува разговор с Льо Пен, в който тя казва, че Тръмп греши в демонстрирането на близост с френския президент. \"Макрон не е начабото на нов поитически цикъл, а краят на стария\", казва тя. В разговора с главния редактор Рахим Касам тя изрежда: - Европейският съюз е изчерпан проект и се пука по всички шевове - ЕС е нещо мъгляво, заслепено от идеологията си за свободна търговия и отворени граници - миграционната лудост ще потопи Европа - ЕС се превръща като система в нещо като СССР - след като на практика бяха забранени нациите, трябва да има завръщане на нациите Подобни фрази и метафори се чуват днес от национал-популистите от различни страни в ЕС и със засилването на кампанията за евроизборите през май 2019г. най-вероятно ще се чуват още по-често и силно.", "date": "2018.05.03", "title": "Кой освен Марешки отиде на сбора на европейските национал-популисти"}
