{"url": "https://www.dnevnik.bg/politika/2019/07/14/3937996_radan_kunev_iska_za_po-silen_monitoring_na_sudebnata/", "text": "Боря се за това мониторинга да бъде по-силен, заяви евродепутът от \"Демократична България\" (ЕНП) Радан Кънев пред БНТ. В същото време управляващите искат наблюдението на ЕК над българската съдебна система да отпадне още тази година и  правосъдният министър Данаил Кирилов дори каза, че ще си подаде оставката, ако това е стане . \"Аз лично вярвам и нашите избиратели вярват, че мониторингът е механизъм за защита на правата на българските граждани. Българското правителство не гарантира независимост на съдебната система. Съдебната система не гарантира вътрешна независимост на съдиите и прокурорите. Това са гаранции за всеки един от нас, че живее в правова държава\", каза Кънев. \"Когато правителството не дава тези гаранции ние ги търсим от ЕС. Гражданите трябва да бъдат защитени от властта. Това е много важен елемент от демокрацията. Боря се за това мониторинга да бъде по-силен. Аз защитавам гражданите на България, включително от правителството\", заяви още Кънев. \"Ние не сме тоталитарна държава. В европейския парламент предствлявам интересите на хората, които са дали доверие на \"Демократична България\" и на мен лично\", каза Кънев. Той е убеден, че ЕНП трябва да се промени и \"по-малко да прилича на партиите на Борисов, Орбан, Груевски\" и повече да прилича на западноевропейските примери. \"Демократична България ще се регистрира за местните избори на централно ниво Кънев каза още, че \"Демократична България\" ще се регистрира за местните избори на централно ниво, но във всяка община ще има различна стратегия. \"Ако има вярно решение няма община, в която да не може да се спечели\", смята Кънев. Според него това може да се случи в червени крепости, в смесени райони и дори в София. Радан Кънев смята, че управляващите отменят машинното гласуване, защото основните партии се представят зле в този вот, за разлика от \"Демократична България\". Той заяви, че основните партии искат да продължат \"старите мушенгии\" с броенето на бюлеитините в секциите. За да има инвестици трябва да се инвестира в образование \"Силно е изкушението е да се нахвърлим на правителството. Малко по-балансирано, да не партизираме. Очевидно е, че причини има много. По всяка вероятност важен фактор е ключовото присъствие на Катар като инвеститор във \"Фолксваген\", коментира Радан Кънев голямата верятност новият завод на немската автомобилна компания да бъде открит в Турция, вместо у нас. \"Най-важния фактор е, че в България няма достатъчно квалифицирана работна ръка. най-вероятно това е съществения проблем. Има загуба на кадри с техническо образование в посока Западна Европа. Трябва да си дадем сметка, че за да има такива инвеститиции на големия частен бизнес е необходимо българското общество да инвестира много повече в образованието на гражданите си\", каза още Кънев.", "date": "2019.07.14", "title": "Радан Кънев иска по-силен мониторинг на съдебната система за разлика от ГЕРБ"}
{"url": "https://www.dnevnik.bg/citat_na_deniia/2019/07/14/3938000_citat_na_denia_shte_se_kandidatiram_za_kmet_na_sofiia/", "text": "Това каза омбудсманът Мая Манолова по Би Ти Ви за очакванията, че ще участва на местните избори наесен. Тя има  номинации от няколко организации от БСП  за кмет на София. Манолова обясни, че все още не е решила, но заради трудността, с която работи по каузите си – се амбицира да направи нещо. Манолова заяви, че машинното гласуване по време на изборите за Европейски парламент е доказало, че се крадат гласове. Тя обясни, че високият процент на грешки при отчитането на машинния вот, не е грешка на технологията, а на изборната администрация. \"Машините показаха, че не се отчитат гласове, подадени от гражданите, че се крадат гласове\", каза общественият защитник и аргументира думите си с копия на протоколи от Благоевград. На тях ясно се виждат десетките корекции. \"Така беше и на предишните избори и на местните избори, така ще бъде и наесен. Независимо, че са се подписали членовете на избирателната комисия, последният, които предава протокола, може да продължи да маже отгоре\", каза Манолова. Омбудсманът показа и друг документ, според който малка партия няма гласове, като сбор от хартиено и машинно гласуване, но според софтуера на машината четирима граждани са дали своя вот за нея.", "date": "2019.07.14", "title": "Цитат на деня: Ще се кандидатирам за кмет на София, ако ме вбесят докрай"}
{"url": "https://www.dnevnik.bg/citat_na_deniia/2019/07/14/3938003_citat_ne_denia_boiko_e_unikalen_toi_shte_ostane_v/", "text": "Това каза днес председателят на комисията по култура и медии в парламента Вежди Рашидов, коментирайки процесите в партия ГЕРБ. Той изрази мнение, че Борисов е достатъчно умен и след този си премиерски мандат ще се оттегли и ще даде път на младите. Провокиран с въпрос дали сегашният премиер трябва да постъпи като почетният председател на ДПС Ахмед Доган, Рашидов каза: \"Доган навреме се отдръпна. Остави една млади хора да въртят колелото, но без да го изпуска, то е негово\". В коментар за  окончателното отстраняване на Цветан Цветанов  от ръководните постове в ГЕРБ, което стана миналият уикенд, той каза, че не му харесва как сега всички в партия се правят, че не съществува. \"Цветанов има определени качества и би бил полезен човек за ГЕРБ, но партията е на Борисов. Получил се е разрив\", коментира още Рашидов. Попитан трябва ли държавата да помогне на БНТ,  която е в тежко финансово положение , той обяви, че това може да стане, след като види стремеж към промяна в самата телевизия. \"Радвам се, че СЕМ се спря на на Емил за директор на телевизията. Той е желал винаги да има свободна и демократична телевизия. Вярвам, че Емил ще направи всичко възможно\", каза Рашидов, коментирайки  изборът на Емил Кошлуков за директор на БНТ .", "date": "2019.07.14", "title": "Цитат не деня: Бойко е уникален. Той ще остане в историята"}
{"url": "https://www.dnevnik.bg/sport/2019/07/14/3937998_mach_za_istoriiata_vaterpolistkite_na_ungariia/", "text": "Стане ли въпрос за водни спортове една от най-добрите школи в света е унгарската. Страната го доказа за пореден път, като стартира с победа на световното първенство по плувни спортове в Южна Корея. В турнира по водна топка ватерполистките на Унгария не показаха никаква милост към състава на домакините и победиха с 64:0. Унгарките, които са двукратен световен и трикратен европейки шампион, буквално прегазиха отбора на Южна Корея, който участва за първи път на подобен форум. Това е рекорд на световни първенства и официално най-голямата победа изобщо във водната топка. В отделните части Унгария вкара 16, 18, 16 и 14 гола. Турнирът започна с друг рекорд, след като в група \"А\" Холандия победи Южна Африка с 33:0. Това официално беше рекордът за най-резултатен мач, но много скоро Унгария го подобри. В друга среща САЩ се наложи над Нова Зеландия с 22:3. Корея няма никаква история във водната топка и получи място в надпреварата като домакин на световното. Отборът е съставен от бивши състезателки по плуване, като всички с изключение на капитанката О Хее-Джи (23 г.) са родени след 2000 г. Унгария откри резултата след едва 12 секунди игра от наказателен удар. Още по-впечатляващо е, че отборът вкара 64 гола от 67 удара, а всички полеви играчи се разписаха в хода на срещата. Най-резултатна стана Ребека Паркес с 11 попадения. Корея все пак се отчете с един точен удар още през първата част.", "date": "2019.07.14", "title": "Мач за историята – ватерполистките на Унгария победиха Корея с 64:0"}
{"url": "https://www.dnevnik.bg/razvlechenie/2019/07/14/3938001_dnes_e_posledniiat_den_za_uchastie_v_purvo_nivo_na_car/", "text": "Новият игрален римейк на филма \"Цар Лъв\" вече направи световната си  премиера в Лос Анджелис  с бляскаво събитие в присъствието на всички големи звезди, които го озвучават в оригинал. Сред тях бяха Бионсе, Сет Роугън, Доналд Глоувър и Чиутел Еджиофор. До появата му на българския екран на 19 юли обаче остава още по-малко от седмица. Ако искате да спечелите пет двойни покани за прожекция на филма или други три специални \"лъвски\" награди, до 23:59 ч. днес е времето за участие в първото ниво на  играта  на \"Дневник\" и \"Форум Филм България\". В  първо ниво  въпросът е свързан с режисьора на продукцията Джон Фавро. За да участвате, трябва да имате регистрация в  id.capital.bg. Второто ниво започва автоматично след това и ще продължи до 21 юли. Повече верни отговори ви дават повече шансове за участие в жребия, който ще бъде изтеглен на 22 юли. Подробности за правилата и условията за участие може да откриете  тук .", "date": "2019.07.14", "title": "Днес е последният ден за участие в първо ниво на \"Цар Лъв\""}
{"url": "https://www.dnevnik.bg/politika/2019/07/14/3938005_niama_da_doplashta_za_dooborudvane_na_novite_f-16_no/", "text": "Няма да се доплаща дооборудване на новите Ф-16, но България се отказва за момента от модерни оръжия, като системите за управляемото въоръжение въздух-земя т.н. умни ракети. Това се разбра от от интервюто пред БНР на заместник-министърът на отбраната ген. Атанас Запрянов, който водеше преговорите със САЩ. Пакетът не е затворен България няма да плаща нищо за дооборудване на новите изтребители Ф-16 блок 70, каза Запрянов. Той обясни, че всички системи на самолетите са отворени за добавяне на всякакъв вид оръжия и че с подписването на договора пакетът не е затворен. \"Самолетите, които получаваме имат цялата авионика и електронно оборудване, кодове и програми, отключени на борда, позволяващи да се отключат всякакви оръжия в перспектива и да бъдат използвани ракети въздух- въздух, въздух-повърхност, ако искате въздух-кораб. Така че ние няма да плащаме повече за дооборудване на самолетите, ако закупим каквото и да е оръжие, което е намалено или какъвто е да е нов тип оръжие\", обясни генаралът от резерва. \"Утре правителството ще  трябва да приеме подписаните от министъра на отбраната четири договора , които касаят не само доставката на 8 броя самолети Ф-16 блок 70, но и доставката на боеприпаси към тези самолети, на ракети въздух-въздух различни класове на тези самолети и доставката на цялото оборудване \", посочи Запрянов. САЩ са отсъпили от цената Общата стойност на четирите договора, които ще бъдат приети и предложени на Народното събрание за ратификация е 1,256 млрд. долара. Запрянов каза, че е постигнато намаление, тъй като \"от анонсираната цена на конгреса 1,67 млрд. долара за пакета и започнали преговори при цена 1,410 млрд. долара ние имаме 1 млрд. 256 млн.\". Запрянов обясни, че когато става въпрос за преговори и за цени, че правителството на САЩ чрез програмата за Международни военни продажби (FMS) не е търговец, а е посредник между българското правителство и американските компании, които доставят съответното оборудване. \"Това, което мога да гарантирам е, че програмата FMS, цените на оборудването, които американското правителство определя и дефинира, са същите цени, по които то купува съответните въоръжения и техника от американските компании\", каза той. \"Затова може би за първи път ще кажа в ефир, направленията, в които се работеше по отношение на намаляването на цената, не е само при преконфигурирането на пакета, който в началото на преговорите наистина разширихме умишлено с желание да получим и повече въоръжение... Американското правителство за цената от $1,256 млрд. е направило компромиси и намаления, там където то има право да направи \", увери генералът. Според Запрянов не е вярно, че пакетът с оръжие на самолетите е критичния минимум и дори сме получили предупреждение от американската страна, че ако се отказваме от още неща по сделката от предварителния план, може да се окаже, че си купуваме оръжие, което няма да може да използваме. \"Това беше първоначалното условие и на двете страни, че ние не можем да си позволим да закупим самолет, който няма въоръжение и няма да има бойни способности\", каза той. \"Странно е, че получаваме самолет 4++ с авионика на пето поколение самолет и възможности да управлява оръжия от пето поколение и говорим за Втората световна война, но това си е проблем на критиците, тъй като сега фокусът не е върху качествата на самолета, умишлено, а е върху пакета и то върху една част от управляемите оръжия, които ние не си позволяваме\". С тези думи Запрянов коментира критиките от президенството, че тъй като към момента не купуваме изобщо от управляемото въоръжение въздух-земя т.н. умни ракети - самолетът отива към \"1913 г. и битката при Одрин\", когато сме измисляли да хвърляме ръчни гранати. Пилотите ще се подготвени преди идването на самолетите \"Пилотите ще преминат за първи път пълна програма на обучение в САЩ, поне година и половина, ще се върнат изцяло готови за използване на всички оръжия на самолета. Даже така подготвени може да прелетят със собствените самолети в България. Това се отнася и за техническия състав. Тренажорите, които ще получим, ще позволят обучение на пилотите в България, а ще има и тренажори за обучение на инженерно-техническия състав\", каза Запрянов за бъдещото обучение на пилотите за Ф-16. Модерните навигационни системи на новите самолети изискват особен режим на съхранение и ще се наложи модернизация на инфраструктурата на авиобазите, където ще бъдат и ще се обслужват бойните машини, каза още заместник-министърът на отбраната ген. Атанас Запрянов.", "date": "2019.07.14", "title": "Няма да се доплаща за дооборудване на новите Ф-16, но засега ще са без \"умни ракети\""}
{"url": "https://www.dnevnik.bg/razvlechenie/2019/07/14/3938006_dokumentalniiat_serial_futbolniiat_ekscentrik_za_hesus/", "text": "Испанецът Хесус Хил има много лица - строителен предприемач, футболен магнат и политик. Всички те се събират на едно място в новия документален сериала от четири епизода на HBO \"Футболният ексцентрик\", чиято премиера в платформата HBO GO предстои днес, 14 юли.  С противоречиво реноме, ексцентричен до мозъка на костите и отказващ да се съобразява с правилата във всяка от сферите, в които се изявява, Хил има едно много важно качество – знае как да се хареса на хората, в следствие на което е обожаван от испанските медии. Те и феновете на \"Атлетико Мадрид\" – футболния клуб, чийто президент е в продължение да на цели 16 години, са готови да му простят дори и многобройните нарушения на закона и не особено чисти сделки и скандали, в които постоянно е забъркан. Документалният сериал се опитва да даде отговор и на въпроса защо масовата публика се оставя така лесно да бъде прелъстена от личности със съмнителен морал и цели. Чрез архивни кадри, непоказвани до този момент, лични материали и ексклузивни интервюта с ключови фигури, близки до него през години, \"Футболният ексцентрик\" изследва колоритния живот на Хил в четири часа, разделени на 60-минутни епизоди.  Телевизионната премиера по HBО е насрочена за 22:30 часа на 1 август четвъртък. Заглавието е oригинална продукция на HBO Европа от Испания и с него сериалите в специализираната секция в  HBO GO  стават 11. \"Успех\" (Хърватия), \"Заслепени от светлините\" (Полша), \"Хакервил\" (Румъния), \"Златен живот\" (Унгария), \"Глутница\" (Полша), \"В сенките\" (Румъния), \"Пактът\" (Полша), \"Мълчаливата долина\" (Румъния), \"Пустош и Мамон\" (Чехия).", "date": "2019.07.14", "title": "Документалният сериал \"Футболният ексцентрик\" за Хесус Хил започва днес по HBO GO"}
{"url": "https://www.dnevnik.bg/bulgaria/2019/07/14/3938011_na_belogradchishkite_skali_sa_montirani_lampi_po/", "text": "Общината е поръчала монтирането на метални колчета на Белоградчишките скали, за да се монтират на тях осветителни тела, съобщи Би Ти Ви, като цитира кметът на Белоградик Борис Николов. Вчера председателят на комисията по култура и медии в парламента Вежди Рашидов призова да се спре този вандализъм, а  министърът на културата Боил Банов нареди спешна проверка. Кметът на Белоградчик обясни, че лампите са сложени по настояване на местните жители. Те били поставени на местата на стари осветителни тела и затова не било искано становище от Министерството на културата. \"Едва ли отвори от 10 милиметра ще съсипят скалите. Не е това най-големият проблем, а липсата на закон за почистване на растителността от скалите\", посочи Николов. Докато тече проверката на Министерството на културата осветителните тела ще остана на местата си и ще бъдат пускани всяка вечер в 22 часа.", "date": "2019.07.14", "title": "На Белоградчишките скали са монтирани лампи по поръчка на общината"}
{"url": "https://www.dnevnik.bg/kultura/2019/07/14/3932971_otkus_ot_nito_kapka_voda_na_mindi_makginis/", "text": "Чувството на отговорност я събуди от дрямката и тя се зае с утринните си задачи. Липсата на сън в съчетание с непознатите емоции бяха размътили главата ѝ и притъпили всяка мисъл в съзнанието ѝ. Което беше добър начин да се затриеш. Празните кофи се блъскаха в коленете ѝ, докато уморено се влачеше към езерото, твърдо решена да изтрие хлъзгавите чувства и да се фокусира върху действителността. Лин познаваше чувството на вина отпреди – изпитвала го бе, когато не успееше да изпълни някоя проста задача, възложена от майка ѝ, или пийнеше една глътка повече от пречистената вода. Смазващата тежест на ролята, която бе изиграла в смъртта на майка си, не я напускаше, като тъмен облак, който следваше мислите ѝ през деня и тътнеше буреносно в кошмарите ѝ през нощта. А ето че започваха да я бодат и по-малки игли от вина. Пред очите ѝ мина образът на Стебс, подпрян на камъка в полето, и тя се опита да се отърси от него. Честната сделка с обработка на еленското месо срещу претърсване на лагера на Речниците беше прераснала в каша, която ѝ донесе повече работа, отколкото имаше преди. Но по някаква причина, вместо да се ядосва, че се e насадила на пачи яйца, тя се чувстваше виновна, че не му помогна и го остави да се прибира сам вкъщи. Трябваше да му бъде ядосана, задето самоволно предложи помощ на Илай и Нева от името и на двамата, мислеше си горчиво тя, докато потапяше първата кофа в ледената вода. Стебс като че ли беше решил, че Речниците са тяхна отговорност, а Лин всъщност не беше сигурна, че и тя не мисли така. Оставени сами на себе си, те щяха да са мъртви още преди зимата. Двамата със Стебс имаха шанса да предотвратят тази участ. Коремът ѝ се сви от първите нотки на съмнение. Тъмните, свещени стени на хамбара я успокоиха и тя вдиша въздуха им – застоял и влажен, дъхтящ на разлято масло и призрака на бензин. Над всичко това усещаше уханието на водата; носът ѝ долавяше миризмата на оцеляването. Знаеше какво би направила майка ѝ: нищо. А до малкия гроб под ясените щяха да се появят още два големи. Лин бързо изля втората кофа в резервоара, за да пропъди тази мисъл. После дълго стоя неподвижна, загледана във вълнистото си отражение във водата, чак докато повърхността ѝ се успокои. * Луси се събуди и видя новата си закрилница да седи на отсрещното легло със скръстени ръце и зареян поглед. Протегна се лениво, наслаждавайки се на миризмата на чистата си коса и меките одеяла на гърба си. Топлината я унесе отново, но ръцете ѝ напипаха нещо непознато: червено плюшено кученце, протрито от дългогодишни игри. – Какво е това? – Нищо особено. Намерих го на тавана и ти го донесох – отвърна Лин. Луси погали меката червена козина и твърдата пластмаса на черното носле и очичките. – Твое ли е било? Как се казва? – Наричах го просто Куч. – Куч – повтори Луси, като вдигна големите му уши и ги пусна върху лицето си. – Не те бива много с имената. – Някога имах истинско куче. И на него му казвах Куч. Нямаше нищо против. Луси подхвърли играчката във въздуха. – Какво стана с него? – Не искаш да чуеш – рече Лин, като ловко се пресегна и улови животинчето. Момиченцето протегна ръце, размахвайки пръсти да хване подаръка си. – Може ли да го кръстя Червения куч? – Можеш да го кръстиш, както си искаш – отвърна Лин и пусна кученцето върху гърдите на детето. Луси го прегърна. – Вече е твой. Тя се сгуши отново под завивките, стиснала новия си прекръстен любимец в ръце, и се унесе в сън, докато галеше с пръсти ухото му. – Може ли да те питам нещо? Луси се сепна. – Аха? – Аз хубава ли съм? Детето кимна енергично със златните си къдрици. – Много даже – измърмори то в отговор. Настъпи тишина, нарушавана единствено от равномерното дишане на Луси. – Ха – рече накрая Лин сама на себе си. – Кой да предположи?", "date": "2019.07.14", "title": "Откъс от \"Нито капка вода\" на Минди Макгинис"}
{"url": "https://www.dnevnik.bg/sviat/2019/07/14/3938054_sun_bandi_ot_bulgarski_i_rumunski_djebchiiki_pecheliat/", "text": "Банди от добре обучени български и румънски жени печелят по 20 000 британски лири на месец от обири по улици и магазини във Великобритания, пише британският таблоид \"Сън\" в превод на БТА. Те действали на оживени улици и в посещавани от много хора вериги или шикозни магазини и имали и екипи от хора, които да забаламосват набелязаните жертви. Бандите, наброяващи до пет души, работели на четириседмичен ротационен принцип. Техни мишени били често пъти японски и арабски туристи. Една от бандите била заснета съвсем случайно в акция, когато тайландска туристка си направила селфи със селфи стик. Точно в този момент бандата ѝ отмъкнала 400 лири. В. \"Сън\" се е сдобил и със снимки от мобилни телефони на членове на една от бандите. На една от снимките се вижда голяма камара от банкноти от 20 лири, а на друга коледно дърво, украсено с банкноти от 50 лири. Частен детектив, работещ на Оксфорд стрийт, казва, че обществеността все още не си дава сметка за мащабите на проблема. Много от магазините, в които действат бандите, използват услугите на частни детективи и се обръщат към полицията, само като заловят крадец с хиляди лири у него, тъй като полицията и без това била претоварена от работа. Иначе детективите задържат крадлите, взимат им данните от личните карти, правят им снимка и им издават забрана за влизане в магазина, разказва детективът. Крадлите се състезавали една с друга коя ще се представи по-добре и си имали нещо като собствена Шампионска лига. Начело ѝ сега била крадла, известна с прозвището Диана Експрес. Група от крадли, действащи винаги по пет, се наричала \"Спайс гърлс\". Отделно прякорите на петте в групата били Страховитата, Бебчето, Дъртата, Красавицата и Закръглената. На лондонската Оксфорд стрийт \"гастролирали\" само най-добрите крадли. Изявата там била все едно да играеш финал на Шампионска лига на Уембли, разказва частният детектив. Крадлите обикаляли из цялата страна, а когато натрупали достатъчно пари, се прибирали у дома в огромните си къщи, разказва детективът. Твърди се, че жените са от районите на трите най-големи града в България и от района на Букурещ в Румъния. Те пътували с националните си лични карти, но някои от тях имали и британски шофьорски книжки. За първи път са започнали да идват през 2007 г., когато паднаха ограниченията за работа за българи и румънци. Любимите магазини за действие в Лондон били \"Хародс\", \"Селфриджис\" или чейндж бюрата, но също и магазини от веригите \"Гап\" и \"Топшоп\". Работното време на крадлите било от 10 ч. сутринта с обедна почивка около 13 ч. и после подновяване на работа следобед, като пикът е между 16 и 19 ч. Ако крадлите са две, то става дума за румънки, но по-големи групи са, общо взето, българки, разказва детективът. Крадлите носели дизайнерски очила и скъпи чанти, но се познавали по маратонките, които им позволявали да се придвижват бързо. В магазините те набелязвали жертвите и ги следвали на улицата. Там някоя от тях разсейвала жертвата, като я молела да я ориентира по карта, защото уж се е загубила, или пък се навежда да си завърже точно пред нея обувките. През това време други взимали парите на жертвата.", "date": "2019.07.14", "title": "\"Сън\": Банди от български и румънски джебчийки печелят по 20 000 лири на месец"}
{"url": "https://www.dnevnik.bg/sviat/2019/07/14/3938067_rusiia_e_otkazala_da_obsujda_s_iaponiia_vrushtaneto_na/", "text": "Русия е отказала да обсъжда с Япония въпроса за предаването на Токио на два от четирите южни Курилски острова в рамките на преговорите за сключване на мирен договор, съобщи днес агенция \"Киодо\", цитирана от ТАСС, предаде БТА. Цитирайки източник, близък до преговорния процес, агенцията съобщава, че една от причините за отказа на руската страна дори да обсъжда такава възможност са опасенията на Москва, свързани с японско-американския военен съюз. Отказът бил обусловен и от опасения, че евентуален компромис с Япония по териториалния въпрос може да се отрази отрицателно на равнището на подкрепата за властта от страна на руското население, отбелязва \"Киодо\". Богати на полезни изкопаеми, заобиколени от води с много риба и гарантиращи на руския флот достъп до Тихия океан - четири острова от архипелаг са обект на спор между Москва и Токио, който датира още от края на Втората световна война. Пълният контрол върху тези острови защитава руското Охотско море, разположено по на север, от евентуално нахлуване на чужди подводници.", "date": "2019.07.14", "title": "Русия е отказала да обсъжда с Япония връщането на два от курилските острови"}
{"url": "https://www.dnevnik.bg/biznes/2019/07/14/3938072_kubinskite_jeleznici_pusnaha_purvi_novi_vagoni_ot_40/", "text": "Първите нови вагони от 40 години в Куба поеха на път от Хавана за Гуантанамо в източната част на острова, предаде \"Дойче веле\", цитирана от БТА. Влаковата композиция ще пропътува 915-те километра между двете точки за 15 часа. Билет \"отиване и връщане\" от Хавана до Гуантанамо струва 200 кубински песо (7 евро). С разбити прозорци, липсващи врати и изпочупени седалки влаковете в Куба отчаяно се нуждаят от обновяване. 14-те нови вагона по маршрута включат и четири с климатик, както и вагон-ресторант. През май Куба получи доставка от 80 сини вагона, произведени в Китай, като част от проекта за модернизация, осъществяван от правителството. Новите вагони са част от общо 250 машини, които трябва да пристигнат от Китай до края на годината. Следващата стъпка ще бъде ремонтът на 4200 километра линии и десетки запуснати жп гари из целия остров. Куба се надява, че железопътна система ще бъде изцяло обновена и функционираща до 2030 г. Кубинската железопътна система е пусната в действие за първи път през 30-те години на 19 век. Днес тя не е добре поддържана и няма ново оборудване. Кубинските влакове са едно от най-евтините средства за пътуване на дълги разстояния, но системата е много неефективна. Пътуването от Хавана от Сантяго обикновено продължава 24 часа. С кола се стига за половината време, но е по-скъпо. Макар новите влакове да намалят времето за пътуване, те няма да могат да се движат с максимална скорост, докато не бъде модернизиран релсовият път. Куба подписа споразумение на стойност 1 милиард долара с Русия за модернизиране на железопътната мрежа, информира \"Ройтерс\", като се позовава на агенция \"Интерфакс\". Подробностите обаче все още не са обявени. Според кубинското транспортно министерство влаковете в страната са превозили 6,7 милиона пътници миналата година. Правителството заяви, че иска броят да се увеличи с един милион пътници през 2019 година по дългите маршрути.", "date": "2019.07.14", "title": "Кубинските железници пуснаха първи нови вагони от 40 години"}
{"url": "https://www.dnevnik.bg/sport/2019/07/14/3909885_fotogaleriia_futbolnite_momicheta_na_kamerun_i_tehnite/", "text": "Гаел Дуле Ашери (в средата) е водена от страстта си към футбола. На 17 години любовта й към играта я отвежда в професионалната академия Rails Foot Academy в Яунде, столицата на Камерун.", "date": "2019.07.14", "title": "Фотогалерия: Футболните момичета на Камерун и техните мечти"}
{"url": "https://www.dnevnik.bg/politika/2019/07/14/3938079_abv_shte_se_registrira_samostoiatelno_za_mestnite/", "text": "Партия АБВ ще се регистрира самостоятелно за участие в местния вот, съобщи заместник-председателят на партията Владимир Маринов на пресконференция. Решението е взето на днешното заседание на Националния съвет на партията. Целите на партията, основана от президента Георги Първанов (2002 - 2012 г.), са да запазят и увеличат кметовете и общинските съветници, които имат. \"Не на последно място, беше взето решение за формат на явяване по места, където знаете, че ние сме организация с достатъчно добра коалиционна култура\", каза Маринов цитиран от \"Фокус\". Партията ще търси партньори - \"представители на ляво-центристкия спектър в страната\". \"Анализът, който правим, е, че представителството на левицата в местните органи за самоуправление в изтичащия мандат е катастрофа. Левицата няма нито един кмет на областен център, няма нито един кмет или по-скоро много малко кметове на околийски центрове. Това са големите общини с историята в миналото\", каза лидерът на партията Румен Петков. Той добави, че АБВ има волята и приема проявения от БСП към партията интерес на различни нива – общинско, областно, национално, с готовността да се търсят решения, които да доведат до слагане на началото на разделяне между ГЕРБ и държавата. Петков уточни, че АБВ има повече от 100 общински съветници и повече от 30 кметове на населени места.", "date": "2019.07.14", "title": "АБВ ще се регистрира самостоятелно за местните изборите"}
{"url": "https://www.dnevnik.bg/analizi/2019/07/14/3938080_koi_triabva_da_kaje_kakvo_da_gledash_po_bnt/", "text": "Почти не се чуха публични гласове в подкрепа на избора на Съвета за електронни медии (СЕМ) за генерален директор на БНТ. За сметка на множеството критично настроени – в диапазона от недоумяващи до яростни. Заедно с общото разочарование от изхода на конкурса остана и усещането за безсмислие на самия конкурс. То идваше на първо място от това, че всички запознати с темата предварително можехме да кажем кой ще бъде избран и даже поименно да посочим членовете на СЕМ, които ще гласуват за него. Идваше и внушението, че най-важното качество за бъдещия директор е да се разбере с управляващите да покрият тежкия финансов дефицит на медията. Но без, естествено, да се обсъждат щетите от подобно разбирателство върху независимостта й. Избраният Емил Кошлуков дори пледираше за увеличаване на институционния контрол над БНТ. Досега за толкова години не бях чувал подобно нещо. Даже кандидати, които видимо са разчитали на връзките си с властта, от \"кумова срама\" са се обявявали за по-голяма независимост на обществената медия. Безсмислието на конкурса обаче в най-голяма степен идваше от това, че обществото все по-малко знае какво е и за какво му е обществена телевизия, която да издържа с данъците си. И тук вече, особено след превръщането на интернет в основен информационен източник на активните поколения, и то безплатен, място за общи приказки няма. Въпросът може да намери отговор само ако най-после се опише \"черно на бяло\" и се приеме след публични дебати обществената мисия (задължение, ангажимент) на българската обществена телевизия. Тя трябва да синтезира онова, което днес очакваме от БНТ и което комерсиалните телевизии не могат да ни дадат. И то така, че да се реализира в конкретно програмно съдържание. Само неговото производство има основание да се издържа от държавния бюджет (субсидията трябва да е пропорционална на мисията). Съдържанието извън мисията трябва да се самоиздържа с търговско слово (реклама, спонсорство и продуктово позициониране). Без това ясно разграничение финансирането на БНТ от фиска има сериозен риск да се приеме като държавна помощ спрямо един играч на рекламния пазар, която е забранена в ЕС. И останалите играчи могат да подадат жалби срещу него. Причината, поради която не го правят, не е за хвалба – просто рекламният дял на БНТ е толкова ограничен, че с нищо не ги заплашва засега. Но ако започне да нараства, каквато би трябвало да е целта на всеки генерален директор, БНТ ще бъде обвинена в нелоялна конкуренция. За да не се случи това, въпреки двойното й финансиране, тя трябва със средствата от бюджета да изпълнява задачите, които обществото й е поставило чрез мисията й. Съдържанието, което не е уникално и е сходно с това в комерсиални медии, пък трябва да реализира единствено с приходите от реклама, спонсорство и пр. Без да може да прехвърля пари \"от единия джоб в другия\". Приемането на мисията, освен че ще изпълни задължението ни като държава - член на ЕС, ще реши ключови въпроси, на които сега търсим отговор, като гледаме в звездите. Например колко трябва да е държавната субсидия на БНТ? Размерът й ще може да се изчисли точно според разходите за производство на съдържанието, което отговаря на мисията (в субсидията ще трябва да се прибавят и разходите за разпространение на обществената медия, което е ангажимент на държавата и които в момента генерират основния дефицит). Например спортът част ли е от обществената мисия на БНТ? Очевидно не, защото е съдържание, за което тя се конкурира с комерсиалните телевизии и присъствието му в програмите й трябва да се финансира от реклами. Обратно на културата и нейното отразяване, които са съществена част от мисията на БНТ, защото са насочени към малка публика, без необходимата пазарна мощ да ги издържа сама. Въобще задоволяването на информационните потребности на малките публики е приоритет за обществените медии. Например корупцията. Доколкото тя е централен проблем на днешното ни общество, в обществената мисия трябва да влязат формати, които се борят с нея. На първо място разследващата журналистика. А специално корупцията по високите етажи на властта изисква мисията да защити критическата функция на журналистиката във всичките й формати. Това предполага управляващите задължително да се поставят в ситуация на медиен дискомфорт и изключва приарски интервюта с тях. Например сериалът \"Дързост и красота\". Той бе спрян по БНТ, което е в противоречие с мисията й, тъй като тя в нашето застаряващо общество трябва да предлага съдържание според комуникативните стереотипи на третата възраст. Сондажите показват, че сериалът беше точно такова съдържание. Младите от своя страна могат да бъдат реинтегрирани към БНТ с развитието на онлайн услуги, което също трябва да залегне в мисията й. И т.н. Това, разбира се, са мои бележки по мисията, което не ми е работа. Работа е на експерти в институционално качество и в активен диалог с обществото. Но все не може да се случи заради един неписан договор между ръководствата на БНТ и политиците. Първите предпочитат сами да решават как и за какво да харчат държавната субсидия, а за вторите непрозрачността на изразходването й е добър инструмент за влияние върху първите. Новият генерален директор на БНТ още преди конкурса подсказа, че е готов да спазва този договор повече от всеки друг.", "date": "2019.07.14", "title": "Кой трябва да каже какво да гледаш по БНТ?"}
{"url": "https://www.dnevnik.bg/bulgaria/2019/07/14/3937946_preduprejdenie_za_opasni_valeji_v_pochti_ciala/", "text": "Предупреждение за опасно количество валежи, гръмотевични бури и градушка е обявено за днес за почти цялата страна, сочи справка със сайта на Националния институт по метеорология и хидрология. Единствено за областите Добрич и Силистра няма обявен предупредителен код. Най-сериозни валежи се очакват в Западна и Централна България, като оранжев код е в сила за областите Видин, Монтана, Враца, София област, София, Перник, Кюстендил, Благоевград, Пазарджик, Смолян, , Пловдив, Ловеч, Габрово, Стара Загора, Кърджали, Сливен, Ямбол и Хасково. При оранжев код са възможни наводнения на имоти и в транспортната мрежа, както прекъсвания в електроснабдяването, комуникациите и водопреносната мрежа. Възможно е да се наложи частична евакуация. При този код е в сила опасност при шофирането заради намалена видимост и аквапланинг, посочват от НИМХ. Валежите ще се движат от Запад на Изток. Средното количество на валежите ще бъде между 20 и 30 л./кв.м. за Североизточна България и до 60 литра/кв.м. в останалата част от страната. Ще бъде хладно за сезона с максимални температури между 20 и 25 градуса. По морето ще е облачно, ветровито с валежи от дъжд. Валежите и сравнително ниските температури ще са факт също в понеделник и вторник, като от сряда, времето ще започне да се оправя.", "date": "2019.07.14", "title": "Предупреждение за опасни валежи в почти цяла България за днес"}
{"url": "https://www.dnevnik.bg/analizi/2019/07/14/3937955_izbiratelniiat_kodeks_kato_io-io/", "text": "Промяната на Изборния кодекс преди избори в България е стара, неотменна традиция. От тази гледна точка 2019 г. е особено благодатна, тъй като избори в нея има два пъти, и традицията повелява изборното законодателство да се промени поне два пъти. Видно, законодателят не може да вземе решение точно какъв да е инструментът, чрез който гласоподавателите изразяват вота си, и по тази причина в рамките едва на няколко месеца първо постановява поголовното въвеждане на машинно гласуване във възможно най-кратък срок и и да разчита изцяло на изпитания хартиен метод. Това решение не е изненада за никого – за него говори, най-малкото,  нежеланието на Централната избирателна комисия  (ЦИК) да купи необходимите за всичките 12 хиляди секции в страната машини. Вместо това комисията продължава да наема все по-голям брой от тях за суми, много близки до цената на покупката. Няма да се впускаме в детайли около казуса наем срещу покупка, тъй като той няма да е на дневен ред поне до следващото триумфално завръщане на машинното гласуване, защото, видно, всеки изборен модел у нас е предпоследен. Новият законопроект до голяма степен почива на анализа на ЦИК на изборите за европейски парламенти и в частност на неговите изводи за прилагането на машинно гласуване. Анализът посочва, в най-общ план, следното: – напълно очаквано, особено с оглед на наема и прекалено краткия срок за обществената поръчка преди избори 2019;  за машинно гласуване, което прави цената на всеки така подаден глас неоправдано висока на фона на хартиеното гласуване;  да провеждат избори с \"новата\" изборна технология;  при отчитането на гласовете и преференциите. На този фон, отпадането на гласуването с машини изглежда напълно оправдано. От една страна провеждането им е много по-скъпо, а от друга единственото видимо предимство – улеснението на гласоподавателите и елиминирането на недействителните гласове и грешките при броенето, очаквано, не се материализира. За щастие, не се материализира и напълно реалната възможност за компрометиране на изборния процес, или поне няма свидетелства за това в доклада на ЦИК. На практика изброените по-горе проблеми са почти изцяло Тук е мястото да кажем обаче, че фокусирането на дебата за изборните правила около машинното или хартиеното гласуване и последователното прескачане от едната до другата крайност е безплодно. Нито един от тези варианти няма да доведе до чувствително подобрение на изборния процес, но пък доста успешно създава впечатление за реформа. Преди всичко, за да работи добре избирателната система на една наистина демократична държава тя следва да бъде предвидима. Това обаче е невъзможно, когато веднъж на полугодие се обсъждат кардинални промени в нея – например последните касаят значителна  промяна на режима  на преференциално гласуване, която на практика елиминира възможностите за пренареждане на партийните листи. Обратно, за да не се намират избирателите, секционните комисии и дори самите партии в постоянно състояние на несигурност и адаптация към радикално нови условия, е При това такива правила, които могат да издържат няколко поредни избори без значителна промяна и скокове от едната крайност в другата. По тази причина, след като ставаме свидетели на края на машинното гласуване, поне до следващите избори, дебатът около създаването на устойчиви изборни правила трябва да се съсредоточи около няколко основни теми: Понастоящем то се намира в едно особено  междинно състояние , в което все още се очаква неговото въвеждане, но предвидени за тази цел срокове в закона няма. Същевременно ЦИК се опасява за гарантирането на сигурността на вота при въвеждането на този метод на гласуване и влиянието му върху изборните резултати. Крайно време е да се преценят положителните последствия и потенциалните рискове, и да се вземе решение дали да се гласува електронно в близко бъдеще или на този етап да бъде премахнато от изборните правила; . Видимо, много от проблемите – включително при въвеждането на машинно гласуване– идват от преброяването на гласовете и изготвянето на списъците. \"Застопоряването\" на изборните правила до известна степен ще помогне с този проблем, но е редно да бъдат обсъдени и варианти като професионализиране на изборната администрация на средно равнище и създаване на преброителни центрове;  Честността на провеждането на демократични избори предполага те да отразяват волята на гласоподавателите. Понастоящем обаче в избирателните списъци фигурират немалко \"фантомни\" избиратели, чието присъствие има потенциала да влияе на резултатите. Радикално решение на този проблем би била активната регистрация за следващите парламентарни избори, на база на която да се изградят нови списъци, но има и междинни варианти които заслужават обсъждане;  Въвеждането на напълно мажоритарна избирателна система би имало доста  негативни ефекти  върху изборния процес, особено върху представителството на избраните органи. Налице са обаче множество различни възможности за  увеличаване на мажоритарния аспект  на пропорционалното гласуване, които могат да бъдат адаптирани за българските условия. Намирането на окончателни решения на тези и още няколко по-дребни проблеми е в състояние да сложи край на безкрайното йо-йо на изборните правила, в което се намираме. Оттам, предвидимостта на изборите само ще облагодетелства демократичния процес, бил той с или без машини за гласуване.", "date": "2019.07.14", "title": "Изборният кодекс като йо-йо"}
{"url": "https://www.dnevnik.bg/bulgaria/2019/07/14/3937942_nai-chetenoto_v_dnevnik_sreshtata_na_borisov_s/", "text": "1.  И влизат в един бар Борисов, Божков, Ганчев, Домусчиев и... Цацаров  (33 744 прочитания) 2.  Талонът с 10 билета за пътуване в София вече важи за повече от един пътник  (32 384) 3.  Слънчев бряг ли? И на Майорка хотелиерите питат къде са туристите  (32 223) 4.  Извънредно положение в Халкидики след буря с жертви и ранени  (32 065) 5.  Гимназиите в София, в които се влиза най-трудно  (30 748) 6.  Новият завод на \"Фолксваген\" отива в Турция  (26 910) 7.  Отхвърлен кандидат за продажби на винетки съди пътната агенция и сезира Европейската комисия  (24 879) 8.  Моряците в руската подводница предотвратили \"катастрофа от планетарен мащаб\"  (24 699 прочитания) 9.  Телевизия \"Алфа\" изчезна от биографията на Кошлуков  (23 656) 10.  Съветска подводница изпуска радиация 30 години след като потъна край Норвегия  (23 203)", "date": "2019.07.14", "title": "Най-четеното в \"Дневник\": Срещата на Борисов с футболните шефове"}
{"url": "https://www.dnevnik.bg/sport/2019/07/14/3937875_kak_ananasut_popadna_vurhu_shampionskiia_trofei_na/", "text": "За \"Уимбълдън\" традицията е всичко. Белите дрехи на състезателите, аристократизмът, ягодите със сметана са част от задължителните елементи, съпътстващи тенис турнира. Такава неделима част е и... ананасът на върха на шампионския трофей. Да - по-наблюдателните знаят, че на купата има малък ананас. Но защо? Отговорът е неясен и забулен в мистерия. Настоящата купа на \"Уимбълдън\" е различна от тази, която са получавали шампионите в началото. Тя не е първата, не е дори втората, разказва \"Евроспорт\". Първите две остават постоянно притежание на Уилям Реншоу, който още през 19-и век ги печели три пъти поред. Затова директорите на турнира решават да поръчат нов трофей, който никога да не става притежание на шампиона, без значение колко пъти е спечелен. Най-добрата фирма за направата на трофеи по онова време е базираната в Бирмингам Elkington and Co. Компанията обаче фалира през 1963 г. и много малко от архивите ѝ са запазени. В момента шампионите получават купата при награждаването, но след това тя остава на \"Ол Инглънд клъб\", а победителите взимат умалено копие. Колкото до ананаса - най-разпространената теория за появата му на трофея е свързана с това, че много преди началото на \"Уимбълдън\" този плод е смятан за един от символите на богатството и могъществото на английската корона. През 1698 г. крал Уилям III поръчва за двореца в Кенсингтън специална посребрена маса, чиято декорация включва фигура на ананас в реален размер. Този плод има специално значение за Уилям, тъй като първият култивиран в Европа ананас е дошъл от Холандия. Това става във време, в което Холандия и Франция всячески си съперничат за лидерската позиция в изкуството на градинарството. Дали създателят на трофея на \"Уимбълдън\" е вложил същия смисъл при поставянето на ананаса върху купата не е известно. Но е факт, че нещата, които ананасът е символизирал векове преди това – висок обществен статус, престиж, богатство и успех – прилягат напълно на носителя на титлата на тенис турнира в Лондон. Кой ще бъде този човек през 2019 ще се разбере тази вечер. Във финала един срещу друг застават шампионът Новак Джокович и рекордьорът по титли от Големия шлем Роджър Федерер. Мачът е от 16.00 часа и ще се излъчва на живо по \"Евроспорт 2\".", "date": "2019.07.14", "title": "Как ананасът попадна върху шампионския трофей на \"Уимбълдън\""}
{"url": "https://www.dnevnik.bg/analizi/2019/07/14/3937538_bulgariia_makedoniia_shte_ostanem_li_v_plen_na/", "text": "И слава Богу! Но в една латентна и инертна форма мнозинството българи останаха с очакването, че македонците – щат не щат – скоро ще се признаят за българи, няма къде да ходят. Ние добре разбираме и наследството на сръбския – югославистки контрол върху Македония, и притаената мощ на УДБА-та върху македонския елит и институции (така както КГБ никога не си е отивала от България) Виждаме успешните сръбско-гръцки проекти за съхраняване на Македония в общата ос между Атина и Белград чрез издигането на власт на хора от бившия югокомунистически елит или като Груевски – от \"ВМРО\". Това, което също виждаме, но не можем да си обясним е масовата популярност на сръбския турбо фолк и на цялостната наследена от миналото сръбска масова култура в Македония. Гневим се на все още разпространената югоносталгия, забравяйки две важни неща. Първо, че у нас също има немалко носталгици по времената на комунистическата диктатура. И второ, че времената на комунистическа Югославия се оказаха времето на най-заможно съществуване на македонците около Вардара кажи-речи в цялата им досегашна история. Комбинацията между устояващата на времето различност на събратята ни край Вардар и очакванията те отново да припознаят ако не настояща българска идентичност, то поне очевидното си българско минало, доведе до създаване сред немалки групи на българското обществено мнение на едно специфично отношение на скептицизъм и раздразнение от оцеляващото статукво на македонизма в Република Македония. Лидери на това отношение станаха публични фигури – \"експерти по македонския въпрос\", изградили кариерата си и популярността си върху систематично негативно (на моменти – подигравателно) отношение към македонската различност – оправдана или не. Тези хора бързо се превърнаха в лидери на българската \"политика на идентичността\" спрямо Македония. Те циментираха позициите и влиянието си съвместно със своите аналози в Скопие, които се препитават от традиционните постулати на антибългаризма, наследен от миналото и доизграждан в процеса на кризисно утвърждаване на македонската независимост след 1991 г. Българско-македонските отношения се превърнаха в процес, който е изумително лесно управляем от страна на всеки недоброжелател – както на България, така и на Македония, където и да се намира той – в Белград, в Атина, в Москва или другаде. Стратегическата схема на торпилиране на българско-македонското партньорство и сближаване се отличава с пределна простота. Пращаш някого – в София или в Скопие – да излезе публично и да каже или да направи нещо гадно или обидно за другата страна. Каквото ще да е – взето от история, от настояще, ченгеджийска интрига, опашата лъжа. Може и нищо да не казва – достатъчно е изложба да направи, филм да прожектира, нещо безобразно на граничния пункт да организира (имаше такива случаи). От другата страна със сто процентова сигурност скачат на крака професионалните експерти по българско-македонските отношения. Следват дни – седмици на вдъхновена неприязън, нападки, заплахи и тотално отравяне на двустранните отношения за известно – по-кратко или по-дълго време. Същите елементарни схеми се вихриха в навечерието на подписване на договора между България и Македония преди две години и преди ратификацията му. Аналогична бомба гръмна и в комисията за общото наследство – въпреки че тя би следвало да работи настрани от актуална политика и корист. \"Политиката на идентичност\" не е феномен, който може да се прекрати или да се забрави. Както болезнеността на македонския въпрос за българското национално съзнание, така и отчаяната нужда от преподреждане на максимално убедителна национална утопия и идентичност на македонското обществено съзнание правят от \"политиката на идентичността\" неразделен спътник на българско-македонските отношения в обозримо бъдеще. , в максимално бърз порядък да разгърнем и утвърдим политиките, практиките, проектите на двустранно сътрудничество в прагматичните области на икономиката, инвестициите, търговията, инфраструктурата, сътрудничеството в отбраната и сигурността, образованието и европейската интеграция, на междучовешките контакти. , да се въоръжим с търпение, упоритост и добронамереност за да разчистваме стъпка по стъпка натрупаните планини от конфликт, болка, враждебност и несъвместимост на \"политиките на идентичността\" – в дългосрочен план.  – най-важно – да правим винаги оперативна разлика между едното и другото, между динамиката на прагматичното сътрудничество и бавното, внимателно преизграждане на съвместимост и близост в областите на идентичността – история, култура, наследство. Договорът, подписан между България и Македония бе бавен десетилетия и стана възможен и реален преди всичко благодарение на стратегическата инициатива от страна на Запада да се стабилизират (Западните) Балкани предвид нарастващия алтернативен геополитически натиск и пробив на Русия и Турция в региона през последното десетилетие. Москва усилено превръща Сърбия и Република Сръбска в Босна и Херцеговина в свои стратегически предмостия за нова подялба на Балканите (да споменем и арогантното навлизане на русия стратегически интерес у нас, в България). Турция води гъвкава и перспективна политика на интеграция на мюсюлманските общности на Балканите в своята стратегия за геополитическо завръщане в региона (позната и като неоосманизъм). Трудната функционалност на Босна и Херцеговина, ескалацията на конфликта между Белград и Прищина и крехкият етнически баланс в Северна Македония са само примери в пъзела на полуомиротворените след кръвопролитието от 90-те години Балкани. В този контекст кланово-олигархичният режим на Груевски играеше ролята на ключов фактор за ефективно блокиране на двустранните отношения както с България, така и с Гърция и Албания. Тази блокада предотвратяваше дори и най-малките стъпки за европейска и атлантическа интеграция на Република Македония и откриваше широко вратата за навлизане на руския и турския стратегически интерес както в Македония, така и в по-широкия регион около нея. Затова смяната на правителството в Скопие и позициите, заети от новия премиер Заев отвориха качествено нови възможности за подобряване на българско-македонските отношения като част от ускорения процес на евроатлантическа интеграция на самата Македония. Новата динамика на българско-македонските отношения и разрешаването на поредица двустранни проблеми, наследени от десетилетия бяха част от този ускорен процес на интеграция на Македония, който изискваше разрешаване на проблемите между Скопие и неговите съседи. Както българско-македонският договор, така и Преспанският договор между Атина и Скопие се оказаха интегрална част от този процес на евроатлантическа стабилизация на балканския регион. Чудно ли е, че московската агентура и в София, и в Скопие, и в Атина отхвърля толкова ожесточено тези договори? Има един основен инструмент за осуетяване на успешното развитие на двустранните отношения между София и Скопие в контекста на тяхната европейска и атлантическа интеграция. Това е целенасоченото смесване на \"политиката на идентичността\" с дневния ред на прагматичното и динамично – за да не кажем спешно – сътрудничество между двете страни в икономика, инфраструктура и сигурност. Отношенията между България и Македоноя през последните 30 години са имали различна степен на интензивност и ползотворност – от чувствителното затопляне и сътрудничество между кабинетите на Иван Костов и Любчо Георгиевски до хладната дистанция и самоизолация на режима на Груевски. В този контекст си струва да кажем няколко думи и за работата на българско-македонската историческа комисия. Не зная кой какво е очаквал и очаква от нея, но нейната работа не може да бъде нито бърза, нито светкавично успешна. Преди всичко, задачата поставена пред нейните членове е да открият и формулират теми, събития и исторически личности, които могат да бъдат свързващо звено и основа за приближаване на двете страни в тъй чувствителната сфера на \"политиките на идентичността\". Смятам, че в тази сфера Македония има да променя наистина доста повече неща, отколкото България (Без това да означава, че ние нямаме митове, с които трябва да се разделим.) Но хайде да мислим спокойно и разумно. Идентичността е конкретна рамка – основа на човешкото съзнание: лично, групово и обществено. Затова тя се променя бавно и противоречиво. Идентичността е като голям кораб в океана, който прави завой бавно и предпазливо – поради огромната инерция, характерна за голямата му маса. Ако идентичността се сменя светкавично – \"корабът\" загребва вода и потъва. Правителството на Заев в Скопие си дава сметка за неудържимостта на тази национална митология, с която бе натоварен македонизмът както по времето на втората Югославия, така и при \"античкия\" експеримент на автократа Груевски. \"Античката\" идентичност е по-лесна за отхвърляне – може би защото е по-нова и по-абсурдна. Ядрото на югослависткия македонизъм ще се променя по-трудно и по-бавно поради страхове, че изоставянето на неговите митове може да застраши самото съществуване на македонската държава. Знаем, че в нашите обществени среди има хора, които биха насърчили \"обръщането на кораба\" – корабокрушението на македонизма. Това е обяснимо като емоционална реакция, но промислено ли е като стратегическа визия? Какво очаква Република Северна Македония (РСМ), ако тя навлезе в остра криза на обществена и държавнополитическа идентичност? Щастливо обединение с България, или фрагментация, конфликт, отровени регионални отношения и нарастваща заплаха от ново отваряне на тъмните страници от балканската история? Ако допуснем внезапен срив на македонизма – особено под пряк български натиск – каква идентичност ще изплува отдолу? Симпатия към България или още по-голяма омраза ще носи тази идентичност? Съществуването и стабилността на РСМ е основната предпоставка за геостратегически баланс в нашата част на Балканите, на чиято основа е единствено възможно позитивното стопанско, демократично и обществено развитие на всички страни в региона. Ние отхвърляме \"политиката на идентичността\", осигурила съществуването на класическия македонизъм върху антибългарска основа. Но сме заинтересовани от постепенна и положителна еволюция на предефиниране обществената и държавнополитическа идентичност на Македония в посока на доверие, партньорство и общ интерес между България и РСМ като суверенни страни и близки съседи. България е заинтересувана от един устойчив във времето и последователен процес на промяна и адаптация на историческите митове – най-вече македонистки, но също така и наследени от българската история, който ще бъде естествената основа за сближаване на двата народа. Ние не знаем дали това сближаване ще доведе до една в значителна степен припокриваща се идентичност, или ще съхрани специфичната идентичност на нашите македонски съседи в една нова концептуална рамка, която да загърби антибългаризма и да ни направи отново ако не братя, то поне близки съседи, споделящи успеха си и разрешаващи съвместно проблемите си. Не съм пленник на илюзии и зная, че върху нейните членове се оказва и ще се оказва политически натиск. Без него няма да минем – най-малкото като стимул за добронамереност и като инструмент за коригиране на провокации и от двете страни. Но този натиск не бива да бъде нито открит – публичен, нито заплашителен. Комисията трябва да работи зад закрити врата, да се отчита публично за работата си, а политиците трябва да оценяват нейните постижения или недостатъци, за да коригират съвместно изискванията си към нея. Струва ми се, че българско-македонските двустранни отношения биха били успешни, ако магистралата и железницата София – Скопие, както и редица други прагматични проекти бъдат осъществени значително по-бързо, отколкото ще се случи финалното затваряне на дилемите, свързани с \"политиките на идентичност\". Нека дадем прагматичен шанс за сближаване на България и Македония в конкретни, практични неща. Ако успеем – по-дългосрочните цели ще имат по-здрава основа. Защото успехът в двустранните отношения ще променя и двете страни – може би не много бързо, но с висока степен на сигурност.", "date": "2019.07.14", "title": "България – Македония: ще останем ли в плен на \"политиката на идентичността\" (втора част)"}
{"url": "https://www.dnevnik.bg/evropa/2019/07/14/3936509_horata_koito_shte_reshat_koi_da_bude_sledvashtiiat/", "text": "Във вторник по обед в клуба на консерваторите в Епсъм трима мъже с прошарени коси пият бира, заобиколени от подложки за чаши, лакирано дърво и дъска с имената на председателите на клуба още от 1890 г. През 2019 г. един въпрос доминира в разговорите им, както и в британските политически дебати – кой ще бъде следващият лидер на тяхната партия и премиер на Обединеното кралство, разказва \"Блумбърг\". Именно в клубове като този в аристократичния английски пазарен град на 18 мили югозападно от Лондон въпросът ще бъде решен. А заедно с него ще се определят и видът на британското правителство, както и съдбата на Брекзит. Общо 160 хил. членове на Консервативната партия, които представляват едва 0.24% от населението на Обединеното кралство, са хората, които гласуват по пощата дали Борис Джонсън, лицето на кампанията за Брекзит, или външният министър Джереми Хънт да бъде следващият министър-председател.  Който и да победи , ще трябва да поеме управлението на Великобритания във време, изпълнено с рискове и с оставащи едва три месеца за постигане на по-добра сделка за развода с Брюксел (която след това трябва да бъде одобрена от скептичния британски парламент) преди планираната дата за Брекзит – 31 октомври. Обратно в бара 73-годишният Джон Съливан спира да гледа крикет на телефона си и отпива от бирата. Бившият пожарникар подкрепя цветистия фаворит за поста Джонсън вместо \"сивия\" Хънт. Джонсън, казва той, е \"риск\", но сега е време за рискуване. Три години след като Великобритания избра на референдум да напусне ЕС, консерваторите са уморени от неуспехите на Тереза Мей да осъществи Брекзит. Много от тях сега виждат в авантюристичния стил на Джонсън най-голямата си надежда за излизане от ЕС, дори и това да се случи без сделка и наред с всички щети за икономиката, до които подобно развитие би довело. Джонсън бе ясен. Той е готов да изведе Обединеното кралство от ЕС до крайния срок 31 октомври със или без сделка - по собствените му думи Хелоуин трябва да е денят на Брекзит, \"победа или смърт\". Хънт отхвърли твърдия срок, като каза, че би изчакал няколко дена, ако може да се постигне сделка. Той все пак подчерта, че е готов за излизане без споразумение, ако ЕС не направи компромис. Джон Уилямс се шегува, че се е присъединил към клуба на консерваторите в Епсъм, защото бирата е евтина. А с билярдната маса и състезанията по дартс той е и средище за общуване за бившия войник. През 2016 г. гласува за излизане от ЕС, но все пак планира да се премести на Корфу. \"Тъкмо приключих курс лъчетерапия за рак и още нямам резултати, но мисля, че имам три до пет години максимум. Искам да изживея оставащите ми години на слънце\". Преди да емигрира обаче, Уилямс ще гласува за следващия лидер на торите и клони към Джонсън. \"Той е малко като палячо и е цапнат в устата. Но в крайна сметка мисля, че е добър човек\". За Хънт казва, че изглежда \"слаб\" и нежелаещ да взима решения. Макар партийните ръководители да не искат да публикуват подробности за поддръжниците си, анкети показват, че членовете на торите не са представителна извадка за населението като цяло. Проучвания на Съсекския университет и университета \"Куин Мери\" показват, че 64% от консерваторите са мъже и живеят в южната част на Англия. Около 48% от членовете на Консервативната партия са над 65 години в сравнение с 18% от населението на Обединеното кралство. В мола в центъра на Ептъм Тони Бърджис, на 81 години, пие кафе с жена си. Той обяснява, че ще гласува Джонсън да изкара Великобритания от задънената улица около Брекзит, защото страната се нуждае от лидер като Уинстън Чърчил. \"Колкото и да се възхищавам на господин Хънт, той е твърде слаб. Трябва ни някой неудобен, хаотичен, добре образован, безкомпромисен, който да постигне нещо\". Бърджис е бивш директор в Barclays Plc и е пенсионер от 20 години. Казва, че не се притеснява от Брекзит без сделка, и твърди, че ситуацията трябва да бъде \"изяснена\" по един или друг начин. Брекзит разруши традиционните приоритети на Консервативната партия. Според проучване, проведено между 11 и 14 юни сред 892 нейни членове, 61% биха приели \"значителни щети\" за икономиката в замяна на излизане от ЕС; 63% са готови да позволят Шотландия да се отдели от Обединеното кралство, а 54% биха предпочели да видят Консервативната партия \"разрушена\", ако това значи Брекзит да се осъществи. Във Фарнхем, графство Съри, окръгът, който Хънт представлява, може да се срещнат и тори с различна гледна точка. \"Аз съм за оставането\", казва Джени Пит, на 64 години, член на Консервативната партия от 15 години и избирател на торите от още по-дълго време. \"Мисля, че случващото се сега е огромен срам\". Тя си спомня момента, в който разбрала, че Великобритания е гласувала да излезе от ЕС. \"Онази сутрин плаках и си помислих: какво направихме?\" За Пит \"развод\" бе сделка би бил анатема за традициите на Консервативната партия. \"Мисля, че Борис ще спечели, но ще спя по-спокойно, ако знам, че съм гласувала против него\". Тя обаче е изключение. Има и други причини отвъд Брекзит, които мотивират консерваторите да изберат Джонсън. Те се нуждаят от лидер, който да може да се пребори с популизма на политическата левица и десница. Торите са изправени пред екзистенциална заплаха от новата Партия на Брекзит на Найджъл Фараж, която спечели най-много гласове на изборите за Европейски парламент през май. Преподавателят по хуманитарни науки Патрисия Уолис приема, че Джонсън не излага много факти в подкрепа на аргументите си, но смята неговата способност да печели избори за изключително важна. Победителят ще бъде обявен на 23 юли.", "date": "2019.07.14", "title": "Хората, които ще решат кой да бъде следващият британски премиер"}
{"url": "https://www.dnevnik.bg/bulgaria/2019/07/14/3937944_nai-komentiranoto_v_dnevnik_zavodut_na_folksvagen_i/", "text": "1.  Новият завод на \"Фолксваген\" отива в Турция  (461 коментара) 2.  Руските ракети С-400 започнаха да пристигат в Турция, очакват се санкции от САЩ  (424) 3.  За да пести, България купува Ф16 с функции от 1913 г., предупреди сътрудник на президента  (398) 4.  Правителството одобри договора за F-16 със САЩ, ще струват по-малко от очакваното  (336) 5.  Радев в писмо до Путин: Народът не забравя решаващата роля на Русия за Освобождението  (328) 6.  Моряците в руската подводница предотвратили \"катастрофа от планетарен мащаб\"  (307) 7.  Предозиране: Роди на майка си внуче, вместо да й купуваш тиган  (287) 8.  Служител на хотел в Слънчев бряг нападна и изгони израелски туристи  (246) 9.  Радев: Цената за изтребителите е приемлива, ако в нея е включено всичко необходимо  (241) 10.  Социализмът, обяснен като за тийнейджъри  (240)", "date": "2019.07.14", "title": "Най-коментираното в \"Дневник\": Заводът на \"Фолксваген\" и руските ракети за Турция"}
{"url": "https://www.dnevnik.bg/tehnologii/2019/07/14/3936220_nai-golemiiat_cuftej_na_vodorasli_v_sveta_se/", "text": "Американската космическа агенция НАСА установи най-големия цъфтеж на водорасли в света от момента, в който следи този процес чрез събраните данни от снимките на сателитите си. Поясът от кафяви водорасли се разпростира от Западна Африка до Мексиканския залив и преминава през целия Атлантически океан. Според учени от Университета на Южна Флорида процесът се дължи на океанските течения. Същите тези течения очертават границите на Саргасово море, което се намира в средната част на Северния Атлантически океан. Цялата му повърхност е покрита с водорасли и водата не се вижда от тях. От различни страни в него проникват и различни течения и така водата в морето се върти по часовниковата стрелка. Тези течения действат като преграда и не позволяват водата в Саргасово море да се смеси със студените води на океана. Досега в НАСА не са виждали разпростиране на цъфтящи водорасли на толкова голяма територия. От агенцията уточняват, че при цъфтеж водораслите увеличават значително масата си и могат да предизвикат сериозни проблеми при водния транспорт. Агенцията припомня още, че през миналата година повече от 20 милиона тона от тях са се носили по повърхността на водите на Карибско море, Мексиканския залив и източния бряг на Флорида, като това са едни от най-популярни плажни дестинации. Според Чуанмин Ху от Американския колеж по морска наука химичните процеси в Атлантическия океан трябва да са се променили сериозно, за да се стигне до толкова масивен цъфтеж на водорасли. \"Биохимичните процеси в океаните на Земята се променят в отговор на естествените и човешките действия. Може да сме свидетели на промени в екосистемите на океаните, които биха могли да имат важни последици за морските организми, от които зависи и човекът\", каза от своя страна Пола Бонтемпи, която управлява програмата на НАСА по биология и биогеохимия на океаните.", "date": "2019.07.14", "title": "Най-големият цъфтеж на водорасли в света се разпростира от Африка до Мексико, установи НАСА"}
{"url": "https://www.dnevnik.bg/gradska_sreda/2019/07/14/3937589_nishto_lichno_kak_stolichnata_obshtina_za_den_prodade/", "text": "Колко бързо може да бъде взето решение за продажба на общински имот? Има ли вариант общинските съветниците дори да нямат време да се запознаят с подробности около сделката? Отговорът на тези въпроси зависи от купувача, подсказва един конкретен случай от тази седмица. В сряда, 10 юли, Общинската комисия по устройство на територията и архитектура обсъжда и одобряна точка след точка от дневния ред. Съветниците бързат, защото някои от случаите ще се гласуват на другия ден, четвъртък, на редовната сесия на Столичния общински съвет (СОС). За разглеждането на една от последните точки – 20-та, е повикан и.д. кмета на \"Младост\" арх. Румен Русев. Казва, че са му звъннали същата сутрин да се появи на заседанието, защото още не е дошло официалното становището от района и той трябва да представи тази точка. Русев разяснява накратко казуса пред комисията: собственик на имот от 40 дка иска да купи съседния общински имот от 977 кв.м в местността \"НПЗ Изток-Къро\". Цената ще е 588 лв./кв.м, която е пазарна. Толкоз. Шефът на дирекция \"Общинска собственост\" Мария Праматарова добавя, че купувачът иска да се намали цената, заради 60 кв.м от имота, които били отдавна отчуждени. Съветниците възразяват и по-високата цена остава. Защо се бърза толкова Тъкмо да се мине към гласуване и съветникът Войслав Тодоров (\"Нормална държава\") ненадейно пита защо едва същия ден - сряда, е получил доклада по разглежданата тема. По правилника за работа на СОС членовете на комисията трябва да го получат три работни дни преди редовното заседание на комисията, за да се запознаят с казуса и да направят информиран избор. \"Обикновено получаваме докладите предишната седмица. Досега бяха давани най-късно в понеделник. Такова забавяне като сегашното е прецедент\", заяви Тодоров. Докладът за тази точка №20 е раздаден на всички едва в началото на заседанието и Тодоров предлага тя да се отложи за следващото събиране на комисията след две седмици. Председателстващият Лорита Радева обаче предлага да се съберат още на другия ден, 15 минути преди началото на сесията на Столичния общински съвет, и да гласуват точката. За да не отпадне тя от дневния ред на сесията. \"Докладът се забави, забави се становището на зам.-кмета по правните въпроси на \"Младост\", г-жа Ралица Стоянова, за да се изиска допълнителна информация защо районната администрация намалява дължимата сума за продажбата на този имот с някакви 60 хиляди лева за предишно отчуждаване. И това намаление отпадна в комисията\", обясни Лорита Радева пред \"Дневник\". В четвъртък, 11 юли, цялата комисия по устройство на територията идва по-рано в Столичната община, гласува приемането на точка 20, Тодоров е против. В дневния ред на сесията на СОС тя пак е поставена назад – под номер 77. След три часа изтощителни дебати по различни казуси председателят на СОС Елен Геджиков вяло изчита \"Точка 77: \"Доклад с входящ номер СОА18-ТД26-12798/7 от 2 юли 2019 г. относно процедура за доброволно прилагане на план за регулация УПИ IV-1327, отреден за \"административно обслужване и складове\", квартал 12, местност \"НПЗ Изток-Къро\". Съветникът Тодоров взема думата, за да обясни, че докладът за тази точка е бил странно защо забавен. След него Иво Божков (ДСБ) допълва, че зад наименованието \"НПЗ Изток-Къро\" всъщност стои имот, свързан с недостроената сграда на ИПК \"Родина\" на бул. \"Цариградско шосе\". \"Всички знаем, че този имот беше на Ирена Кръстева, майката на Делян Пеевски, как фалира КТБ, кой купи после имота. Защо общината бърза да се освободи от този общински терен?\", попита Божков.  Никаква реакция в залата. Столичният общински съвет гласува с 36 гласа \"за\" предимно от ГЕРБ, против – 9, въздържали се – 3. Общинският терен вече може да се купи от \"Изток Плаза инвест\" ООД. Така и не става ясно защо се бърза толкова. Кандидат да купи общинския имот е фирмата \"Изток Плаза инвест\" ООД, която според Търговския регистър е собственост на компанията \"Булфарма\" и на пловдивското ДКЦ \"Пълмед\". Те, по информация на \"Капитал\", са притежание на д-р Михаил Тиков. Собственикът на \"Софиямед\"  купи сградата на ИПК \"Родина\"  през 2018 г. а преди това и печатницата зад нея, където допреди няколко години се издаваха вестниците на депутата от ДПС и \"преуспял млад човек\" Делян Пеевски. През 2012 г. Пеевски и майка му купиха недостроената ИПК \"Родина\" и земята около нея с кредит от КТБ. След фалита на банката се оказа, че не са обслужвали кредита. Двата имота стигнаха до синдиците на КТБ и по-късно бяха продадени от частен съдебен изпълнител на фирма на Михаил Тиков и семейството му. В здравния сектор често свързват името на собственика на групата \"Булфарма\" с ДПС и конкретно с Делян Пеевски, който е депутат от Пазарджик – градът, в който Тиков има болница, хотел и строителна компания,  отбелязва \"Капитал\"  и уточнява, че той е и търговец на едро с лекарства и притежава верига аптеки в Пазарджик и в родния му Пещера. Пред седмичника самият Тиков коментира: \"Единствената ми връзка с Пеевски е, че рекламираме болниците си във вестниците му, както и във всички национални печатни медии\". Тиков притежава най-голямата верига местни болници и поликлиники, също хотели, в портфолиото на групата има строителна фирма, а през пролетта на тази година започна строеж на първа жилищна сграда в \"Изток\". При сделката за ИПК \"Родина\" преди година той не е категоричен за какво ще използва терена, освен че ще събори настоящите постройки. Единият вариант според него, цитиран от \"Капитал\", е за болница, а другият - за офис сграда и жилища.  \"Сградата на ИПК \"Родина\" ще бъде съборена и ще се построи нещо голямо. Височината там е 75 м. кота корниз и ще се строи на 45 дка с КИНТ 3.5 и плътност 60%. Ще може да се изгради разгърната застроена площ от 157 дка. Предназначението е за административно обслужване и складове. До момента не е постъпвал инвестиционен проект при нас\", обясни и.д. кметът на \"Младост\" арх. Румен Русев пред \"Дневник\". ", "date": "2019.07.14", "title": "Нищо лично: как Столичната община за ден продаде имот на собственика на \"Софиямед\""}
{"url": "https://www.dnevnik.bg/ot_vas/novini_ot_vas/2019/07/14/3937958_iznenada_v_jeleznica/", "text": "Железнишка река", "date": "2019.07.14", "title": "Изненада в Железница"}
{"url": "https://www.dnevnik.bg/biznes/turizam/2019/07/14/3937987_hotelierut_atakuval_izraelski_turisti_e_osvoboden_bez/", "text": "Хотелиерът, който беше задържан в петък от полицията в Слънчев бряг,  заради проявена агресия срещу израелски туристи , в събота вечерта беше освободен, без да му е повдигнато обвинение, предаде БНТ. Иван Тодоров, който е управител на хотела, е бил разпитан за инцидента. Спорът е заснет с телефон, а клипът обиколи израелските телевизии. В него се вижда как хотелиерът се опитва да ритне едната жена. Образувано е досъдебно производство, като все още се разпитват всички участници и свидетели на инцидента. Ще се търсят и начини двете израелски гражданки да бъдат разпитани в България и едва след това ще се прецени дали ще бъде повдигнато обвинение, казаха от Несебърската прокуратура. На разпространените от израелските медии кадри от видеото се вижда как Тодоров посяга да удари туристка с репликата \"Ей, циганко, вън!\" и говори на английски език, а тя отвръща отново на английски с предупреждението \"Не ме докосвай.\" Наблизо е детето й. След това мъжът се опитва да ритне друга жена, която снима с телефон, но не успява и пада на земята. В медиите в Израел двете жени от Тел Авив разказват, че са направили резервация за лукс апартамент в 4-звездния Best Western Plus Premium Inn в Слънчев бряг. Платили са за почивката си предварително, но когато пристигнали в хотела, се оказало, че апартаментът им вече е зает от други хора. От там тръгнал и скандала. От хотела имат друга версия – туристите са дошли в 11 часа и са настояли да бъдат настанени, въпреки че по регламент това става след 14 часа. \"Остро осъждаме всякакви прояви на грубо отношение с туристи, тъй като подобни случаи влияят на имиджа на България. Никакви обстоятелства не могат да оправдаят това\", коментира инцидента министър Ангелкова. От министерството отбелязват, че интересът за туризъм у нас от Израел е стабилен и в последните години отбелязва устойчив ръст в годините. Данните показват, че в периода януари-май 2019 г. чуждестранните туристически посещения от Израел са 71 764. За миналата година броят им се увеличава със 17,3% спрямо 2017 г. до 244 146. През 2017 г. гражданите на Израел посетили България са били 208 594, което представлява увеличение от 13,7%. В официална  позиция от посолството на Израел  настояха местните власти да направят всичко необходимо за възстановяване на справедливостта.", "date": "2019.07.14", "title": "Хотелиерът, атакувал израелски туристи, е освободен без обвинение"}
{"url": "https://www.dnevnik.bg/sport/2019/07/14/3926437_kolko_shte_se_zadurji_lampard_v_grobnicata_za_trenyori/", "text": "Мениджърският пост в \"Челси\" е едно от най-несигурните работни места в модерния футбол. Причината за това е собственикът на клуба Роман Абрамович и неговият подход. За 16 години, откакто руският олигарх управлява в Западен Лондон, той не се притеснява да уволнява треньори и да прави чести промени. Последното доказателство е раздялата с  Маурицио Сари , който изведе \"Челси\" до трофей в Лига Европа и трето място във Висшата лига, но напусна в посока \"Ювентус\". Като заместник на Сари  идва Франк Лампард  – легенда на \"Челси\", но същевременно още млад в професията и със само един сезон като мениджър зад гърба си. Бившият халф водеше \"Дарби каунти\" в Чемпиъншип през миналия сезон, като беше и близо до промоция във Висшата лига. Въпреки това 24 победи в 57 мача убедиха Абрамович и \"Челси\" да се доверят на реализатор №1 в историята на клуба. Ще обърне ли обаче  Лампард  тенденцията мениджърите на \"Челси\" да са най-рядко задържащите на поста си. От пристигането на Абрамович в Лондон той назначи 13 различни души, като Жозе Моуриньо и Гуус Хидинк изкараха по два периода. Сред големите клубове \"Челси\" е отборът с най-кратък среден престой на мениджърите си в последните 16 години. Средно един специалист остава на \"Стамфорд бридж\" едва 437 дни. За сравнение в \"Ливърпул\" периодът е средно 1021 дни. В защита на Абрамович има и друга зависимост, като тя е, че нито един мениджър не е прекарал четири пълни години в \"Челси\" в ерата на Висшата лига (от 1992 г. насам). Единствено Жозе Моуриньо, Клаудио Раниери и Глен Ходъл имат по три пълни сезона. За Лампард спечелването на трофей ще бъде от голямо значение, или поне това показва статистиката. Клубът е спечелил 16 отличия за 16-те години откакто Абрамович е собственик. За този период също така няма мениджър, който да е запазил поста си за повече от сезон, ако не е спечелил трофей. Мисията (не)възможна Задачата на Лампард, който е първият британски мениджър на тима откакто Абрамович управлява клуба, е значително усложнена и от наложеното  трансферно ембарго . Сините няма да могат да картотекират нови играчи този иследващия трансферен прозорец. Решението на проблема за бившия треньор на \"Дарби каунти\" лежи в многото млади футболисти, с които разполага отбора. Той вече заяви, че за него Калъм Хъдзън-Одой ще има голяма важност. Рубен Лофтъс-Чийк подписа нов договор, който го задържа на \"Стамфорд бридж\" до 2024. Клубът е известен и с големия брой на футболисти, които праща под наем. Това също може да помогне на Лампард да излезе от трудната ситуация. Освен това, лидерът на отбора в последните години  Еден Азар  вече не е част от състава. Той премина в \"Реал\" (Мадрид), което несъмнено ще остави известна празнина в отбора. Въпреки всички трудности и сложната ситуация статистиката е на страната на Лампард за предстоящия му първи сезон. Само два пъти \"Челси\" не е завършвал в Топ 4 при първия сезон след треньорска смяна. Това се при идването на Гуус Хидинк, когато сините останаха десети и в сезона, когато начело бяха последователно Андре Вияш-Боаш и Роберто Ди Матео – шесто място. Във всеки друг случай \"Челси\" е бил или първи или трети.", "date": "2019.07.14", "title": "Колко ще се задържи Лампард в гробницата за треньори на Роман Абрамович"}
{"url": "https://www.dnevnik.bg/bulgaria/2019/07/14/3937992_koito_draska_po_pametnik_e_prestupnik_obiavi_vejdi/", "text": "Който надраска паметник е престъпник, каза днес пред БНТ председателят на комисията по култура и медии в парламента Вежди Рашидов. Изказването му беше в отговор на въпрос, какъв човек е този, които драска по Паметника на съветската армия. \"Паметници не бива да се драскат, защото паметник идва от памет. Никой не може да задраска историята\", обобщи Рашидов. През седмицата той предложи поправка в Закона за културното наследство, с която десетократно се вдигат санкциите за посегателство върху паметници на културата с национално и световно значение, които са в Индикативната листа на ЮНЕСКО, съобщиха от комисията. Предстои второ четене на поправките в Закона за културното наследство, където този текст ще бъде разгледан и гласуван. Повод за предложението е вандализъм в пещерата \"Магурата\". \"Рисунките в \"Магура\" са унищожени безвъзвратно. Това е страшно престъпление. Унищожена е многовековната история на една нация. Влиза някакво леке и остава безнаказано. Националната история не може да се унищожава безразборно\", обясни днес Рашидов. Вчера той поиска и проверка на възможно увреждане на Белоградчишките скали от техници, които монтират прожектори. Няколко часа след сигнала на Рашидов министърът на културата  Боил Банов нареди проверка . В интервюто пред БНТ Вежди Рашидов  намекна, че Бойко Борисов трябва да постъпи  като почетният председател на ДПС Ахмед Доган, като даде път на младите в ГЕРБ.", "date": "2019.07.14", "title": "Който драска по паметник е престъпник, обяви Вежди Рашидов"}
{"url": "https://www.dnevnik.bg/video/2019/07/14/3937988_video_v_manhatun_tokut_spira_shouto_-_ne/", "text": "Експлозия в трансформатор остави без ток близо 73 хиляди домакинства в Манхатън и почти всички театри на Бродуей малко преди да започнат спектаклите в 19 часа. Възстановяването на електрозахранването отне няколко часа, но артисти и музиканти на няколко места веднага организираха своеобразна компенсация за зрителите си като свириха и пяха за тях на улицата. Пред \"Карнеги хол\" от Millennial Choirs and Orchestras пяха пред стотици хора от публиката, принудени да излязат навън. Карин Рос разпространи запис от изпълнението с коментар \"Ето това е да превърнеш лимоните в лимонада!\". В социалните мрежи има записи и от улични изпълнения на мюзикъл спектаклите \"Waitress,\" \"Hadestown,\" \"Come From Away\", \"Rock Of Ages\" и \"Hamilton: An American Musical\". Дженифър Лопес се извини с видео обръщение заради проваления ѝ концерт в \"Медисън скуеър гардън\". Електроподаването в Ню Йорк беше напълно възстановено около полунощ местна време. Кметът на града Бил де Блазио благодари за свършената работа на сътрудниците на службите за действия при извънредни ситуации. Той каза, че е започнало разследване на причините за инцидента, засегнал 73 000 потребители и продължил повече от пет часа. По-рано губернаторът на щата Ню Йорк Андрю Куомо каза, че токът е в западната част на мегаполиса е спрял в 18,47 ч. местно време. Заради аварията кметът на Ню Йорк Бил де Блазио, който беше на предизборна проява извън града, се завърна спешно.", "date": "2019.07.14", "title": "Видео: В Манхатън токът спира, шоуто - не"}
{"url": "https://www.dnevnik.bg/bulgaria/2019/07/14/3937994_suvetut_za_elektronni_medii_e_zalichil_registraciiata/", "text": "Съветът за електронни медии (СЕМ) е заличил регистрацията на Би Ай Телевизия (Bulgarian International Television), след като тя обяви фалит. Решението на медийния регулатор е било взето на заседание на 29 май,  съобщи Клуб Z. По-рано същият месец Софийски градски съд е обявил телевизията в несъстоятелност. Магистратите взимат това решение тъй като дружеството дължи на служителите си 364 585 лева и 20 стотинки, натрупани за периода 1 юли 2018 г. - 28 февруари 2019 г. Непогасените задължения към доставчици за цялата минала година пък са за над 400 000 лева. Решението на СЕМ е можело да бъде обжалвано в 14-дневен срок, като до момента не е известно дали това е направено. Би Ай Ти (BIT) започва да излъчва в България през есента на 2015 година, като проектът беше ръководен от Нери Терзиева. Собственици на канала в този момент бяха братята Павел и Румен Вълневи, които имат голяма мрежа за логистична и транспортна дейност в САЩ, където живеят от години. Тя бе насочена към българската емигрантска общност в САЩ и останалите държави по света. Студиа на телевизията имаше в Чикаго и в София. Малко след старта в телевизията започна предаването на Сашо Диков - \"Просто Диков\", който през 2017 година зае поста програмен директор в медиата, направи промени в програмната схема, а част от журналистите от първоначалния екип напуснаха. Телевизията смени собствеността си  през февруари 2018 година. Бяха заявени амбиции за рестартиране проекта, като се създаде първата телевизия от ново поколение в България, насочена към младата и активна аудитория. Няколко дни след финализирането на сделката  бяха спрени всички собствени предавания на Би Ай Телевизия . Малко след това програмният директор на Би Ай Телевизия Сашо Диков  обяви, че напуска медията. През март миналата година инспекцията по труда обяви, че след постъпили сигнали на служители за забавени заплати е започнала проверка в телевизията. През август 2018 година  Би Ай Телевизия спря да излъчва новинарските се емисии .", "date": "2019.07.14", "title": "Съветът за електронни медии е заличил регистрацията на Би Ай Телевизия"}
{"url": "https://www.dnevnik.bg/biznes/2019/07/14/3938089_uspeshno_zavurshiha_izpitaniiata_za_rabota_na/", "text": "Планираните за 13 и 14 юли 2019 г. изпитания на пети блок на атомната централа «Козлодуй» завършиха успешно, с което бе потвърдена работоспособността на оборудването при повишена мощност в различни експлоатационни режими, съобщиха от централата. Всички дейности по отделните етапи на утвърдената програма за провеждане на изпитанията си били изпълнени съгласно предвидения график и в 13:28 часа днес блокът е бил включен в енергийната система на страната. Предстои резултатите от изпитанията да бъдат обобщени в доклад, който ще бъде предоставен в Агенцията за ядрено регулиране. По-рано през годината завърши плановият годишен ремонт на пети блок на АЕЦ \"Козлодуй\". \"Удължаването на живота на пети и шести блок на АЕЦ \"Козлодуй\" е един от основните приоритети на правителството в енергийната област. Неговото изпълнение ще даде гаранция за сигурността на електроенергийните доставки за българските потребители\", коментира тогава Теменужка Петкова. По думите на енергийния министър удължаването на живота на двата блока в атомната централа е много сериозен ресурс за българската енергетика. \"Чрез него гражданите и бизнесът ще могат и в бъдеще да ползват чиста енергия на достъпни цени\", каза тя и припомни, че лицензът за работа на пети блок вече бе удължен с десет години от Агенцията за ядрено регулиране и сега предстои това да се случи за шести блок.", "date": "2019.07.14", "title": "Успешно завършиха изпитанията за работа на повишена мощност на пети блок на \"Козлодуй\""}
{"url": "https://www.dnevnik.bg/photos/2019/07/14/3938027_fotogaleriia_letiashti_voinici_i_dronove_na_parada_za/", "text": "С пищен парад Франция отбеляза днес своя национален празник. На 14 юли 1789 година е превзета Бастилията. В парада взеха участие 196 военни машини, 69 самолета, 39 хеликоптера и 237 коня. Парадът беше приет от френския президент и върховен главнокомандващ Еманюел Макрон. След като излезе от Елисейския дворец, той тържествено обиколи строените военни части и се качи на трибуната за гости. Там освен него и други френски официални лица са и чуждестранни лидери, сред които германският канцлер Ангела Меркел, генералният секретар на НАТО Йенс Столтенберг и председателят на Европейската комисия Жан-Клод Юнкер", "date": "2019.07.14", "title": "Фотогалерия: Летящи войници и дронове на парада за празника на Франция"}
{"url": "https://www.dnevnik.bg/sport/2019/07/14/3938104_hamiltun_specheli_istoricheska_shesta_pobeda_na/", "text": "Люис Хамилтън стана най-успешният пилот в Гран при на Великобритания, след като спечели за шести път домашната си надпревара във Формула 1. Световният шампион вече е пред легендите Джим Кларк и Ален Прост, които имат по пет победи. Британецът постигна своята пета поредна победа на пистата \"Силвърстоун\", като от 2014 г. не дава шанс на своите съперници. Победата е седма за Хамилтън от началото на сезона в досегашните 10 старта. Британецът затвърждава предимството си през годината, в която се бори за шеста световна титла. За 80-и път в своята кариера Хамилтън печели старт във Формула 1 и е вече само на 11 от рекорда на Михаел Шумахер (91). Британецът стартира втори зад своя съотборник Валтери Ботас, но го изпревари след спиранията в бокса и при кола за сигурност излезе пред финландеца. Ботас завърши втори, а на подиума се качи и Шарл Льоклер. Двамата пилоти на \"Мерцедес\" водиха голяма битка в първата част на състезанието, а след спиранията в бокса Хамилтън нямаше никакви проблеми. Дуели имаше между Макс Верстапен и пилотите на \"Ферари\" Льоклер и Себастиан Фетел. В битка с Фетел Верстапен дори беше ударен, а германецът получи 10-секундно наказание. Хамилтън взе и допълнителна точка, след като направи най-бърза обиколка в последния тур от надпреварата. \"Не мога да опиша колко съм горд от победата пред моята домашна публика. Благодаря на всички за подкрепата, невероятни сте. Моят екип отново подготви колата по отличен начин, всички на пистата и тези в завода\", каза Хамилтън след състезанието. Състезанието започна със страхотен дуел между пилотите на \"Мерцедес\", като Хамилтън не остави лидера Ботас да се откъсне пред него. Световният шампион постоянно беше в DRS зоната на финландския си съотборник и дори опита няколко атаки. В четвъртата обиколка двамата размениха за кратко позициите си, след като Хамилтън реализира успешна атака. Ботас отговори и веднага си върна лидерското място. Малко по-назад Макс Верстапен водеше голяма битка с Шарл Льоклер. Пилотът от Монако обаче задържаше третото място и не остави своя съперник да го изпревари въпреки някои много агресивни маневри. Двамата влязоха едновременно в бокса, като Льоклер смени гумите си софт с медиум, а Верстапен остана със средно твърдия тип гуми и не промени стратегията. Ботас пръв влезе в бокса за смяна на гуми, но малко след това Антонио Джовинаци с \"Алфа Ромео\" отпадна и това принуди комисарите да пратят кола за сигурност на пистата. Хамилтън, който беше пръв, веднага влезе в бокса за смяна на гуми и се върна обратно на първата позиция. Британецът беше с най-твърдата смес гуми, с които да остане на пистата до края на състезанието. Добре при колата за сигурност реагираха и от \"Ред бул\", които веднага смениха гумите на Верстапен за втори път. От \"Ферари\" се забавиха и реагираха едва обиколка по-късно със смяна за Льоклер. Пилотът на Скудерията загуби позиция, а Верстапен започна да си пробива път напред в колоната. Той първо се защити от Льоклер, а след това изпревари съотборника си Пиер Гасли за четвъртата позиция. В 38-ата обиколка Верстапен изпревари Себастиан Фетел, излизайки трети, но още в следващия завой германецът изгуби контрол над своето \"Ферари\" и го блъсна отзад. Двамата продължиха участието си, но Фетел потъна в дъното на колоната, след като влезе и за смяна на гуми, а Верстапен се срина до петото място. Комисарите решиха да наложат и 10-секундно наказание на германеца. Във финалните обиколки интрига на пистата нямаше, като Хамилтън беше с 2-секуден аванс пред Ботас, а финландецът трябваше и да влиза още веднъж в бокса. Хамилтън завърши безпроблемно, а в края дори направи най-бърза обиколка. Световният шампион го стори по-забележителен начин с използвани гуми от най-твърдия тип, за да спечели още една допълнителна точка. Следващият старт за сезона е Гран при на Германия след две седмици на пистата \"Хокенхайм\".", "date": "2019.07.14", "title": "Хамилтън спечели историческа шеста победа на \"Силвърстоун\""}
{"url": "https://www.dnevnik.bg/bulgaria/2019/07/14/3938110_organiziranata_prestupnost_veche_ne_si_reshava/", "text": "Разкриваемостта на убийствата през миналата година е 95%. Намалява броят на предварително планираните, което показва, че организираната престъпност вече не си решава нещата по този начин. Това каза днес пред Канал 3 министърът на вътрешните работи Младен Маринов. Според него по малките населени места ситуацията с битовата престъпност е овладяна и където има престъпления, те се разкриват бързо. \"Не е в медийния фокус, но работата не е спряла\", увери министърът. Попитан дали държавата трябва да даде пари за общинска полиция, Маринов уточни, че трябва да се направи анализ дали да се насочват средства към една такава нова структура или към частите на националната полиция. \"Едно звено като жандармерията е много ефективно, няма връзки с местните хора, добре обучени са\", каза министърът. На въпрос за цената, за която трябва да се плаща на полицаите за час нощен труд, Маринов каза, че един лев е добро начало, при положение че сега е 20 стотинки. \"За това ще трябват 25 млн. лева, но въпросът може да се реши с новия бюджет\", каза министърът. Борисов не се интересува кого във властта проверяваме По повод  срещата със собствениците на футболни клубове през седмицата  Маринов каза, че \"който не спазва това, което е било уточнено, ще попадне под ударите на закона. На въпрос за разследванията срещу хора във властта министърът обяви, че още докато е бил главен секретар на МВР, премиерът му е казал, че няма да има чадър над никого. \"Каквото се получи като сигнал, се проверява и се работи с прокуратурата. Премиерът дори не иска информация в хода на проверките\", каза още Младен Маринов. В отговор на въпрос той обяви, че за момента не е канил Цветан Цветанов на работа в МВР като експерт.", "date": "2019.07.14", "title": "Организираната престъпност вече не си решава нещата с убийства, смята министър Маринов"}
{"url": "https://www.dnevnik.bg/bulgaria/2019/07/14/3938129_stopankata_i_dvama_obuchiteli_na_pitbul_sa_bili/", "text": "Питбул, взет от млада жена от приют за кучета е нахапал нея и двама мъже, които са го обучавали, при инцидент в столичния квартал \"Бояна\", съобщи БНР. Новината беше потвърдена от министъра на вътрешните работи Младен Маринов пред Канал 3. Той допълни, че не трябва да се забравя, че кучето е животно и винаги може да се стигне до инцидент. Млада жена е с множество наранявания. С по-леки травми са двамата мъже. На мястото има полицейски екипи. В ранния следобед в неделя питбулът е нападнал първо жената, която е с множество рани и травми по тялото. Двамата обучители са се опитали да й помогнат, но и те са били нападнати от животното. В момента питбулът е в района на инцидента, има и екипи на СДВР. Чакат се екипи на \"Екоравновесие\", които да приберат кучето. Води се разследване.", "date": "2019.07.14", "title": "Стопанката и двама обучители на питбул са били нахапани в \"Бояна\""}
{"url": "https://www.dnevnik.bg/politika/2019/07/14/3938131_vmro_ne_ochakvat_niakoi_da_vurne_siderov_na/", "text": "Не очаквам някой от вън да върне Волен Сидеров на председателския пост, каза в предаването \"Беновска пита\" депутатът Искрен Веселинов (ВМРО), който миналата седмица стана съпредседател на парламентарната група на \"Обединени патриоти\".  Сидеров поиска да се намеси премиера Бойко Борисов  и каза, че остраняването му противоречи на правилника на групата, на правилника на парламента и на коалиционното споразумение. \"Проблема, който искахме да решим, го решихме със смяната на ръководството на групата. ВМРО е подписало споразумение за управление и го следваме, това че не произвеждаме скандали не значи, че сме близки или далечни от ГЕРБ. Не сме се събрали да се обичаме, или да се мразим\", каза Искрен Веселинов. Според него няма как Сидеров да бъде натрапен като ръководител на групата. Парламентарната група трябва да работи, каза Веселинов. Сидеров не е свиквал заседание на парламентарната група от месеци. Според Веселинов проблемите в парламентарната група са от година и са ескалирали в навечерието на европейските избори. \"Нямаше как да се оставят нещата така, всеки правеше каквото си иска, а това не може да продължава. В края на краищата разбирам и Волен Сидеров, защото надали и неговото положение е леко\", каза още Искрен Веселинов. На Красимир Каракачанов не му е детското желание да купува F-16, но той иска въоръжението на армията да е модерно, каза Веселинов за сделката за Ф-16 със САЩ, която ще бъде финализирана тази седмица. Според него на Каракачанов му е ясно, че ще понесе негативи заради антиамериканските настрения в страната, но той искал силна армия. \"Този процес, колкото и да е болезнен финансово, той трябва да върви. Можем да кажем, че това управление даде възможност да се случат едни проекти, които бяха само приказка в продължение на 20 години\", заяви Веселинов.", "date": "2019.07.14", "title": "ВМРО не очакват някой да върне Сидеров на председателския пост на \"Обединени патриоти\""}
{"url": "https://www.dnevnik.bg/sport/2019/07/14/3938132_todor_batkov_sudiite_sami_se_natiagat_na_ludogorec/", "text": "Бившият собственик на \"Левски\" Тодор Батков вижда едни и същи проблеми във футболното съдийство в момента и по времето, когато управляваше сините. Адвокатът се оттегли през 2015 г., след като беше в клуба 11 години като президент. \"Гледайки големите отбори, винаги подкрепата е за един определен – осемкратният шампион \"Лудогорец\", това е публична тайна. Гледах срещата за Суперкупата на България, защо трябва да отменят гол на \"Локомотив\". Той си беше чист, редовен. Аз предполагам, че Домусчиев няма пръст в тази подкрепа, мисля че съдиите сами се натягат\", каза Батков в предаването \"120 минути\" по Би Ти Ви. \"Това е моето чувство, че искат да са със силните на деня, което е една типична българска черта\". Батков обясни, че е дал между 47 и 48 милиона лева за \"Левски\" докато беше начело на клуба. Адвокатът обсъди и  срещата при премиера Бойко Борисов  с шефовете на \"Левски\", ЦСКА и \"Лудогорец\" Васил Божков, Гриша Ганчев и Георги Домусчиев на тема феърплей. \"Всичко, което не е феърплей е престъпление. Неслучайно на тази среща при премиера бяха главният прокурор Цацаров, неговият заместник Гешев, който е шеф на спецпрокуратурата и вътрешният министър. Надявам се колегите да си вземат бележка, защото това е спорт\", каза още Батков. Бившият собственик на \"Левски\" изрази надежда този път в българския футбол да има феърплей и обещанията да се спазват. \"Ако това не стане има БОП има и прокуратура\". Според Батков няма конфликт на интереси от съвместяването на няколко позиции от Кирил Домусчиев, който е собственик на \"Лудогорец\", на телевизията, излъчваща първенството и на фирмата, която продава тв правата. \"Благодарение на него и на \"Футбол про медия\", която беше създадена, телевизиите започнаха да плащат пет пъти повече, отколкото плащаха преди\".", "date": "2019.07.14", "title": "Тодор Батков: Съдиите сами се натягат на \"Лудогорец\""}
{"url": "https://www.dnevnik.bg/politika/2019/07/14/3938142_bsp_iska_izchistvane_na_murtvite_dushi_i/", "text": "БСП ще настояват за изчистване на избирателните списъци от \"мъртвите души\" преди местните избори пред есента, гарантирано видеонаблюдение и оставане на машинното гласуване. \"Надяваме се този път да бъдем чути, защото това ще бъде гаранция за честни избори\", каза в Шумен лидерът на партията Корнелия Нинова, цитирана от пресцентъра на БСП. \"С премахването на машинното гласуване се посяга на демократичния и прозрачен процес на гласуване в България. Отнема се правото на хората да гласуват машинно, което сега им е дадено. Смятам, че управляващите го правят с цел манипулиране на изборите, защото машините не могат да преправят протоколи и да дописват \"мъртви души\", допълни тя. По отношение закупуването на изтребителите Ф-16 и актуализацията на бюджета, Нинова заяви, че националният съвет на БСП има позиция по въпроса за Ф-16 още от миналата година. Ние сме \"за\" модернизация на българската армия, но тя да не надхвърля 2 процента от БВП, да е обвързана с индустриално сътрудничество, което да дава възможност на българската икономика и предприятия да се развиват, както и да не е за сметка на други социални недофинансирани сектори като здравеопазване, образование, социална политика\", подчерта Корнелия Нинова. По думите й от БСП ще изчакат да се вземе решението за Ф-16 и във вторник свикат Съвета по външна политика и отбрана към БСП, за да бъде решено парламентарното поведение на левицата по въпроса.", "date": "2019.07.14", "title": "БСП иска изчистване на мъртвите души и видеонаблюдение за местните избори"}
{"url": "https://www.dnevnik.bg/sviat/2019/07/14/3938152_novi_navodneniia_v_gurciia_otcheteno_e_i_zemetresenie/", "text": "Дни след мощната буря,  при която загинаха 7 души , Гърция отново е завладяна от поредната вълна силни дъждове и бури, преда кореспондентът на БНР в страната. Засегната е западната част на страната. Силните дъждове наводниха пътища, къщи и магазини. Няколко часа град Нафпактос остана без ток. Пожарникари изведоха над хиляда зрители на концерт в град Ахаия -Пелопонес след като залата се наводни от придошла река. Прекратено е движението по железопътната линия Солун -Катерини. Синоптиците предупреждават, че днес в късните вечерни часове вълната от дъждове се движи в посока към Северна Гърция. Очакват се силни валежи с гръмотевици и градушка. Според синоптиците, вероятно от утре ще бъдат засегнати и островите в Егейско море, където ще има силен вятър. Има вероятност временно да бъдат прекратени фериботните връзки към част от островите. В Гърция днес беше регистрирано и силно земетресение до град Козани с магнитут 4.6 по Рихтер. Няма щети и пострадали. Властите предупреждават шофьорите да се съобразяват с пътната обстановка.", "date": "2019.07.14", "title": "Нови наводнения в Гърция, отчетено е и земетресение"}
{"url": "https://www.dnevnik.bg/sport/2019/07/14/3938133_djokovich_zadurja_trona_na_uimbuldun_sled/", "text": "Новак Джокович спечели за пети път в кариерата си \"Уимбълдън\", след като пречупи рекордьора по титли в Лондон Роджър Федерер. Световният №1 се наложи в драматичен петсетов финал със 7:6 (5), 1:6, 7:6 (4), 4:6, 13:12 (3), който задоволи и най-претенциозните любители на тениса. Мачът се превърна и в най-дългият финал на сингъл в историята на \"Уимбълдън\", след като продължи 4.55 часа. За трети път двамата играха на финал в \"Ол Инглънд клъб\" след 2014 и 2015 г., във втория случай двубоят продължи в пълния формат от пет сета. Във всеки един от финалите между тях победител излезе Джокович. Сърбинът запази трона в Лондон, след като спечели титлата и преди година. Двамата се изправиха един срещу друг за 48-и път, като сърбинът постигна 26-а победа. Преди този мач Джокович беше спечелил последните им три срещи, докато последният успех на Федерер е през 2015 г. Само в Големия шлем те се срещнаха за 16-и път, като и по този показател Федерер изостава с едва шест успеха. Титлата е 16-а за Джокович от Големия шлем, като той изигра 25-ия си финал в четирите най-големи надпревари. Федерер остава с 20 трофея от Шлема и участваше в 31-ата си битка за отличие. По пътя към купата Джокович спаси два мачбола в петия сет, като това се случи при сервис на съперника му. \"Това е най-непредсказуемия финал, който съм играл в цялата си кариера, срещу един от най-великите играчи за всички времена, когото уважавам безкрайно много. Беше нереално как успях да се върна. За съжаление в такива мачове единият просто трябва да загуби\", каза шампионът. \"Винаги съм казвал, че това е турнирът,който винаги съм искал да спечеля, още от малко момче. Радвам се, че го направих пред цялото ми семейство\", добави сръбският тенисист. Федерер завърши финала с 25 аса, но допусна и шест двойни грешки. Маестрото реализира 94 уинъра и допусна 61 непредизвикани грешки. Той демонстрира високо ниво на сервис, както и при излизанията на мрежата. Джокович се отчете с 54 уинъра и 52 непредизвикани грешки. \"Мисля, че и двамата играхме невероятен тенис. Със сигурност ще искам да забравя мача, защото не спечелих. Поздравления, Новак, ти беше страхотен\", обърна се Маестрото след края на срещата. \"Показвам на другите хора, че 37 години все още не са чак толкова много. Не знам какво да ви кажа, не можех да направя нищо повече, дадох всичко от себе си\". Двубоят започна с много оспорван първи сет, в който Федерер беше по-сигурен в своите сервис геймове, в които не даваше много шансове на световния №1. Джокович трябваше да минава и през един критичен момент в четвъртия гейм, когато даде точка за пробив, но Маестрото не се възползва. След това сервиращият успяваше да вземе подаването си, заради което се стигна до тайбрек. В него Джокович поведе с 3:1, но след това Федерер спечели четири поредни точки и се доближи само на две от успех в сета. Джокович обаче не трепна и на свой ред взе четири поредни точки, за да измъкне тайбрека, с което поведе в сетовете. В първата част Федерер имаше по-стабилните показатели, с пет аса и близо 70% първи сервис, но въпреки това Джокович успя да го измъкне. Световният №1 беше с много малък брой непредизвикани грешки, само шест, което се оказа ключово. Драматичният завършек на първия сет стимулира Федерер и той започна ударно във втората част. Осемкратният шампион проби два пъти в първите три гейма и си осигури ключово предимство. Той взе и четвъртия гейм, преди Джокович да се разпише. До края на сета Маестрото проби още веднъж лидера в ранглистата, за спечели втората част за едва 26 минути. Джокович не приличаше на себе си във втория сет, като допусна десет непредизвикани грешки. За седем гейма той спечели само 12 точки. Третият сет до голяма степен се разви като втория и резултатът се движеше гейм за гейм. Двамата тенисисти разчитаха на силните си страни и не се откланяха от тактическия си план. Джокович отново трябваше да спасява точка за пробив, като това се случи в деветия гейм, а същевременно можеше да загуби и сета. Сърбинът не трепна и се справи, а след това вкара сета в тайбрек. В него световният №1 нямаше никакви затруднения и игра по прекрасен начин, за да си осигури ранно предимство. Той поведе с 3:0 и въпреки краткото връщане на Федерер при 5:4, не сгреши, за да вземе втори тайбрек в двубоя. В третата част Федерер за пръв път започна да греши малко по-често. Той допусна 12 непредизвикани грешки в частта при 13 уинъра. По познат сценарий се развчи и четвъртият сет, който наподобяваше на четвъртия, заради предимството на Федерер. Маестрото реализира два пробива след четвъртия гейм. Той поведе с 5:2 и сервираше за сета, но се полъга по играта на Джокович и влезе в няколко поредни дълги разигравания. В тях Джокович имаше успех и проби подаването на Маестрото, за да върне напрежението при 3:5. Сърбинът затвърди пробива с убедителен гейм, но осемкратният шампион не допусна изненада при последния си сервис гейм и затвори сета с 6:4, за да вкара двубоя в решителна пета част, при това при новия формат на \"Уимбълдън\" с разлика до два гейма или тайбрек при 12:12. Именно последният мач от турнира стана и първият, който предлага тайбрек при 12:12. Последният сет продължи 2.03 часа и предложи много драматични моменти. Сърбинът проби в ключов момент и поведе с 4:2, но Маестрото не се пречупи и веднага върна пробива. Сблъсъкът продължи още по-оспорвано, но Федерер пръв стигна до шампионски точки, повеждайки с 40:15 при свой сервис. Световният №1 обаче отговори подобаващо и се върна буквално от невъзможна ситуация, за да изравни 8:8. Той измъкна още един невероятен гейм при 11:11, спасявайки две точки за пробив. Стигна се до тайбрек, в който Джокович отново беше безкомпромисен и със 7:3 взе двубоя.", "date": "2019.07.14", "title": "Джокович задържа трона на \"Уимбълдън\" след умопомрачителен финал с Федерер"}
{"url": "https://www.dnevnik.bg/photos/2019/07/14/3938053_fotogaleriia_svetovnite_snimki_na_denia_-_13_-_14_juli/", "text": "Пейзаж от Манхатън по време на спиране на електроснабдяването в целия град.", "date": "2019.07.14", "title": "Фотогалерия: Световните снимки на деня - 13 - 14 юли 2019 г."}
{"url": "https://www.dnevnik.bg/sviat/2019/07/14/3938172_nad_150_sa_arestuvani_za_nezakonen_protest_sled_parada/", "text": "Френската полиция използва сълзотворен газ, за да разпръсне протестиращи по парижкия булевард Шан-з-Елизе. Няколко часа по-рано по него премина традиционният военен парад по случай националния празник на Франция пред погледа на президента Еманюел Макрон и други европейски лидери, предаде Ройтерс. Веднага след края на парада централният булевард на френската столица отново бе отворен за движение, но неколкостотин демонстранти от движението на \"жълтите жилетки\" се опитаха да го окупират. Кадри на телевизия \"Бе Еф Ем\" показват полицаи, използващи сълзотворен газ, за да разпръснат протестиращите, някои от които с качулки. Демонстрантите се опитаха да блокират булеварда с метални барикади, контейнери за смет и други отломки, хвърляха предмети по полицаите с освирквания и запалиха кошче за боклук.  Парижката прокуратура потвърди, че сред задържаните са известните протестиращи Жером Родригес и Максим Никол. Те са задържани за разпит по подозрение в организиране на незаконна демонстрация. Полицията посочи, че 152-ма души са арестувани в града за нарушения като провеждане на протести, без да бъдат информирани властите, вандализъм, нападение на официални представители и носене на оръжие /БТА/ ", "date": "2019.07.14", "title": "Над 150 души са арестувани при сблъсъци след парада в Париж"}
{"url": "https://www.dnevnik.bg/sviat/2019/07/14/3938175_policiiata_v_moskva_arestuva_opozicionni_politici/", "text": "Полицията в Москва арестува опозиционни политици, които не бяха допуснати до изборите на протест пред местната избирателна комисия. Близо 1000 души се събраха в централната част на Москва днес с искания опозиционни кандидати да бъдат включени в изборите за градския парламент на Москва през септември, предаде Асошиейтед прес. Според други източници протестиращите са били няколко хиляди. Протестът бе обявен като среща между опозиционни лидери и техни избиратели, след като подписи, събрани за няколко кандидати, не бяха признати от избирателната комисия на Москва.  Демонстрантите скандираха лозунги като \"Ние сме властта тук\" и \"Путин е крадец\". Иля Яшин, един от кандидатите, чиито подписи бяха отхвърлени от комисията, призова демонстрантите да поемат с него към кметството, за да заявят предизборните си искания. На видео се вижда, как полицаи влачат кандидатката за местен парламент Любов Соболь към арестантската кола, докато тя повтаря, че има право да се среща с избирателите си. Задържаните са били поне 40. Събирането пред избирателната комисия е продължило над 6 часа. От публикации в туитър на протестиращи кандидати се вижда, че полицията е започнала да ги арестува и да разпръсква протеста със сила около 19:30 ч. (българско време). Сред задържаните са независимите кандидати Илья Яшин, Любовь Соболь, Иван Жданов, Юлия Галямина и Андрей Орел, както и кореспондентът на телевизионния канал \"Дождь\" Алексей Коростелев. Полицията е употребила сила, включително палки. На ранените е отказана медицинска помощ. Местните власти в най-големите руски градове - Москва и Петербург и са направили всичко възможно за да не допуснат до местните избори независими кандидати. ", "date": "2019.07.14", "title": "Полицията в Москва арестува опозиционни политици, които не бяха допуснати до избори"}
