{"url": "https://www.dnevnik.bg/photos/2018/06/23/3205198_fotogaleriia_germanskata_radost_sled_pobeden_gol_v/", "text": "С гол от фаул Тони Кроос донесе първа победа на световните шампиони от Германия срещу Швеция и върна надеждите на Бундестима да се класира за осминафиналите. Решаващият момент: 94:42 минута Кроос стреля от пряк свободен удар, последният шанс на Германия да спечели срещу Швеция.", "date": "2018.06.23", "title": "Фотогалерия: Германската радост след победния гол в 95-ата минута"}
{"url": "https://www.dnevnik.bg/bulgaria/2018/06/23/3204370_shto_e_to_lokomat_i_shte_ima_toi_li_pochva_v_bulgariia/", "text": "Към момента Министерството на здравеопазването няма предвиден ресурс за финансиране на кампанията за закупуване на апарат ЛОКОМАТ\". Това е едно от шестте изречения, с които здравното министерство отговори на над 10 въпроса на \"Дневник\". Питанията към ведомството са във връзка с писмо на доктора с български произход Анелия Хохвартер, в което тя изразява разочарованието си, че не получава никаква институционална подкрепа в опитите си да събере пари и подпомогне България да се сдобие с един от най-модерните уреди за рехабилитация. Още в понеделник – 18 юни, \"Дневник\" изпрати и допълнителни уточняващи въпроси, на които до момента няма отговор или обратна връзка. Единственото, което се разбира от изпратеното съобщение, е че министерството няма намерение да купува ЛОКОМАТ. Защо, какви заместващи алтернативи за модерна рехабилитация се предлага в България, има ли как да бъдат раздвижвани и подпомагани да проходят възрастни пациенти, колко харчи България годишно за изпращане на пациенти в чужбина за терапия с ЛОКОМАТ и други подобни въпроси, така и не получават отговор. Що е ЛОКОМАТ Най-опростено казано ЛОКОМАТ е напълно роботизиран апарат за рехабилитация, който помага на деца и възрастни да проходят. От него могат да се ползват деца, които никога не са ходили или имат проблеми с това – например с церебрална парализа и др, както и възрастни, които са се обездвижили след тежка болест, като инсулт, множествена склероза, някаква мозъчна травма. Роботизираните механизми за придържане на човека върху вид пътека за ходене, изчисляват с максимална точност всяка персонална дисфункция, недостатък на тялото и го компенсират. В същото време оставят да действат тези части на тялото, които имат възможност за самостоятелно движение. Позицията на тялото е в перфектна за ходене поза и движенията, подпомагани от робота, са напълно реални. По-съвременните уреди имат и приставка за движене на ръцете, както и например очила за 3D симулация, прожектиращи различни видове движения и натоварване – от обикновено ходене, до прескачане на скали, локви, тичане. В хода на терапията и в случай, че уредът установи, че някои от мускулите вече може да поеме по-голямо напрежение и тежест, роботът дава тази възможност и увеличава самостоятелното участие на човека. Целта на уреда не е просто раздвижване на мускули и стандартен тип рехабилитация. Той всъщност учи мозъка как да ходи. При здрави хора мозъкът изпраща импулси и провокира двигателната активност. Но при болни деца и възрастни, тези центрове в мозъка са увредени. Лекарите обаче са доказали, че съседни клетки могат и наиситна биват \"научени\" да поемат функциите на увредените. Затова чрез пълно стимулиране и симулиране на правилното ходене се провокира мозъка и след известен период на терапия той започва сам да стимулира тялото за правилните движения. А използването на ЛОКОМАТ дава в международен план сериозна успеваемост. Уредът е създаден през 2000 г., използва се в 50 страни, в 150 клиники и е продаден поне 800 пъти. Кой да го купи и къде има От около година и половина лекарката с български корени, живееща в Австрия, Анелия Хохвартер започна кампания в опит да събере подкрепа и средства да купи първия за България ЛОКОМАТ. Румъния например има 10, Албания дори се опитва да купи апарат, много българи ползват техниката на Турция, а в Европа има стотици такива уреди. В Австрия, една сравнима по територия и население държава, има общо 27 апарата. След като не успява да набави цялата необходима сума, д-р Хохвартер пише на множество български институции, но те я препращат към здравното министерство. Видимото нежелание на ресорното министерство за контакт и съдействие обаче става причина д-р Хохвартер да се обърне към медиите с молба да популяризират каузата й. \"На 29.05.2018 получих по пощата дългоочакваното писмо от Министерството на здравеопазването с едно голямо . Самият текст на отговора са отделни преписани изречения от моето писмо и не показва и капчица респект. Кампанията я водя не за да събирам овации и награди, а за да се революционизира рехабилитацията в България, където може да се каже, че отсъства\", пише д-р Хохвартер до българските медии. Колко и какво струва Цената, посочена от д-р Хохвартер за подобен уред, е 342 000 швейцарски франка (280 000 € ), в която е включена доставката на уреда, обучението на персонала и гаранция \"пълно каско\" за две години. По изчисления на доктора 30 деца (по нейни неофициални данни) на година се изпращат за лечение в чужбина за 3-4 седмици от Център \"Фонд за лечение на деца\" и ползват ЛОКОМАТ в чужбина. Това при средно 15 000 € за дете прави   – т.е ЛОКОМАТ и половина!, отбелязва д-р Хохвартер в писмото си. Тя отбелязва още, че в същото време това лечение е недостатъчно и не отговаря на международните стандарти за рехабилитация. \"Както и една седмица рехабилитация след инсулт, които поема здравната каса в момента в България, са хвърлени на вятъра средства. Все едно при една гнойна ангина да дадем на пациента една таблетка пеницилин и да очакваме оздравяване\", допълва тя. отбелязва още докторът. \"Дневник\" попита здравното министерство колко действително отделя България за лечение с ЛОКОМАТ в чужбина, колко човека пътуват извън страната за такава рехабилитация, какви алтернативни заместващи терапии се предлагат в страната и за деца, и за възрастни. И защо досега такъв апарат не е купен. Полученият отговор гласи следното: \"МЗ не заплаща рехабилитация с ЛОКОМАТ – както в чужбина, така и в България, тъй като апаратът се използва за лечението на деца и възрастни по Клинична пътека за рехабилитация и дейността се заплаща от НЗОК. По информация на доц. Иван Чавдаров, директор на СБРДЦП \"Св. София\", в момента в България има 5 апарата, закупени от Президентството по инициативата \"Българската Коледа\". ЛОКОМАТ се прилага за рехабилитация на пациенти, навършили 4 г. и няма ограничения в горната граница на възрастта\". Нищо повече. На последващи въпроси дали действително   се отделят за терапия с ЛОКОМАТ, отговор не последва. От здравната каса пък уточниха за \"Дневник\", че те финансират цялостната рехабилитация по клинична пътека за рехабилитация, но какво включва тя и дали ще има и лечение с ЛОКОМАТ, решават лекуващите лекари. За използването на самия уред няма отделна клинична пътека, не се води и отделна статистика. В този смисъл те не могат да предоставят данни колко конкретно се плаща за лечение с ЛОКОМАТ, още по-малко в чужбина. От здравната каса отбелязаха, че по-конкретни данни за това колко хора кандидатстват или биват изпращани за рехабилитация в чужбина биха могли да предоставят комисиите за лечение в чужбина на деца или на възрастни към здравното министерство. Такива данни \"Дневник\" поиска, но не получи. А какво всъщност има България И в отговора си здравното министерство се опитва да внуши, че всъщност България има апаратура - \"в момента в България има 5 апарата\", пишат от там, без да уточняват какви точно са тези апарати. Това което има в България има само малка част от фунциите на ЛОКОМАТ, обясниха пред \"Дневник\" майки на деца-пациенти и потребители на апаратите в страната, както и от неправителствени организации в здравната сфера. Апаратите са купени по иницативата \"Българската Коледа\" през 2013 г. и са пет: в София, Котел, Момин проход, Пловдив и Бургас. Купени са за по 172 980 лв. на апарат. Офертите се разглеждаха от експертна комисия и тя избра този апарат, заради сравнително ниската му цена. Едва после стана ясно, че апаратът няма някаква приставка и без нея става само за деца до 12 години, разказаха от неправителствена организация, следяща случващото се. Приставката струваше доста пари, а бюджетът вече беше разпределен. И така си остана, допълниха от там. Избраните заради ниската си цена ЛОКО-стейшън или ЛОКО-хелп обаче се оказва, че  , каквито ЛОКОМАТ. Тогава ни убеждаваха, че то е почти същото и че ще е по-добре да се купят тези уреди, защото ще са разпределени из страната, ще е по-лесно за пациентите, разказа майка на две деца с церебрална парализа, ползвала апаратурата. Нейната практика, както и тази на много родители и семейства, с която тя се познава лично, обаче оборват опитите на здравното министерство да изкара, че България има нужната апаратура. \"ЛОКОМАТ се прилага за рехабилитация на пациенти, навършили 4 г. и няма ограничения в горната граница на възрастта\", пишат от здравното министерство. И това е така. Стига България да имаше ЛОКОМАТ. Но според редица пациенти в София и страната, до които \"Дневник\" се допита, апаратите в България всъщност не могат да бъдат ползвани от възрастни. Опитът на пациенти \"Специално се преместихме от Варна в град, където има ЛОКО-стейшън, за да можем да ходим редовно на терапия. За уреда обаче трябват специални ботуши и приставки, които са по размери в зависимост от възрастта и големината на пациента. При нас има само първите два размера обувки – адаптират се докъм 37 номер\", обясни майка на дете с церебрална парализа. По нейна информация такава е ситуацията и с другите апарати из страната. Друг роднина на пациент коментира, че и съществуващия в София уред е пригоден само за деца и юноши. Много семейства пътуваха, идваха на терапия, сега има все по-малко наплив, защото видяха, че от тези апарати, които има България,  , каза пациент. Затова и пътуванията към чужбина, най-вече с пари от дарители и собствени средства на пациентите, продължават. \" , но не са търсеното решение, а са по-скоро обикновено раздвижване, част от рехабилитацията\", каза майка на дете с церебрална парализа, ползваща апаратурата в Котел. Обясни, че слагането и качването на уреда било трудоемко, нагласянето на пациентите и въвеждаенто на персоналтите им нужди – сложно. И затова рехабилитаторите прибягвали до него все по-рядко. Освен това съществуващите апарати, за разлика от напълно роботизирания ЛОКОМАТ, не можели да компенсират различни дисфункции на пациентите. Например децата с церебрална парализа имат понякога спазми, натискат малко по-силно и уредът блокира, коментира родител. Затова лекарите нагласяли апаратурата за повече килограми например, променяли позицията на тялото на пациента и други \"трикове\". Това обаче пък променяло изцяло правилното движение на тялото, то не симулирало реално ходене и движение. И целта – да се тренира мозъка, на практика се губела. Единствено апаратурата в столичната болница \"Св. София\" била малко по-съвременна и работела по-добре. Но пък тя също не била пригодна за възрастни пациенти. Целта на кампанията на д-р Хохвартер е да се купи Lokomat ProV6, който е с два модула: за деца и възрастни.  , така че един ден може да се работи с деца, а на следващия – с възрастни. Lokomat ProV6 е най-новият вариант на този робот, който позволява да се надгражда и да се включват към компютъра-майка допълнителни модули за терапия, отбелязва в писмото си докторът. За момента обаче е получила само \"браво\" и \"приветствам\".", "date": "2018.06.23", "title": "Що е то ЛОКОМАТ и (ще) има ли той почва в България"}
{"url": "https://www.dnevnik.bg/photos/snimka_na_denia/2018/06/23/3205049_snimka_na_denia_cipras_vse_pak_si_sloji_vratovruzka/", "text": "След като стана премиер на Гърция през 2015 г., Алексис Ципрас бе попитан дали ще започне да се облича \"по-формално\" предвид новите си отговорности. Той каза, че   \"едва когато дългът (на Гърция) се облекчи.\"", "date": "2018.06.23", "title": "Снимка на деня: Ципрас все пак си сложи вратовръзка"}
{"url": "https://www.dnevnik.bg/bulgaria/2018/06/23/3205056_osnovnata_zaplata_za_novata_dlujnost_glaven/", "text": "Главните разследващи полицаи към ГДБОП в София ще вземат основна заплата в размер на 1 289 лв., а тези в провинцията - 1 266 лв. Това се разбира от проектонаредба за размера на основните месечни възнаграждения на полицаите, качена за обществено обсъждане на сайта за консултации strategy.bg. Измененията в наредбата се аргументират с необходимостта от привеждането ѝ в съответствие с промяната в класификатора на длъжностите в МВР, който бе утвърден от вътрешния министър в началото на миналата година. Със заповед на министъра от 21 май 2018 г. обаче класификаторът бе допълнен като се създадоха две нови длъжности - \"Главен разследващ полицай (в териториално звено на главна дирекция \"Борба с организираната престъпност\" (ГДБОП) с район на действие на територията на гр.София)\" и \"Главен разследващ полицай (в териториално звено на ГДБОП с район на действие извън територията на гр. София)\". По тази причина в наредбата трябва да се запише тяхното основно възнаграждение. В края на миналата година стана известно, че през 2018 г. бюджетът на МВР ще е увеличен с 55 млн. лв. Вътрешният министър Валентин Радев поиска парите да бъдат разпределени по заслуги и в проектонаредба се видя заложено от ведомството увеличение на заплатите на  п олицаите с най-малки възнаграждения и работещите на терен като такова не беше предвидено за шефовете в системата . Полицейските синдикати възразиха като поискаха парите да бъдат разпределени по равно. Ръководството на министерството обаче не се съгласи с тях. В началото на европредседателството на България, премиерът Бойко Борисов организира среща с ръководството на МВР и синдикатите заради неспиращите им протести, въпреки увеличението с 55 млн. лв., което те нарекоха подигравка.  Премиерът им обеща още 100 млн. лв.  и протестите спряха - засега. Тези пари бяха разпределени по равно между всички полицаи. Как Борисов обещава и харчи пари, които не са заложени в държавния бюджет, четете  тук . Миналата година бе и първата от поне 10 години, в която служителите на МВР получиха  коледни бонуси . ", "date": "2018.06.23", "title": "Основната заплата за новата длъжност \"главен разследващ полицай\" ще е между 1266 и 1289 лв."}
{"url": "https://www.dnevnik.bg/sport/2018/06/23/3205061_grigor_dimitrov_shte_uchastva_na_dva_demonstrativni/", "text": "Григор Димитров ще загрее за третия турнир от Големия шлем за годината \"Уимбълдън\" с участие в две демонстративни надпревари. През следващата седмица световният №5 ще играе на The Boodles в Стоук парк в периода в периода 26-30 юни. След това той ще бъде в The Aspall Tennis Classic. Турнирът в Стоук парк е много силен като там ще са още Александър Зверев, Хуан Мартин дел Потро, Ник Кириос, Кевин Андерсън, Стефанос Циципас, Сам Куери, Пабло Кареньо Буста, Фабио Фонини, Роберто Баутиста Агут и Алберт Рамос Виньолас. Дотук сезонът на трева не е много успешен за Димитров, като той отпадна още във втория си мач в \"Куинс\", където  загуби от Новак Джокович . Българинът се надява да се представи по-добре на \"Уимбълдън\". В последните три години Димитров има две отпадания в трети (2015 и 2016 г.) и едно в четвъртия кръг (2017 г.). Най-добрият му резултат в Лондон е полуфинал от преди четири години. \"Уимбълдън\" започва на 2 юли. През 2018 г. световният №5 е с 19 победи и 12 загуби.", "date": "2018.06.23", "title": "Григор Димитров ще участва в два демонстративни турнира преди \"Уимбълдън\""}
{"url": "https://www.dnevnik.bg/citat_na_deniia/2018/06/23/3205070_citat_na_dnia_gerb_sa_genialni_10_godini_sa_na_vlast_i/", "text": "Така зам.-председателят на парламентарната група на БСП Крум Зарков коментира мненията, които се чуха от управляващата партия за внесения от левицата вот на недоверие в предаването \"Седмицата\" по Дарик.", "date": "2018.06.23", "title": "Цитат на деня: ГЕРБ са гениални, 10 години са на власт и все са виновни предишните"}
{"url": "https://www.dnevnik.bg/sport/2018/06/23/3205062_belgiia_se_utremi_kum_osminafinalite_sled_zrelishten/", "text": "Белгия продължи с наказателната акция в група G след втора разгромна победа от началото на световното първенство. \"Червените дяволи\" се справиха с Тунис след 5:2, в мач в който можеха да спечелят с още по-изразителен резултат. Успехът на белгийците стана втората най-убедителна победа на турнира след откриващия двубой между Русия и Саудитска Арабия (5:0). Мачът обаче беше най-резултатният на финалите дотук. По две попадения отбелязаха Ромелу Лукаку и Еден Азар, а един добави резервата Миши Бачуай. За Тунис точни беше Брон и Хазри. С двете си попадения в срещата Лукаку вече има четири гола от началото на турнира и се изравни с Кристиано Роналдо начело в голмайсторската листа. След два мача Белгия има шест точки и е почти сигурен осминафиналист. \"Червените дяволи\" ще си гарантират участие сред 16-те най-добри при победа на Англия над Панама в неделя. В последния си мач в груповата фаза Белгия ще се изправи срещу Англия на 28 юни в директен спор за първото място. Тунис пък ще играе с Панама с надеждата да вземе победа на световните финали. Белгия започна със същите 11 футболисти, които преди няколко дни победиха Панама с 3:0. Селекционерът Роберто Мартинес реши да не прави промени, а футболистите му започнаха много силно двубоя. Още в първите минути стана ясно, че Белгия ще диктува играта, докато Тунис се дръпна в защита и разчиташе единствено да руши действията на съперника си. Планът на африканците рухна още в петата минута, когато Еден Азар беше съборен в наказателното поле и съдията Маруфо от САЩ посочи бялата точка. Звездата на Белгия беше изпуснат от играчите в червено и централният защитник Бен Юсеф го препъна на границата на наказателното поле. Потърпевшият застана зад топката и в хладнокръвно изпълнение в долния ляв ъгъл вкара в мрежата на Бен Мустафа – 1:0. Дузпата на Езер беше 13-а от началото на световното първенство в 27-ия мач от турнира. По този показател надпреварата в Русия изравни предишното световно първенство в Бразилия, в което за 64 мача бяха отсъдени общо наказателни удара. Веднага след ранния гол тунизийците опитаха да изнесат играта в предни позиции, но това отвори много пространства в защитата на африканците. За Кевин Де Бройне и Аксел Витсел не беше проблем да печелят топката в средата на терена, а освен това Белгия много уверено изнасяше топката. Всичко това позволи на Белгия много лесно да удвои преднината си и в 16-ата минута това стана факт. След бърза контраатака Дрийс Мертенс събра около себе си двама в червено и изведе Ромелу Лукаку на добра позиция. Нападателят влезе в наказателното поле и с плътен удар с левия крак прати топката за втори път в мрежата. Тунис обаче не се отказа толкова лесно и две минути след попадението на Лукаку успя да се върне в мача. Хазри центрира от фаул, а Дилан Брон беше изпуснат от защитата на Белгия и с глава прати топката зад Тибо Куртоа – 2:1. Това се оказа последният положителен момент за Тунис преди почивката, след като нови проблеми се струпаха на главата на селекционера Набил Маалул. В рамките на 15 минути той трябваше да прави две принудителни промени заради контузиите на голмайстора Брон и на централния защитник Бен Юсеф. Още няколко пъти беше оказвана медицинска помощ и на други играчи в червено. Секунди преди почивката обаче Белгия се възползва и вкара трети гол, койот успокои \"червените дяволи\". След нова контраатака, Тома Мюние показа прекрасен поглед върху играта и изведе Лукаку, а той с хладнокръвно отиграване преодоля за втори път тунизийския вратар. За тарана това беше седми гол на голям турнир (световно и европейско), като по този показател стана най-резултатният белгиец в историята. Лукаку стана и първият играч след Диего Марадона през 1986 г., който вкарва два или повече гола в първите два мача от световно първенство. След подновяването на играта Тунис погледна по-смело в предни позиции и се опита да бъде много по-агресивен. Футболистите в червено се постараха да печелят топката още в половината на Белгия и в рамките на пет минути успяха да стигнат до три положения. При всяко едно от тях обаче белгийската защита успя да се справи, а веднъж и капитанът Хазри се разина с топката. Белгийският отбор показа голямата си класа и още с първата ситуация наказа грешката на съперника си. В 51-ата минута Азар вкара втория си гол в мача. Де Бройне намери с подаване от центъра на терена своя съотборник, той овладя технично на гърди, излъга вратаря Бен Мустафа и се разписа в опразнената мрежа. След четвъртия гол Белгия свали драстично оборотите и започна да доиграва двубоя. Роберто Мартинес направи и промени, за да пази основните си фигури. Той извади голмайсторите Лукаку и Азар, на вместо тях влязоха Маруан Фелайни и Миши Бачуай. Именно пред последния се откриха четири отлични шанса да направи победата на Белгия още по-изразителна. Бачуай веднъж стреля слабо на празна врата, после уцели греда, а веднъж и вратарят Бен Мустафа се намеси. Все пак в последната минута на редовното време Бачуай най-накрая се разписа и се реваншира частично за пропуските си. Той засече прекрасно центриране на друг от резервните играчи Юри Тилеманс. Крайният резултат оформи капитанът на Тунис с гол в последната минута на добавеното време.", "date": "2018.06.23", "title": "Белгия се запъти към осминафиналите след зрелищна победа над Тунис"}
{"url": "https://www.dnevnik.bg/evropa/evrofinansirane/oblasti/zdraveopazvane/2018/06/23/3205072_blizo_400_dushi_sa_se_podlojili_na_evtanaziia_v/", "text": "Здравните власти на щата Калифорния съобщиха, че 374 нелечимо болни са приели лекарства, за да сложат край на живота си миналата година, предаде Асошиейтед прес, цитираната от БТА. Законът, който позволява това, влезе в сила на 9 юни 2016 г. Общо 577 души са получили през 2017 г. лекарства, позволяващи им да сложат край на живота си, но не всички от тях са ги използвали, съобщават калифорнийските здравни власти. Законът позволява на пълнолетните да получат рецепти за лекарства, с които да сложат край на живота си, ако лекар е установил, че им остават не повече от шест месеца живот. Те могат да приемат лекарствата сами. Около 90 %от 374-те починали са били на възраст над 60 години, 95 % са били застраховани и около 83 % са се намирали в хоспис или са получавали сходни грижи. Средната възраст на прибегналите до крайната мярка е 74 години. През първите шест месеца след влизането в сила на закона на закона общо 191 души са получили лекарства, слагащи край на живота, а 111 от тях са ги използвали.", "date": "2018.06.23", "title": "Близо 400 души са се подложили на евтаназия в Калифорния през 2017 г."}
{"url": "https://www.dnevnik.bg/sviat/2018/06/23/3205074_eksploziia_ubi_hora_po_vreme_na_predizboren_miting_na/", "text": "Няколко души бяха убити при експлозия на стадион в град Булавайо, където се провеждаше предизборен митинг на президента на Зимбабве Емерсън Мнангагва, съобщи Франс прес, цитирана от БТА. Президентът не е пострадал и е евакуиран на безопасно място, заяви неговият говорител Джордж Чарамба. Говорител посочи, че се води разследване и изтъкна, че срещу Мнангагва са били извършвани \"многобройни покушения\" през последните години, съобщи Асошиейтед прес. Президентът пое властта през ноември след като управлявалият 37 години президент Робърт Мугабе се оттегли от поста под натиска на военните. Премиерът на страната Абий Ахмед заяви, че взривът е \"неуспешен опит за атентат на сили, които не искат да видят Етиопия обединена\". Според организаторите на митинга, експлозията е причинена от граната. Все още никой не е поел отговорност за нападението. Световните агенции отбелязват, че предприетите от премиера радикални реформи срещат недоволство не само от опозицията", "date": "2018.06.23", "title": "Експлозия уби хора по време на предизборен митинг на президента на Зимбабве"}
{"url": "https://www.dnevnik.bg/sviat/2018/06/23/3205076_kanadskiiat_premier_plati_100_dolara_globa_zaradi/", "text": "Канадският премиер Джъстин Трюдо плати 100 долара глоба заради недекларирани слънчеви очила, съобщи телевизия Си Би Ес, цитирана от  dariknews.bg . През 2017 г. Трюдо и съпругата му са получили подарък от премиера на канадската провинция Остров Принц Едуард два чифта слънчеви очила в кожени калъфки. Цената на дребно на този аксесоар е между 300 до 500 долара. Местното законодателство задължава премиера да съобщи за всички получени подаръци на стойност над 200 долара в течение на 30 дни. Канадският премиер Трюдо не е декларирал подаръка \"в резултат на административна грешка\", заяви неговият говорител. Той вече е платил глобата, се казва в официален документ от офиса на комисаря, който отговаря за конфликт на интереси и етични въпроси.", "date": "2018.06.23", "title": "Канадският премиер плати 100 долара глоба заради недеклариран подарък - слънчеви очила"}
{"url": "https://www.dnevnik.bg/biznes/2018/06/23/3205078_angelkova_sled_proverka_na_plaj_perla_narushenie_niama/", "text": "Изискванията за 50% свободна и 50% платена зона на плаж Перла са спазени. Платените плажни принадлежности на ивицата са според одобрената схема от Министерството на туризма. Това каза министър Николина Ангелкова при проверка на място на плажа, в която участва и кметът на Приморско Димитър Германов, съобщи пресцентърът на министерството. Тя уточни, че според експертите от контролното звено на министерството, нарушения няма, но допълнително ще бъде възложен и геодезически мониторинг, за да се гарантира, че площите с платени плажни принадлежности и свободна зона са според изискванията. Ако бъдат установени нарушения, ще бъде наложена глоба в размер на 5% от концесионната цена по договор, а при повторно нарушение ще бъде изпратено предупреждение за прекратяване на концесията. Това е втора проверка на ивицата през този сезон. \"При първата липсваха табели и медицински пунктове, които сега са на лице\", каза Ангелкова. Обясни, че тази година били разменени местата на свободната и платената зона и може би оттам идвали недоразуменията. \"За плаж Приморско-централен сме поискали от кмета да издаде заповеди за премахване на преместваемите обекти, които в момента са на ивицата\", заяви министърът. По думите й не е редно на плажа да има търговски обекти и платени плажни принадлежности, а ако се стигне до премахване, ще бъдат съборени 4 обекта. Ангелков информира още, че има приключила процедура за концесиониране на плажа, като в момента тече срок за обжалване. \"Очаква се до 2 седмици да има подписан договор, но ако евентуално обжалване забави сключването му, плажът ще бъде отдаде под наем. Успоредно с това ивицата е обявена за неохраняема, така водното спасяване за момента ще бъде осигурено от областната управа на Приморско, а почистването от кмета\", обясни тя. За сигнали за изливащи се на плаж Кабакум замърсени води Ангелкова информира, че са сезирани контролните органи и ще бъде направена съвместна проверка. \"Очакваме тя да бъде извършена най-късно до понеделник, с което ще се установи дали има замърсяване\", каза тя.", "date": "2018.06.23", "title": "Ангелкова след проверка на плаж Перла: Нарушение няма, ще направим и заснемане"}
{"url": "https://www.dnevnik.bg/bulgaria/2018/06/23/3205079_policiiata_nameri_i_arestuva_izbiagaliia_ot_loveshkiia/", "text": "Избягалият от затворническото общежитие в Ловеч Борис Иванов е бил открит и арестуван в района на гарата в Летница, съобщава Би Ти Ви. Полицаите го намерили в слънчогледова нива. Рецидивистът изчезна преди три дни от външен обект, на който трябваше да работи. Той излежава 13-годишна присъда за блудство и кражби в общецитие от открит тип в Ловешкия затвор, където е бил преместен отскоро. Министерството на правосъдието назначи проверка как е било взето решението да бъде преместен в общежитие, а след това - и пуснат да работи навън. Това не е първото му бягство, отбелязва телевизята.  \"Пустинни котки\" през цялата нощ претърсваха труднодостъпни места около селата Йоглав и Александрово - на между 15 и 25 км от мястото на залавяне. Район в периметър от 10 км остана отцепен. Полицейските постове бяха разположени през няколко метра. Рано тази сутрин в Ловеч пристигна още подкрепление - около 150 души жандармерия от Плевен и София. В акцията по издирването вчера бе включен хеликоптер, а днес стана известно, че и Специализираният отряд за борба с тероризма е взел участие в издирването.", "date": "2018.06.23", "title": "Полицията намери и арестува избягалия от Ловешкия затвор"}
{"url": "https://www.dnevnik.bg/sport/2018/06/23/3205082_hamiltun_shte_startira_pruv_v_gran_pri_na_franciia/", "text": "Люис Хамилтън спечели 75-и полпозишън в кариерата си във Формула 1, след като ще стартира от първа позиция в Гран при на Франция.  Световният шампион  беше над всички на пистата \"Пол Рикар\" и не остави съмнения в превъзходството си. Британецът изпревари с повече от десета съотборникът си Валтери Ботас. \"Сребърните стрели\" окупираха първа редица както и в Барселона в средата на май. Трети зад пилотите на \"Мерцедес\" остана Себастиан Фетел, който беше далеч назад. Четирикратният световен шампион остана на почти четири десети зад прекия си съперник за титлата. За трети път през сезона Хамилтън ще стартира пръв след полпозишъните в Австралия и Испания. В първото състезание за сезона той не успя да спечели, но в пистата в Каталуня победи. \"Доволен съм от колата, екипът свърши страхотна работа и съм много щастлив. Мисля, че показахме добро темпо въпреки сложните условия. За всички е трудно, заради непознатата писта, но се справихме\", каза световният шампион. Той уточни, че по-важната част от уикенда предстои заради дългото състезание в неделя. Въпреки исканията на пилотите за  промяна по пистата \"Пол Рикар\"  и премахване на шикана на обратната права \"Мистрал\", ФИА не направи никакви корекции. Причината беше, че пистата не може да се променя в хода на състезателния уикенд. Квалификацията започна в много сложни условия, след като в третата свободна тренировка в ранния следобяд имаше обилен дъжд. Това не позволи на пилотите да се подготвят пълноценно за решителната част от уикенда. В първия сегмент всички тимове заложиха на дълги серии от обиколки, в които времената постоянно се подобряваха. За кратко Райконен беше с най-добър резултат, но с течение на няколко обиколки Хамилтън успя да намери най-доброто темпо и записа 1:31.271. Той изпревари с почти три десети Макс Верстапен, а малко по-назад беше Райконен. По-слабо беше темпото на Себастиан Фетел, който остана едва пети на почти шест десети зад съперника си за титлата. След първата част от квалификацията отпаднаха двамата пилоти на \"Уилямс\" и \"Макларън\", както и Брендън Хартли от \"Торо росо\". Темпото на Ланс Строл и Сергей Сироткин беше много ниско и те останаха на самата опашка, като ще потеглят от последна редица. Очакваният дъжд започна да се придвижва към \"Пол Рикар\" в началото на втората част от квалификацията. Всички пилоти излязоха на трасето, с надежда да запишат достатъчно добър резултат, който да ги вкара в топ 10. От \"Мерцедес\" и \"Ред бул\" заложиха на средно твърдите гуми за уикенда суперсофт, а пилотите на \"Ферари\" бяха с ултрасофт. С тези гуми Хамилтън успя да слезе под 1:31 минути за обиколка – 1:30.645. Пилотите на \"Ред бул\" бяха на около половин секунда от световния шампион, а Ботас на шест десети. От \"Ферари\" направиха опити с ултрамеките гуми и Фетел също слезе под 1:31 минути. Асът на \"Ферари\" обаче беше с три десети зад Хамилтън – 1:30.953. Райконен изостана с 0.459 сек. В заключителните минути всички пилоти направиха нови опити и от \"Ферари\" подобриха постиженията си. Фетел и Райконен се доближиха на около една десета от Хамилтън, но отново не го застрашиха сериозно. Световният шампион също излезе с ултрасофт, но без подобри времето си, събирайки информация за пистата. Зад тях се наредиха Вестапен, Ботас, Ромен Грожан, Кевин Магнусен, Рикардо, Карлос Сайнц и изненада Шарл Леклер. Пилотът на \"Заубер\" си осигури участие в последната част от квалификацията, изпреварвайки много по-опитни пилоти. Във втората част отпаднаха Естебан Окон, Нико Хюлкенберг, Серхио Перес, Пиер Гасли и Маркус Ериксон. При първите квалификационни опити Фетел пръв записа време, което беше 1:30.400. Много бързо обаче пилотите на \"Мерцедес\" подобриха времето на лидера в световния шампионат. Хамилтън беше с 1:30.222, а Ботас с 1:30.317. Квалификацията беше спряна 7:14 минути преди края на сесията заради удар на Ромен Грожан в предпазната стена на четвърти завой. Френският пилот на \"Хаас\" атакува агресивно бордюра и задницата му изгуби сцепление, което го изхвърли извън пистата. При рестартирането на последната част от квалификацията условията се промениха и пилотите не успяха да подобрят драстично постиженията си. Фетел и Райконен допуснаха грешки, които ги оставиха далеч от съперниците им. Все пак Ботас успя да подобри времето си, с което изпревари и съотборника си. Това обаче беше много за кратко, като Хамилтън отговори с рекорден трети сектор, който му позволи да запише 1:30.029 и го изстреля на полпозишъна. Световтният шампион изпревари със 118 хилядни своя съотборник. Фетел остана на 0.371 сек., а топ 10 допълниха Макс Верстапен, Рикадо, Райконен, Сайнц, Леклер и Магнусен. \"Трудно е да постигнеш добрия баланс в края. Опитах се, но колата започна да се плъзга и изгубих време. Мисля, че можехме да сме по-близо до \"Мерцедес\", но те отговориха по чудесен начин\", обясни Фетел след квалификацията. Състезанието за Гран при на Франция е в неделя от 17.10 часа.", "date": "2018.06.23", "title": "Хамилтън ще стартира пръв в Гран при на Франция"}
{"url": "https://www.dnevnik.bg/sport/2018/06/23/3205095_obikolkata_na_vitosha_zavurshi_s_rekord_pri/", "text": "Александър Алексиев и Ивета Алексиева станаха шампиони при колоездачите в  35-ото издание издание на Обиколката на Витоша . То събра на старт 1708 велосипедисти, а 118 от тях ще се сред най-големите смелчаци, които ще опитат два пъти да обиколят планината за два дни – първо с велосипед и после пеша, като в дуатлона на 200 км ще стартират над 30 жени. От самия старт Александър Алексиев поведе колоната и премина пръв контролата на 31 км, като плътно до него беше Емил Стойнев. Два часа след старта заваля и това направи трасето още по-тежко. На 60-ия километър Алексиев бе увеличил преднината си, а на 75-ия км тя бе вече почти две минути. Това му позволи да финишира с комфортен аванс и с рекорд на трасето от 4.11:00 ч., почти 9 минути по-бързо от миналагодишния победител. Втори, на 5.30 минути след шампиона завърши Емил Стойнев, а бронзът бе за Лъчезар Ангелов. \"Много тежко изпитание и съм щастлив, че в него съм номер 1. Това е второто ми участие след 2008 г. и втората ми победа. Трасето тук бе много тежко, с хлъзгави участъци и трябваше да внимавам, особено при спусканията\", каза шампионът. При жените Ивета Алексиева наложи непосилно за останалите темпо още в началото и по средата на разстоянието вече имаше комфортна преднина от над 5 минути пред втората Ася Борисова. Авансът й се увеличи и на финала Алексиева завърши с време 6.05:32. Тя беше на повече от 16 минути пред сребърната Ася Борисова, бронзът бе за Лили Ангелова. Сред участниците в 35-ото издание на Обиколката на Витоша имаше представители на 24 държави, а общо чужденците са над 50. По трасето се пусна и председателят на Общински съвет Елен Герджиков. Той опита да завърши дистанцията, но скъсан обтегач на велосипеда на 20-ина километра от финала го спря. Най-млад сред записалите се участници бе 9-годишният колоездач Генко Дойчинов, а най-възрастни са 76-годишните Веселин Беремлийски и Светослав Хлачев. Тази нощ, точно в 23.59 ч. по 100-километровия маршрут ще потеглят и бегачите, плюс 118-те смелчаци-дуатлонисти.", "date": "2018.06.23", "title": "Обиколката на Витоша завърши с рекорд при колоездачите"}
{"url": "https://www.dnevnik.bg/bulgaria/2018/06/23/3205059_namaliavane_na_bjurokraciiata_pri_predostavianeto_na/", "text": "Сложната бюрокрация с пращане на десетки писма между институции, за да може нуждаещ се да получи правна помощ, която често се бави толкова, че я обезсмисля, ще отпадне. Това поне предвижда промяна в Закона за правната помощ, предложена от Министерството на правосъдието и качена за обществено обсъждане на сайта за консултации strategy.bg. С измененията Националното бюро за правна помощ няма да изисква вече на хартиен носител нужната документация от други институции, а ще я събира служебно. По този начин не само отпада задължението на нуждаещите се от помощ да събират документи, но и много по-бързо ще могат да я получат. Изискването е за събиране на различни документи от няколко институции, защото с тях се доказва дали гражданинът отговаря на условията за получаване на правна помощ. Тя се дава само на хора, които получават или отговарят на условията за социални помощи, помощи за отопление, ако са настанени в социални институции или ползват техни услуги, както и на граждани с доходи до линията на бедност. Досегашната дългогодишна практика на бюрото е, когато заявителят за правна помощ не е представил документ за наличието на някое от условията, то да я изисква служебно от съответното ведомство на хартиен носител. Става дума за кореспонденции с Агенцията за социално подпомагане, Националния осигурителен институт, Националната агенция за приходите, Агенцията по заетостта и Агенцията по вписванията. Бюрото изпраща писма, а след известно време институциите отговарят в надлежно оформени хартиени документи. Всичко това води до забавяне на процедурата. В мотивите на измененията се казва, че това забавяне често обезсмисля и самото предоставяне на правна помощ заради изтървани срокове. Новото предложение предвижда електронен обмен на данни между бюрото и компетентните ведомства чрез система към Държавната агенция \"Електронно управление\".", "date": "2018.06.23", "title": "Намаляване на бюрокрацията при предоставянето на правна помощ, предвижда проект"}
{"url": "https://www.dnevnik.bg/sport/2018/06/23/3205093_voleibolistite_vzeha_samo_geim_pri_tejka_zaguba_ot_iran/", "text": "Мъжкият национален отбор по волейбол записа тежка загуба в предпоследния си мач от Лигата на нациите. С доста промени в хода на двубоя българите отстъпиха с 1:3 (22:25, 15:25, 25:23, 14:25) срещу Иран след малко над два часа игра в Техеран. Загубата е девета за националите в Лигата на нациите. С пет победи българите са 12-и в подреждането, като възпитаниците на Пламен Константинов вече си осигуриха място в турнира и през следващата година. В неделя от 14.00 часа националите ще се изправят срещу Южна Корея. Азиатците са отборът, който изпадна, като имат едва една победа от 14 мача. Най-резултатен в мача беше Розалин Пенчев с 16 точки. Толкова записаха и иранските състезатели Саман Фаези и Мортеза Шарифи. За българите Николай Учиков се отчете с 13. Константинов реши да даде шанс на играчите, които получиха малко минути при  драматичната загуба срещу Германия  в петък. Титуляри започнаха Учиков, Розалин Пенчев, Димитър Маринков и Красимир Георгиев, които се появиха на мястото на Боян Йорданов, Николай Пенчев, Валентин Братоев и Алекс Грозданов. Дълго забавяне около видеооспорване изнерви Константинов. Това доведе до объркване в състава на българите, които се нуждаеха от повече време, за да напипат верния ритъм. Иранците се възползваха и поведоха с 8:2 до първото техническо прекъсване. Азиатците често атакуваха през центъра, като националите не можеха да намерят решение на проблема. Второто техническо прекъсване дойде при резултат 16:12 за иранците, но техни грешки намалиха изоставането на българите на две точки. До края на гейма съперникът контролираше играта и го спечели с 25:22. Втората част започна с три поредни точки за иранците. Българите отговориха с две атаки през центъра на Светослав Гоцев. Иранците водеха с 8:6, като постепенно увеличиха преднината си до 18:11 заради грешки на българите. В състава на националите личеше неорганизираност и липса на концентрация. Българите сякаш се примириха с изоставането си и отстъпиха гейма с 15:25. Грешките на националите продължиха и в началото на третата част иранците поведоха с 6:1. Българите съумяха бързо да се върнат в гейма и изравниха за 12:12 след силен сервис на резервния разпределител Добромир Димитров. Българите бяха на прага на загубата, когато губеха с 20:22 в края на гейма. Силни изяви в атака на Розалин Пенчев обаче вдъхновиха националите да търсят обрат в срещата след 25:23. До такъв обаче не се стигна, защото иранците отново вдигнаха темпото и няма проблеми да затворят мача след 25:14.", "date": "2018.06.23", "title": "Волейболистите взеха само гейм при тежка загуба от Иран"}
{"url": "https://www.dnevnik.bg/sport/2018/06/23/3204846_dnes_se_provejda_obikolkata_na_vitosha/", "text": "Днес стартира 35-ата  Обиколката на Витоша . Началото за колоездачите е от 6.00 часа, а скороходците започват в полунощ срещу неделя от същото място. В надпреварата, която за трета поредна година ще бъде част от програмата на \"София 2018 - Европейска столица на спорта\", участват състезатели от 22 държави. Общо 2613 българи и 55 чужденци застават на старта в едно от най-масовите спортни събития в страната. Най-голям е интересът от колоездачите, които са 1708. В бягането заявиха участие 842 души. Общо 118 състезатели ще се включат в най-голямото предизвикателство - дуатлона. Състезанието ще бъде съпътствано от инициативата \"Състезание без боклук\". Организаторите приканиха участниците да носят свои бутилки за вода, да не използват пластмасови чаши за еднократна употреба и да прибират отпадъците си по време и след състезанието.", "date": "2018.06.23", "title": "Над 2500 души се впускат в Обиколката на Витоша"}
{"url": "https://www.dnevnik.bg/bulgaria/2018/06/23/3204971_obiaven_e_jult_kod_za_valeji_temperaturite_shte_se/", "text": "Жълт код за обилни валежи е обявен почти за цялата страна днес, съобщават от Националния институт по метеорология и хидрология (НИМХ) към БАН. Интензивни валежи днес се очакват във Видин, Монтана, Ловеч, Враца. За 23 юни жълт код е обявен за по-голямата част от страната с изключение на Добрич, Силистра, Перник, София и София-област, Кюстендил. Вчера от главна дирекция \"Пожарна безопасност\"  дадоха съвети за безопасно поведение на гражданите  в случай на наводнения. Днес ще е чувствително по-хладно, с преобладаващи максимални температури между 20° и 25°. С преминаването на студения атмосферен фронт, налягането ще се повиши и ще бъде по-високо от средното за месеца. Над Черноморието ще е предимно облачно, с превалявания от дъжд. Ще духа умерен и силен северозападен вятър и с него температурите ще се понижават. Максималните ще са между 20° и 23°. Температурата на морската вода е 23-25°. Вълнението на морето ще е 2-3 бала. Над планините ще е облачно. Краткотрайни валежи ще има на места, главно в масивите от Източна България и Рило-Родопската област. В крайните южни райони валежите ще са по-интензивни. След обяд над Западна Стара планина облачността ще се разкъса и намалее. Ще духа умерен и силен северозападен вятър. Максималната температура но височина 1200 метра ще е около 13°, на 2000 метра – около 7°.", "date": "2018.06.23", "title": "Обявен е жълт код за валежи, температурите ще се понижат"}
{"url": "https://www.dnevnik.bg/bulgaria/2018/06/23/3204104_pri_pojar_bulgariia_veche_moje_da_razchita_za/", "text": "След катастрофата на  во енния Ми-17 край Пловдив в България  в момента няма на разположение нито един изправен хеликоптер, който да служи за гасене на пожари. Това потвърди министърът на отбраната Красимир Каракачанов. Говорителят на пожарната Валентин Кръстев заяви за \"Дневник\", че страната е част от общ европейски механизъм за гражданска защита, към който се отправя искане при нужда от гасене на пожари с летателна техника и се получава такава от държавата, която има възможност да помогне ако бюджетът на българската пожарна може да си го позволи. От думите на Каракачанов се разбра, че България разполага и с \"Кугър\"-и. Водата, която те обаче могат да носят е много по-малко - до един тон. За сравнение Ми-17 носи 3 тона, обясни Каракачанов. По думите му при пожар държавата може да се обърне към някои български частни фирми, които имат подобни хеликоптери. Освен това може да поиска помощ от \"наши съседи партньори. Ние сме гасили пожари в Гърция миналата година, в Македония и Черна гора\", коментира още министърът. Помощ от съседите \"Така че ако се наложи ще се обръщаме към съседите\", направи накрая извода Каракачанов, според когото \"Кугер\"-ите не са рационално решение за гасене на пожари. Той обясни, че до ситуацията с неизправните Ми-17 се е стигнало, защото за година властта отделя пари за ремонт само на един хеликоптер, а и никой не очаквал катастрофа като тази в Пловдив. По думите му един Ми-17 е готов за ремонт от януари, но от бюрократични спънки по обществена поръчка не може да се стигне до поправката му, която струва около 5 млн. лв. Говорителят на пожарната обясни, че в механизма за гражданска защита са включени всички страни, членки на Европейския съюз. Всяка държава от общността поддържа някаква готовност, тя се е специализирала в някаква област. \"Нормално е по-богатите общества да са по-добре оборудвани, с повече модули. Докато по-малките държави като нашата, разполагаме с по-ограничени възможности, но участваме солидарно в тези механизми\". България участва с три наземни модула - един за горски пожари и два за наводнения. При нужда от летателна техника, тя отправя искане с приоритет към европейските държави. Ако обаче има друга страна, извън общността, която може да се отзове на искането и бюджетът на пожарната може да си го позволи, то хеликоптери могат да дойдат и от Израел, Русия и Турция. Механизмът с много точно и ясно разписани правила - кога една държава се нуждае от летателна техника, какви са условията да поиска помощ от друга държава, как тази държава ѝ предоставя тази помощ, какви са задълженията на двете държави. \"Въпросът не е само да дойде един хеликоптер- трябва да се осигури наземен екип, да се осигури екипът, който е във въздуха. Тези хора имат нужда от почивка, логистична подкрепа, езиков превод\", обясни Кръстев. По думите му времето за реакция зависи изцяло от случая. Както и цената на помощта. Срокът за пристигане на чуждите хеликоптери зависи от оперативни процедури, тъй като. за да дойде някакъв тип техника, която да навлезе в българското въздушно пространство, трябва правителствено разрешение. \"Има разписание за какво време един екип може да дойде. Не може да говорим за мигновена реакция - примерно за един час\". Говорителят на пожарната не можа да отговори на въпроса дали помощта идва поне в рамките на деня, в който е отправено искането. \"Най-малкото летателна техника трябва да бъде подготвена за излитане и оборудвана за гасене\", обясни още той. Заплащането също зависи от конкретния случая. \"Има няколко важни компонента - пътни разходи, разходи по издаване на документация, разходи свързани с обслужването на техниката, разходи за придвижването на техниката, разходи за придвижване на оборудване - ако е нужно такова\", допълни Кръстев. Разходите се поемат от бюджета на МВР.", "date": "2018.06.23", "title": "При пожар България вече може да разчита за хеликоптери само на частници и съседни страни"}
{"url": "https://www.dnevnik.bg/bulgaria/2018/06/23/3204769_kak_se_pensionira_kon/", "text": "Борко е един от стопаните на старопланинската хижа \"Амбарица\" и на неговия гръб тежи най-голяма част от ремонтите, предприети през последните пет години, откакто я стопанисва Ема Гатева. На гърба му е пренасяно всичко, за което човек може да се сети, включително и соларни панели. А причината за това е, че отдавна е спряла да се движи товарната въжена линия до хижата, чрез която би могла да се върши цялата работа - от зареждане на хижата до ремонтите. Сега Ема е решила, че иска да пенсионира Борко. Не че ще спре да носи на гърба си, просто така шеговито се опитва да изпълни плана си за възстановяването. По груби сметки Ема изчислява, че трябват около 20 хил. лв. за възстановяването. При положение, че въжето се вземе втора употреба както и други части и се разчита в голяма степен на доброволен труд. На последното се дължат множество от ремонтите в хижата. Ема казва пред \"Дневник\", че не желае да приема дарения в пари, каквито вече предложения валят във \"Фейсбук\" профила й. Но би приела дарения на части и доброволен труд. А най-вече иска тя и хората, които й помагат в хижата, да изработят нужната сума. Един от възможните начини за това е предстоящият за поредна година в края на юли фестивал \"Боровинкови нощи\". Всеки, който обича планината, може без предизвестие да остане в палатката си пред хижата в периода 27-29 юли. Приходите от туристите ще бъдат за целите на ремонта. В хижата се продават тениски, парите от които също ще отидат за изпълнението на плана, а през август (все още няма точни дати) се готви и кино на открито. Идеята е да се прожектират авторски фирми и гостите на хижата да имат възможност да разговарят с авторите им. Откакто е поела хижата Ема непрекъснато инвестира в ремонта й, макар самата тя да казва, че има още толкова много да се прави. И няма как след като преди това не са правени подобни усилия, които са предизвикателство за всеки хижар, който има желание да подобрява условията.", "date": "2018.06.23", "title": "Как се пенсионира кон"}
{"url": "https://www.dnevnik.bg/sport/2018/06/23/3204896_dnes_na_svetovnoto_germaniia_poema_kum_spasitelen_kurs/", "text": "След само един мач на световното първенство Германия е поставен в непозната ситуация – да се бори за това да прескочи груповата фаза.  Проклятието на световния шампион надвисна над Бундестима  заради загубата в първия двубой срещу Мексико. В десетия състезателен ден от световното обаче германците ще търсят първа победа срещу Швеция, която да ги върне в битката. Двубоят е в 21 ч. в Сочи на стадион \"Фищ\", а прогрмата предлага още два двубоя. В 15 ч. Белгия се изправя срещу Тунис, а в 18 ч. е другият мач от групата на Германия между Южна Корея и Мексико. Дните между загубата от Мексико и предстоящия двубой с Швеция бяха изпълнени с напрежение за германците. Стигна се дори до кризисна среща между играчите, треньора Йоахим Льов и главния мениджър Оливер Бирхоф. \"Девет години съм бил в отбора, но никога не съм чувал подобни думи. Не говорим за обиди или нещо страшно, а за разговор, който да ни разтърси и да се събудим. Казахме си много истини с една единствена цел – да играем по-добре в събота\", каза капитанът Мануел Нойер. Преди няколко дни планираната пресконференция на Бундестима закъсня с 50 минути заради срещата в лагера на отбора. Смята се, че част от играчите са поискали от Льов да извади колегите им, които се представиха слабо срещу Мексико. Един от играчите, заради които треньорът е под напрежение е Месут Йозил. Почти сигурно Сами Кедира също ще бъде изваден за сметка на Илкай Гюндоган или Леон Горецка, а Юлиан Дракслер ще направи място за Марко Ройс. В историята си Германия никога не е отпадала в групова фаза на световни първенства, но е заплашена от подобно нещо, в случай че загуби от Швеция. Срещу германците е и статистиката им на световни от 1994 г., която сочи че те не се представят успешно във вторите мачове от групата. В тях Бундестима е с баланс от една победа, четири равенства и една загуба. Срещу Швеция обаче традициите са на страната на Германия, която има осем победи и само една загуба в 12 мача с \"Тре кронур\". Победа на Швеция обаче ще прати скандинавците на осминафинал. Те не са прескачали групата от третото си място на Мондиала в САЩ през 1994 г. В другия мач от група F Мексико се изправя срещу Южна Корея в идентична ситуация. Мексиканците, които хвърлиха бомбата срещу световния шампион мечтаят за участие в директните елиминации. Освен това \"ацтеките\" пазят добри спомени от мачове срещу Южна Корея, след като в последния им мач на световни финали през 1998 г. Мексико спечели с 3:1. Мексиканският състав се намира в серия от шест поредни класирания на осминафинал, след което не може да го прескочи. От 1994 г. \"ацтеките\" неизменно са сред най-добрите 16, а не са отпадали в групите от 40 години (в Аржентина през 1978 г.). \"Ще подходим разумно, но без притеснение. Всички в отбора знаят цената на една победа над Южна Корея. Това обаче е добър отбор, един от най-силните в Азия\", каза треньорът на Мексико Хуан Карлос Осорио. Нова загуба на Южна Корея изхвърля азиатците от турнира. Те играха добре в първия си мач срещу Швеция, но загубиха с 0:1 след дузпа. В група G Белгия и Тунис дават старт на битката при второто завъртане. Белгийците, които се справиха без особени проблеми с Панама (3:0) в първия си мач, гледат към осминафиналите. Отборът беше обвинен, че е скучен, но треньорът Роберто Мартинес обяви, че няма против от подобни етикети. \"Ние сме на световно първенство, за да работим, а не за да пълним страниците на вестниците. Знам, че моите играчи са големи звезди в клубовете си, но на световно първенство това няма значение. Тук никой няма нищо гарантирано, нито една победа не се взима лесно\", каза Мартинес. Той обяви, че Белгия ще играе с мисъл за победа, за да диша по-спокойно. При Мартинес \"червените дяволи\" са много убедителни и имат само една загуба в 21 мача, което ги изстреля до третото място в световната ранглиста на ФИФА. За предстощия двубой под въпрос за Белгия все още са Венсан Компани и Томас Вермален, които са с контузии. Всички срещи от световното можете да гледате във  фен зоната на мястото на бившия стадион \"Юнак\" .", "date": "2018.06.23", "title": "Днес на световното: Германия поема към спасителен курс, търсейки първа победа"}
{"url": "https://www.dnevnik.bg/bulgaria/2018/06/23/3200700_1968_g_za_prajkata_prolet_i_tankovete_ot_evksinograd/", "text": "Попаднах на  фотоизложбата \"21-ви август, 1968. Краят на Пражката пролет. \" Още си спомням този 21-ви август. С родителите ми бях на почивка в правителствената резиденция в Евксиноград. По онова време баща ми беше министър-председател, а дали е правилно, че почивахме в тази \"Светая светих\" на държавността, строена още от Фердинанд, е тема за друг разказ. Около 9 часа, бяхме закусили в столовата на \"Тунела\", почивна станция, където биваха настанявани висшите ръководители на комунистическата партия и държавата и техните семейства. Седяхме с приятели на маса, между столовата и киното, и разпалено коментирахме какво е станало през нощта. Иво, син на заместник-председателя на Министерския съвет Тано Цолов, беше чул по \"Свободна Европа\" или \"Гласът на Америка\", които слушаше тайно от баща си, че в Прага са влезли танкове. В този момент към нас се приближи Тодор Живков. Още не беше започнал да се изживява като полубог и почиваше, заедно с нас, на \"Тунела\". Беше приключил със закуската от чай, препечен руски черен хляб, масло, сирене, домати и гречевая каша /имаше прости вкусове/ и отиваше към плажа. \"Другарю Живков, какво става в Чехословакия?\" Той приседна за малко и отсече: Не си спомням точно какво още ни разказа, то не се различаваше от официалната версия, досадно известна и тиражирана хиляди пъти. Това, което няма да забравя, той не изпитваше и сянка на колебание дали е хубаво да нахлуеш с танковете си в столицата на суверенна държава. Нещо повече, беше горд, че е спасил социализма и е изпълнил интернационалния си дълг. Като връщам лентата днес назад си давам сметка, че Живков и ръководената от него партия са играли активна, важна роля за инициативата за смазването на реформаторското движение, което светът нарече \"Пражка пролет\". Дали, както се говори днес, той е предложил на руснаците въоръжената инвазия не е съвсем ясно, но доста неща водят натам. Баща ми нямаше навик да споделя в къщи, с децата си, какво става в неговата работа. От дочутите му разговори с майка ми, и от документи, които останаха след него, лека-полека понаредих пъзела. Нещата, поне за мен, започнаха след завръщането на баща ми от срещата в Дрезден на ръководни дейци на държавите от Източния блок. В нея са участват \"първите\": Леонид Брежнев, Янош Кадар, Валтер Улбрихт и Владислав Гомулка. По някаква причина, вече не си спомням каква, в срещата баща ми зае мястото на Живков. Започнала с искреното желание \"да се помогне на чешките другари\", тя постепенно се изражда в нещо като \"другарски съд\" над чешките комунистически ръководители Александър Дубчек, Йозеф Ленарт, Драхомир Кедер, Ондържих Черник и Васил Биляк. На пленума на ЦК на БКП, състоял се шест дни след срещата, баща ми изнася подробна информация. В резюме, \"братските партии\" са изказали недоволството си от чехите, че са допуснали страната да се изправи пред прага на контрареволюцията. Като изразител на общите настроения полският ръководител Владислав Гомулка е обвинил реформаторите, че говорят за демокрация, но са се отдали на А той може да рефлектира зле и в останалите държави от Източния блок. Затова, ако не се направи необходимото за овладяване на положението и за смазване на контрареволюционните прояви, братските партии не могат да останат безучастни. Те имат съюзни договори и общи интереси и няма да допуснат контрареволюция в центъра на Европа. На срещата в Дрезден още не се говори за въоръжена намеса, но това прави Живков на пленума в София. Имам стенограмата от Пленума, затова мога да го цитирам дословно: \"Всички сили в Комунистическата партия на Чехословакия, които стояха в Политбюро и са за Съветския съюз, сега са изгонени. Страната е в пред контрареволюционна ситуация. Още не са излезли по улиците с оръжие, но къде е гаранцията, че утре няма да го направят. Александър Дубчек няма нито интелекта, нито опита, нито волята да поведе партията. Ние изложихме нашата тревога пред съветските другари. Аз имах специална среща с Брежнев и Косигин, на която акцентирах върху необходимостта да се направи всичко възможно, в това число и да отидем на риск, да действаме с нашите армии, но да не позволим в Чехословакия да се развихри контрареволюция и да я загубим. Още няма нужда да прилагаме методите на Сталин от миналото, но трябва да вземем такива мерки, че Живков по време на посещението си в Прага и Братислава и разговорите с Дубчек в края на април във връзка с подписването на нов договор за Дружба, сътрудничество и взаимна помощ, изразява интерес и подкрепа към реформите. Мисля, че не е бил искрен, защото на всички срещи на държавите от Източния блок, посветени на \"чехословашкия въпрос\": през май в Москва, юли във Варшава, август в Братислава, той подкрепя безрезервно линията на Кремъл срещу промените в Чехословакия и дори, според левия историк Искра Баева, \"е готов да стане инициатор на предложението за военна намеса\". Това е нашият, български принос, в смазването на опита за реформиране на държавния социализъм от съветски тип, в \"социализъм с човешко лице\", в който да се съчетаят социалните предимства с гражданските права и пазарната икономика. Но, всяко зло за добро. Както казва Лешек Балцерович, \"танковете на Варшавския договор превърнаха комунизма от поле за интелектуални спорове, в спор за власт\". Спор, който двадесет години по-късно намери своя отговор. ", "date": "2018.06.23", "title": "1968 г.: За Пражката пролет и танковете от Евксиноград"}
{"url": "https://www.dnevnik.bg/analizi/2018/06/23/3204576_da_osvobodim_svobodnite_profesii/", "text": "От години Европейската комисия (ЕК) изследва регулирането на т.нар. свободни професии и негативите от тежките регулации, които затварят пазара, ограничават конкуренцията, понижават качеството и оскъпяват професионалните услуги. За България проблемът е особено актуален, тъй като регулациите при професионалните услуги са  особено тежки  и постоянно нови и нови гилдии [1] искат да се саморегулират с целия спектър от ограничения [2] . През последните няколко години ЕК публикува няколко изследвания на регулирането на свободните професии. Докладите дават емпирични доказателства за ефектите от регулирането и отражението им върху засегнатите сектори, потребителите и икономиката като цяло в шест европейски държави и редица изследвани браншове –  Австрия  (4 професии),  Полша  (22 професии),  Германия (94 занаята),  Гърция  (11 професии),  Италия  (9 професии) и  Великобритания  (2 професии). Докладите са базирани на изследване на тенденциите и условията на съответните пазари преди осъществени реформи към либерализиране на изискванията за упражняване на професиите, както и след това. По този начин изследванията показват с актуални примери как отмяната на регулации води до повече конкуренция и повишаване на заетостта, а оттам и до по-ниски цени и по-високо качество. Бум на таксита, треньори, брокери и гидове в Полша През 2013 г. в Полша отпада задължението всички таксиметрови шофьори да преминават специални курсове и изпит за упражняване на професията. В някои градове, обаче, изискването продължава да се прилага. През следващите две години ясно се наблюдава как лицензите за таксиметрови шофьори в градовете без задължителни курсове и изпити нарастват много по-бързо от тези в градовете, при които доказването на квалификация остава (с 4,5 п.п.). Броят на фирмите, които предлагат услугата, пък се стабилизира след сериозно свиване в периода 2009-2013 г. (с по около 5,3% годишно). Докладът включва и изследване на качеството на услугата, но изменения при него не се наблюдават. В същото време премахването на една от пречките за навлизане на пазара и увеличаването на конкуренцията води до намаляването на цените на таксиметровата услуга в Полша за първи път от поне 10 години. Реформата обхваща и либерализиране на редица други професии, където също се вижда значителни позитивни ефекти по отношение на заетостта, цените и избора на услугите. Заетите в охраната нарастват с по 20% за година след реформата от 2013 година. Пълната дерегулация на брокерите и агенциите за недвижими имоти пък води до увеличаване на наетите в сектора, броя на фирмите и строителството на жилищни и нежилищни сгради. Премахването на задължителните курсове и изпити за туристическите гидове води до увеличаване на броя им и намаляването на цената на услугата, както и до увеличаване на разнообразието от дейности, предлагани в сектора. Фризьорът на Меркел в Германия работи незаконно През 2004 г. Германия премахва редица регулации за упражняване на различните видове занаяти. За 53 от общо 94 занаята изискванията за специфична квалификация се премахват, а за останалите се намаляват частично. Отварянето на пазара води до огромен ръст на заетите в следващите 10 години. Това включва и повишаване на заетостта на по-ниско квалифицирани занаятчии (без специално образование), но изследването показва, че гарантирането на качеството на услугите и продуктите на занаятчийството може да се постигне и чрез по-малко строги инструменти, голяма част от които вече са широко разпространени в Германия. Сред тях са предоставянето на гаранции, използването на търговски марки, развиване на търговските вериги и т.н. Освен това, не се открива връзка между строгите регулации за упражняване на професията и повишаване на качеството на работа, а по-скоро по отношение предпоставките за увеличаване на корупцията и размера на сивия сектор. Анекдотично доказателство за това, че лицензите, задължителните курсове и изпити не гарантират качество е фактът, че фризьорът на бившия канцлер Герхард Шрьодер и на сегашния, Ангела Меркел, няма квалификация и работи \"по изключение\" от закона в годините преди реформата. Гневни адвокати и аспирин в супермаркетите в Италия През последните две десетилетия в Италия се правят редица опити за промяна на съществуващите ограничения при регулираните професии, но сериозният отпор на гилдиите проваля всеки от тях. Все пак през 2006 г. без консултации с браншовите организации правителството отменя минималните цени на професионалните услуги, застъпени при адвокати, нотариуси, данъчни консултанти, инженери, архитекти, геолози, лекари, психолози и журналисти. Следват стачки и лобиране за нови законопроекти от страна на браншовите организации. Заради очаквания, че приходите ще им ще намалеят, редица камари дори запазват изискването за минимални цени в противоречие със закона. Реформата включва и либерализирането на пазара на лекарства без рецепта, което позволява на супермаркетите да навлязат на силно регулирания пазар в пряка конкуренция с аптеките. И в този бранш има сериозни недоволства, но промените остават в сила. В крайна сметка реформите водят до повишаване на заетостта в тези сектори и увеличаване на търсенето на млади специалисти. Освобождаване на свободните професии в Гърция  През 2010 г. Гърция намалява драстично регулациите върху свободните професии, както по отношение на навлизането в професиите, така и при дейността им (включително премахване на лицензи, различни регулации на формата на бизнеса, минимални цени и такси, забрана за реклама, географски ограничения). Изследването е върху 11 професии: адвокати, нотариуси, одитори, счетоводители, зъболекари, физиотерапевти, таксиметрови шофьори, екскурзоводи, брокери, спедитори и оценители. Емпиричният анализ ясно показва, че либерализацията има траен положителен ефект върху заетостта, цените на услугите са намалели, а качеството се е повишило заради конкурентния натиск. Всички изследвания показват, че саморегулирането на свободните професии често води до ограничения на конкуренцията и свободния пазар в засегнатите сектори и трябва да се прилага внимателно, под независим външен контрол и след оценка на въздействието. В България това не се прави. Освен крещящия международен опит, Комисията за защита на конкуренцията също периодично  публикува  изследвания за негативните ефекти от тежкото регулиране, ограничаването на конкуренцията и ощетяването на потребителите в редица браншове, но те не дават резултат. Изглежда все още интересите на гилдиите и установените играчи са по-силни от интересите на потенциалната конкуренция, клиентите и всички граждани. [1]  В последния месец - зъботехниците, помощник-фармацевтите и автомобилните превозвачи, за които  писахме  миналата седмица. [2]  Подобно на регулациите при  одитори, архитекти, инженери, фармацевти ,  нотариуси, адвокати ,  занаятчии .", "date": "2018.06.23", "title": "Да освободим свободните професии"}
{"url": "https://www.dnevnik.bg/evropa/2018/06/23/3204573_sdelka_ili_dulg_iztoshteni_ot_ikonomii_gurcite_se/", "text": "Изтощени от годините на икономии, гърците не останаха особено впечатлени от пакета за облекчаване на дълга им, постигнат от финансовите министри на еврозоната в петък, пише \"Ройтерс\". Гърция разчиташе на заеми от правителствата в еврозоната за три спасителни програми от 2010 г. насам в замяна на болезнени реформи, включително орязване на пенсиите и вдигане на данъците, които доведоха до свиване на икономиката с една четвърт и увеличаване на безработицата до рекордни нива. По силата на  споразумението от петък  европейските кредитори ще преведат на Гърция последен транш от 15 милиарда евро и ще удължат с 10 години погасителния срок за някои заеми за общо около 100 млрд. евро. Освен това се добавят още 10 години към гратисния период по изплащането на лихвите. Но хората по улиците на Атина са предпазливи. \"Животът ни ще продължи да бъде същият, нашите млади хора ще (продължат) да емигрират в чужбина, правата на възрастните хора ще бъдат потъпквани\", казва 28-годишшният Елвис Папаниколас, който работи в туристическия сектор. По думите му \"тази ситуация ще продължи, половината от гърците взимат лекарства или се самоубиват, а останалата половина са безработни\". Около 40% от младите гърци са безработни, което е довело до напускането на около 400 хил. гърци за последното десетилетие. Гръцката икономика постепенно започва да показва сигнали за възстановяване. Но въпреки очаквания ръст от 2% през 2018 г., обикновените хора все още срещат трудности да плащат сметките си. \"Облекчаването на дълга със сигурност е добро нещо за Гърция, но ще отнеме време позитивните ефекти да бъдат отразени в реалната икономика\", смята 74-годишният Анастасиос. Гърция излиза от третата си международна спасителна програма през август, но въпреки извършените стотици реформи, които кредиторите й изискваха, инвеститорите продължават да се нуждаят от уверение, че страната ще може да обслужва дълга си, възлиизащ на 180% от брутния й вътрешен продукт. Много гърци не са запознати с условията на сделката от петък и се съсредоточават основно в осезаемия ефект от спасителната помощ върху джобовете им. Но на фона на вече приетите в законодателството орязвания на пенсии и вдигане на данъците за 2019 и 2020 г., хората не очакват финансите им да се подобрят скоро. \"Това, което има, е още една доза от лекарството за пациента\", смята 28-годишният Алексис. \"Не мисля, че икономическата ситуация на страната ще се промени много\", допълва той.", "date": "2018.06.23", "title": "Изтощени от икономии, гърците се питат какво ги чака след края на спасителния план"}
{"url": "https://www.dnevnik.bg/sport/2018/06/23/3204478_trenyorut_na_meksiko_gleda_trenirovki_kachen_vurhu/", "text": "Преди по-малко от месец Мексико победи Шотландия с 1:0 в една от последните си контроли преди световното първенство, но треньорът на тима Хуан Карлос Осорио трябваше да изтърпи викове \"Вън\" от феновете на \"ацтеките\". Днес той извежда тима си за втория мач на световното с реален шанс Мексико да стане сигурен осминафиналист при победа над Южна Корея. За този кратък период 57-годишният треньор обърна мнението на всички в страната, благодарение на  неочаквания успех над световния шампион Германия . Победата с 1:0 накара всички да говорят за мексиканците и най-вече за техния треньор, който изнесе урок на Йоахим Льов. Кой обаче всъщност е Хуан Карлос Осорио, който има 32 победи в 49 мача начело на Мексико? Причината Осорио да не бъде добре приеман от голяма част от феновете на Мексико е, че е колумбиец. Въпреки това специалистът има добра успеваемост начело на състава и има едва осем загуби. Освен това под негово ръководство едва за втори път след 1997 г. Мексико оглави квалификационната си група. Кариерата му на футболист, която минава главно в бразилския \"Интернационал\" (Порто Алегре) и \"Онсе калдас\" от родината му, приключва рано – само на 26 години. Осорио обаче решава да продължи с футбола по друг начин и заминава да учи в САЩ. Обучава се в универститеа в Ню Хейвън, след което и в Южен Кънектикът, и също така играе в колежанското първенство. След това се мести в Ню Йорк и отваря фитнес, който върви успешно. В края на 90-те години обаче решава, че и това не го удовлетворява, затова следва ново преместване, този път към Англия. Осорио се записва в университета \"Джон Мурс\" в Ливърпул, където е със специалност Наука и футбол. Лекциите не са му достатъчни, затова търси възможност да гледа двата тима от Висшата лига от града \"Евертън\" и \"Ливърпул\". По това време (1998 г.) мениджър на \"карамелите\" е Уолтър Смит, който го пуска на тренировки и си говори с него за футбол. \"Ливърпул\", който е воден от Жерар Улие и Рой Еванс, обаче отказва. Дори това не спира колумбиецът, който наема стая в къща, която е срещу базата на червените в Мелууд. Така в продължение на две години Осорио шпионира \"Ливърпул\", качил се върху стълба в градината. Колумбиецът гледа всички тренировки на червените и си води детайлни записки. \"Аз идвам от Латинска Америка, където се играе основно с къси подавания, футболът не е директен. Затова да гледам всяка тренировка на английските отбори и да наблюдавам как се готвят беше много важно\", казва Осорио. След обучението му на Острова следва ново връщане към САЩ, където поема ролята на кондиционен треньор в \"Ню Йорк метростарс\". Това обаче продължава по-малко от година, защото \"Манчестър сити\" също търси фитнес специалист. Осорио подава документите си, получава и помощ от свой бивш състудент от \"Джон Мурс\" и печели прослушването при \"гражданите\", защото ги впечатлява с футболното си мислене. Следват четири години в \"Сити\", където работи с Джо Ройл, а после и с Кевин Кийгън, но през 2005 г. решава, че иска да направи следващата стъпка и да бъде старши треньор. Осорио остава още около година в Англия, за да продължи да се учи, но при врага на \"гражданите\" – \"Манчестър юнайтед\". Колумбиецът кара стаж при сър Алекс Фъргюсън и по думите му шотландецът изиграва голяма роля за оформянето му. \"От него знам всичко за ротирането на футболисти. След всяка тренировка, която съм гледал имах по пет минути, в които да го питам нещо или да ми обясни\", казва Осорио. Именно с ротацията и използването на различни футболисти във всеки мач Осорио става известен начело на Мексико. Преди да получи предложение от мексиканската федерация той работеше в \"Милионариос\", \"Чикаго файър\", \"Ню Йорк ред булс\", \"Онсе Калдас\", \"Пуебла\", \"Атлетико насионал\" и \"Сао Пауло\". Във визитката му има четири титли на Колумбия, две купи и една суперкупа, както и титла на Западната конференция в МЛС. Наученото в Англия помага на Осорио в мача с Германия, когато изненада световните шампиони. Всички очакваха мексиканците да разчитат на къси подавания, но вместо това те заожиха на директен футбол и постоянно търсене на вратата на Мануел Нойер, което в крайна сметка донесе успех. В съботния следобед Мексико излиза за втория си мач на турнира срещу Южна Корея и се надява на победа. \"Ние не летим в облаците. Първата победа беше много важна, но имаме много дълъг път, ако искаме да оставим отпечатък на турнира. Ще играем с хъс, защото това отличава мексиканските футболисти\", обеща Осорио преди двубоя.", "date": "2018.06.23", "title": "Треньорът на Мексико, който гледа тренировки върху стълба и се учи от сър Алекс Фъргюсън"}
{"url": "https://www.dnevnik.bg/kultura/2018/06/23/3204482_izlojba_pokazva_detski_risunki_na_dobrata_medeia_i/", "text": "Първо деца от ромската, турската, арменската и еврейската общност на Пловдив се запознават с древногръцкия мит за Медея. След това се разделят на два отбора - единият на цар Язон, а вторият на древната жрица, за да изиграят сюжета от едноименната трагедия на Еврипид, като целта е да измислят как отхвърлената Медея да отмъсти на съпруга си. Накрая научават за античните техники за рисуване, получават материали и резултатът са рисунки, от които се вижда, че в играта, чрез театъра, децата вече разбират света малко повече като възрастни. Днес в Малката базилика в Пловдив ще се  открие изложбата с най-добрите 82 рисунки  на децата, които са участвали в образователната програма на театралния проект \"Медея\". Програмата е обхванала 75 деца на възраст 6 и 17 години. С помощта на актрисата Снежина Петрова, театралния режисьор Десислава Шпатова, класическия филолог Георги Гочев, психодраматичния асистент Александра Гочева, художничката Цветелина Спиридонова и пред обектива на документалиста Найо Тицин децата преминават през трагичната история на Медея, като целта е у тях да се развият \"конструктивни реакции за справяне с най-честите семейни и обществени конфликти, в които попадат\", както пише Георги Гочев  за програмата в портал \"Култура\" . Как са протичали заниманията - Александра Гочева въвеждала децата в историята за враждата между Медея и Язон, като ги разделяла на две групи и имали различни роли - деца, родители, приятели, герои от трагедията на Еврипид. Всяка група си измисля \"план\" - тази на Язон цели да прогони съпругата си, а на Медея - как да му отмъсти, защото иска да я изостави. За да е по-близка до децата, в играта се \"включват\" различни съвременни места, предмети, които измислят те или Александра Гочева - така един от героите е \"цар Евгени\", а освен замък има и хотел. Почти винаги печели отборът на Медея, като децата прогонват Язон, защото преценяват, че отношението му към нея е нередно. Защо е избран митът за Медея обяснява Георги Гочев: Именно в него – чрез символите на родителя, който убива децата си, и децата, които пасивно понасят съдбата си – е представена най-силно драмата на човека, който не знае какво да направи в трудна ситуация. Отношението на децата към Медея се вижда още по-ясно и от рисунките, които създават във втората част на обучението. Повечето от тях изобразяват Медея като добър герой, красива царица. Както казва Гочев - \"Театърът, тази красива магия, сякаш е извикала у тях ума на бъдещите възрастни.\" Откриването на изложбата ще бъде от 11 часа, от 13.30 ч. рисунките ще могат да бъдат видени на площад \"Централен\" до 2 юли. Проектът \"Медея\"  е разработен от  с дружение \"Легал арт център\"  с помощта на  Той ще завърши със спектакъл. Постановката на \"Медея\" от Еврипид в нов превод от Георги Гочев и Петя Хайнрих е на Десислава Шпатова. Ще участват актьорите Снежина Петрова, Валентин Ганев, Владимир Пенев, Станка Калчева, Ася Иванова, Петър Дочев, Алмут Гочев от Дойчес театър, студенти от Нов български университет и деца от Пловдив.", "date": "2018.06.23", "title": "Изложба показва детски рисунки на добрата Медея и лошия Язон"}
{"url": "https://www.dnevnik.bg/sport/2018/06/23/3205004_voleibolistkite_se_klasiraha_na_polufinal_v_turnira_na/", "text": "Женският национален отбор по волейбол продължи силното си представяне с победа над Пуерто Рико с 3:0 (25:18, 25:18, 25:14) в  турнира на претендентите . Съставът, воден от Иван Петков, се бори за класиране в Лигата на нациите и засега върви по график. Успехът е втори пореден за волейболистките в група В в перуанската столица Лима. С пълен актив от шест точки България заема първото място, а Пуерто Рико остава на втора позиция с три. Първият гейм премина без особени проблеми за България, но вторият беше далеч по-оспорван. До втората техническа пауза резултатът се движеше точка за точка, но след нея българките успяха да дръпнат напред. В третата заключителна част волейболистките от Пуерто Рико се предадоха лесно. Най-резултатна за България беше Силвана Чаушева, която завърши с 13 точки, от които шест блокади. Гергана Димитрова завърши с 11, а Пуерто Рико Дали Сантана и Ана София Хусино се отчетоха с по седем. В полуфиналния мач, който е в неделя рано сутринта България среща вторият от група А Перу. В другия двубой ще се изправят Колумбия и Пуерто Рико. Българките стигнаха до важния турнир в Перу, след като  спечелиха златния поток в Европейската лига . Сега те се борят с още пет отбора за първото място в турнира на претендентите. Победителят в надпреварата ще се класира за най-силния турнир - Лигата на нациите, през 2019 г.", "date": "2018.06.23", "title": "Волейболистките се класираха на полуфинал в турнира на претендентите"}
{"url": "https://www.dnevnik.bg/evropa/2018/06/23/3204512_albaniia_spasiava_merkel_-_hipoteza_koiato_bi/", "text": "Засега това е само една хипотеза: Албания би могла да стане централна междинна приемна страна за бежанци. Първи идеята за създаване на центрове за търсещи убежище в Европа, но извън ЕС, лансираха Доналд Туск и австрийският канцлер Себастиан Курц. Австрийският правителствен говорител Петер Лаунски-Тифентал потвърди пред ДВ, че междувременно се водят разговори за създаването на подобен център и с Албания. Съветникът на албанския премиер Ендри Фуга пък каза за ДВ, че засега нито е постъпвало подобно запитване, нито се водят разговори по темата. Опозицията в Албания обаче е на друго мнение: тя дори обвинява правителството, че иска да си купи еврочленството, като се съгласи да стане приемен център за бежанци. Ето как би проработило това:  През Албания все още преминават бежанци по т.нар. балкански маршрут . Те пристигат главно през Адриатическо море. Италия, Малта и Гърция обаче отдавна вече не желаят да примат повече мигранти, а ЕС и Германия искат да връщат обратно онези от тях, на които им е било отказано убежище. Какво общо обаче има това с Албания? Предимствата на Албания През малката балканска страна преминава маршрутът на бежанците, освен това тя е разположена на Средиземно море. Пристанището на Дуръс разполага с достатъчно капацитети да поеме много хора. Там могат да бъдат настанени и да получат първоначална регистрация бежанците, които бягат с лодки през Средиземно море, ескортирани от кораби на Фронтекс. Направо от Дуръс могат да бъдат връщани всички, които нямат право на убежище, а останалите да бъдат разпределяни в страните от ЕС. И най-важното: Албания не е членка на ЕС, което в случая особено устройва страните от общността. Ще рече, че в страната не се прилагат европейските регламенти, например за Шенген и около  Дъблинското споразумение . Но в същото време Албания е членка на НАТО и това я прави част от западния съюз за сигурност. В момента в Албания се изгражда център на НАТО за борба с тероризма. Към това се прибавя и фактът, че в северната част на страната има високи планини, които образуват допълнителна естествена гранична преграда. Подготвена ли е Албания? Страната има богат опит с бежанци. През 1998/99 година Албания прие около един милион косовари. Освен това вследствие на бежанската криза през 2015 година в страната бяха създадени и допълнителни капацитети за прием на бежанци, които досега почти не са използвани. Говорителят за Югоизточна Европа на Върховния комисариат на ООН за бежанците Невен Цървенкович потвърди за ДВ, че от 2017 година насам Албания е удвоила своите капацитети. Освен това албанският вътрешен министър Фатмир Джафай предприе поредица от двустранни разговори в няколко европейски столици, вкл. в Берлин, на които темата за миграцията е сред основните точки. Какво би спечелил ЕС? За разлика от Либия, Албания е сигурна страна на европейска земя, но пред вратите на ЕС. Страната се стреми към пълноправно членство и е склонна да спазва европейските стандарти по отношение на човешките права, например. Върховният комисариат на ООН за бежанците потвърждава, че Албания се отнася добре към намиращите се в страната бежанци. С всичко това Либия, сочена за алтернатива, има проблеми. В момента Либия е страна без реално управление и държавна структура. Какво би означавало това за Ангела Меркел? Германският вътрешен министър Хорст Зеехофер  заяви при последната си среща с австрийския канцлер, че подкрепя идеята за създаването на миграционни центрове извън ЕС. Преди предстоящата тази неделя извънредна среща на върха, правителственият говорител Щефан Зайберт не пожела да коментира темата. Евентуална \"албанска сделка\" би туширала  вътрешнополитическото напрежение в Германия , защото Албания предлага \"хуманно\" решение, което в същото време решава и проблема на министър Зеехофер със сигурността - контролиран подход под надзора на ЕС, но все пак извън общността. Хорст Зеехофер ще бъде доволен и би могъл преди изборите в Бавария да представи \"сделката\" като свой успех. А правителствената криза на практика ще бъде преодоляна. И вълкът сит, и агнето цяло \"Албанското решение\" може да бъде от полза и за Албания. Социалистическото правителство в Тирана е под силен натиск от страна на консервативните кръгове, и най вече от германските християндемократи. Препоръката за започване на преговори с Албания, която трябва да бъде одобрена на предстоящата среща на върха на ЕС, е под въпрос заради проблемите на Албания с върховенството на закона. Чрез бежанската сделка обаче Албания би могла да си спечели благоразположението на ЕС, който трябва да е благодарен на Албания, че му е помогнала да си реши проблема с мигрантите. Такова решение би било изцяло в смисъла на старата балканска поговорка: \"И вълкът сит, и агнето цяло\". И наистина всички накрая биха били доволни - и ЕС, и Албания, но също и Ангела Меркел и Хорст Зеехофер.", "date": "2018.06.23", "title": "Албания спасява Меркел - хипотеза, която устройва и Германия, и ЕС"}
{"url": "https://www.dnevnik.bg/photos/2018/06/23/3205003_snimka_na_denia_futbol_ili_politika_-_pokazvane_na/", "text": " на световното първенство и направи голяма крачка към осминафиналите. Въпреки това радостта на голмайсторите за швейцарците, а не представянето на терена предизвика повече коментари. Авторите на попаденията Гранит Джака и Джердан Шакири изобразиха с ръце гербът на Албания (двуглав орел) при радостта си.", "date": "2018.06.23", "title": "Снимка на деня: Футбол или политика - показване на албанския орел след головете на Швейцария"}
{"url": "https://www.dnevnik.bg/kultura/2018/06/23/3203096_vesel_e_ciganskiiat_jivot_ili_urok_po_tolerantnost_ot/", "text": "Дебютният филм на режисьорката от ромски произход Людмила Живкова-Балашикова разказва непознатата история за спасяването на българските роми по време на Втората световна война.  Спасяването на българските евреи по времето на Втората световна война е широко известен факт, който често е повод за гордост. Каква обаче е съдбата на ромите? В цяла Европа ромите масово са вкарвани в концентрационни лагери и всеки втори бива убит. На фона на тези цифри на пръв поглед може би е учудващо, че според преброяванията след войната ромското население в България не е намаляло, а се е увеличило.  Тъкмо на тази тема е посветен дебютният филм на режисьорката от ромски произход Людмила Живкова-Балашикова \"Весел е циганският живот\". Заглавието е взето от едноименната немска песен, която са били принуждавани да пеят ромите по концлагерите в Европа. Людмила е родена във Велико Търново в семейството на медицинска сестра и музикант. Занимава с музика и рисуване, преди да завърши кино и телевизионна режисура в Югозападния университет в Благоевград. От 2000 година инициира и ръководи проекти, свързани с висшето образование на младежи от ромски произход.  В началото на работата по \"Весел е циганският живот\" всичко, с което разполага режисьорката, са разказите на бабите й от столичния квартал Ючбунар за онези времена. Затова когато решава да се захване с темата, тя се заема с проучване по този въпрос, което трае три години. Едно от първите й открития е, че по тази тема липсват каквито и да било изследвания. Това не я изненадва, дори по-скоро го е очаквала. Но в същото време според документите, с които тя работи, в България по време на Втората световна война не е пострадал нито един ром.  Людмила така и не успява да открие официална заповед за спасяването на българските роми. Тя си обяснява случилото се с доброто интегриране на малцинството в българското общество. Показателен е фактът, че 30% от българската армия по онова време е била съставена от роми – като редови войници, мобилизирани или трудоваци. Получава се парадокс – България е съюзник на Германия, а оркестрите, които са изпратени с българските войски в Гърция, Сърбия или Македония са ромски. Те заминават със семействата си, там им се раждат деца. През 1943 самите военни съветват ромите да избягат обратно в България, защото положението се влошава. Режисьорката намира в това истински пример за толерантност, който нито българите, нито ромите би трябвало да забравят.  Филмът е сниман в Германия, Хърватия и България, за да се направи паралел между съдбата на ромите в различните части на Европа. В Хърватия, например, е избито почти цялото ромско население като 600 роми успяват да избягат в Сърбия. В Румъния биват убити около 30 000. \"Весел е циганският живот\" разказва и за масовите покръствания на българските роми между 1937 и 1942 година. Преди войната 90% от ромското население, което е работило основно в промишлеността и в земеделието, е изповядвало исляма. Имало е и масово преименуване.  Това, което притеснява Людмила, е, че в наши дни национализмът все повече и повече се завръща в Европа. След работата си по филма тя открива плашещи паралели между Европа днес и Европа от 1934 година. И се надява, че историята за българските роми от Втората световна война, ще ни служи като пример. Спасяването на най-уязвимата част от едно общество по време на един от най-жестоките исторически периоди е нещо, с което България може само да се гордее, казва тя. Колкото до това кой точно е спасил българските роми, тя предпочита да остави въпроса отворен и всеки да си отговори сам. А Людмила сериозно възнамерява да продължи да се занимава с тази тема и сега е кандидат-докторант в БАН.   ", "date": "2018.06.23", "title": "\"Весел е циганският живот\", или урок по толерантност от Втората световна война"}
{"url": "https://www.dnevnik.bg/photos/2018/06/23/3203750_fotogaleriia_sofiiskite_podlezi_dalech_ot_ochite/", "text": "Единственият начин, без да се нарушава Закона за движение по пътищата, да се пресече столичния булевард \"Васил Левски\" при кръстовището с улица \"Г.С.Раковски\" е, като се премине през подлеза. Видът на мястото обаче оставя впечатление, че не е особено безопасено.", "date": "2018.06.23", "title": "Фотогалерия: Софийските подлези – далеч от очите, далеч от ремонти"}
{"url": "https://www.dnevnik.bg/bulgaria/2018/06/23/3205008_kratki_novini_i_antiteroristi_se_vkljuchiha_v/", "text": "100 хил. протестираха в Лондон навръх годишнината от Брекзит  Протестът срещу резултата от референдума за излизането на Великобритания от Европейския съюз бе организиран от кампанията \"Народен глас\", която се бори британците да имат право да одобрят или да отхвърлят с вота си окончателното споразумение за Брекзит, което ще бъде договорено между Лондон и Брюксел. В него участваха проевропейски политици от целия политически спектър, включително от основната опозиционна Лейбъристка партия, \"Либерални демократи\" и някои бунтари от Консервативната партия на премиера Тереза Мей. Външният министър Борис Джонсън, който е активист за напускане на съюза, отговори на борещия се за оставане лагер в статия за таблоида \"Сън\", че британският народ \"не желае половинчат Брекзит\", предаде БТА. След като сложи вратовръзка Ципрас обяви, че Гърция е вече нормална държава  Успяхме да решим проблема с гръцкия дълг, който наследихме и Гърция вече се превръща в нормална държава, заяви гръцкият премиер Алексис Ципрас  след като финансовите министри на еврозоната  се споразумяха сза излизане на Атина от третата спасителна програма, продължила 8 години, предава БНР. Както никога досега - с тъмночервена вратовръзка Ципрас направи изявление в емблематичната сграда Запейона в сърцето на Атина пред депутати от управлаващата коалиция - СИРИЗА и \"Независими гърци\". \"Големият залог пред нас е не дали ще се върнем обратно към дефицитите или фискално дерайлиране, а да покажем на всички, че ние сами можем да се справим по-добре!\", заяви Ципрас. Според германския финансов министър еврото е защитено от кризи  \"Нашият европейски дом ще бъде с херметически затворен покрив, който да издържа на бъдещи бури и дъждовни дни\", казва германският министър на финансите Олаф Шолц в интервюто за вестник \"Райнише пост\", циирано от БНР. Допълва, че първоначалният проект за укрепване на еврозоната, договорен тази седмица между германския канцлер Ангела Меркел и френския президент Еманюел Макрон ще защити еврото от кризи. Зам.-ръководителят на канцеларията  на Белия дом Джо Хегин подаде оставка, съобщиха световните агенции, цитирани от БНР. Той беше начело на планирането на срещата между президента Доналд Тръмп и севернокорейския лидер Ким Чен-ун в Сингапур миналата седмица. 62-годишният Хегин ще се оттегли от поста на 6 юли, за да се върне в частния сектор. Участвал е в президентските администрации на Роналд Рейгън, Джорд Буш - баща и син.", "date": "2018.06.23", "title": "Кратки новини: 100 хил. протестираха в Лондон навръх годишнината от Брекзит"}
{"url": "https://www.dnevnik.bg/sviat/2018/06/23/3204838_dve_godini_sled_referenduma_za_brekzit_kakvo_se_sluchi/", "text": "Точно две години минаха от една изумителна нощ, която промени съдбата на Великобитания за десетилетия напред – нощта на референдума за Брекзит. До нея се стигна след флирта на тогавашния  премиер Дейвид Камерън  с популистите. Шест месеца преди вота той опита да извоюва по-добри условия за членството на Великобритания в ЕС, вероятно с надеждата, че това ще бъде достатъчен аргумент избирателите да подкрепят и съюза, и него. Дипломатическите му разходки из континента обаче само  раздразниха Брюксел , а пропагандната  машина на евроскептиците  работеше с пълна пара, залагайки на страх, лъжи и дълго трупано и пренебрегвано недоволство. Оставането в ЕС нямаше толкова  гласовити и емоционални защитници  – може би защото почти никой сред тях не вярваше, че наистина ще се стигне до Брекзит. Това мнение остана в сила до малките часове на референдума – таблоидът \"Сън\" подготви първа страница, обявяваща оставане в ЕС, а лидерите на кампанията за Брекзит Найджъл Фараж и Борис Джонсън вече признаваха неофициално поражението си. Малко след това обаче резултатът се обърна,  хвърляйки борсите и Европа в шок. Премиерът Дейвид Камерън подаде оставка и бе заместен от Тереза Мей. Основните фигури в кампанията за излизането – Фараж, Джонсън и Майкъл Гоув, се снижиха и заеха второстепенни роли. Фараж напусна поста ръководител на UKIP и остана евродепутат в така ненавиждания от него Европейски съюз. Джонсън бе назначен за външен министър в кабинета на Мей, но основният преговарящ с Брюксел стана министърът за Брекзит Дейвид Дейвис. Гоув стана зам.-министър по околната среда и храните. Самата Мей отложи колкото можа подаването на официално писмо за напускане на съюза, за да подготви позициите си, като през това време отказваше да навлезе в детайли какво точно ще поиска от ЕС. В крайна сметка  тя определи  четири твърди искания –  напускане на единния пазар , никакви вноски към общия бюджет, отказ от юрисдикцията на европейските съдилища и споразумение за свободна търговия. Премиерът задейства официално процедурата девет месеца след вота – на 31 март 2017 г., като така определи 29 март 2019 г. за  \"Деня на Брекзит\". Месец по-късно тя изненадващо свика предсрочни избори – може би в опит да засили позициите си на национална почва, след като стана министър-председател само с вътрешен вот в Консервативната партия. Мей обаче прецени лошо шансовете си – подкрепата за торите намаля и сега тя управлява в кабинет на малцинството, подкрепен от  северноирландските юнионисти . Тя се намира под двоен натиск – от едната страна са проевропейски настроените депутати от собствената ѝ партия, които искат повече  власт върху процеса за Брекзит,  а другата – евроскептиците, които настояват тя да не прави отстъпки пред Брюксел. Противниците ѝ я заплашват със сваляне на кабинета вече повече от година, но това все още не е случило, а рейтингът на торите според проучванията на YouGov стои стабилно между 40% и 42%. Алтернатива няма, доколкото подкрепата за лейбъристите е по-ниска, а лидерът им  Джеръми Корбин  след шеметния си възход също успя да разцепи партията на две. В същото време търпението на ЕС-27 явно се изчерпва. След първоначалния шок за бъдещето на Европа без Великобритания, сега съюзът е фокусиран върху други проблеми -  миграционната криза  и възхода на популистите в други държави, както и върху сложните търговски отношения със САЩ. Макар през декември Лондон и Брюксел да обявиха  политическо споразумение за \"развода\" , каква ще бъде бъдещата връзка между острова и континента остава неясно. Ето докъде са стигнали преговорите: Хората Гражданите на ЕС, които са живели  във Великобритания в продължение на пет години, ще получат статут, с който могат да запазят същите права на работа, образование и достъп до социални помощи и услуги, каквито имат и сега. От същите права ще се ползват съпрузите, децата, родителите и внуците им. Хората, които живеят в страната към 31 декември 2020 г., но още нямат право на постоянно пребиваване, ще получат \"предварителен статут\", докато изтекат необходимите пет години. В същото време Лондон обвинява европейските държави, особено Франция и Испания, че не действат толкова бързо. Но докато британското правителство решава само, държавите от ЕС трябва да постигнат консенсус, който да бъде одобрен и от Европейския парламент. Ако няма споразумение до 29 март, статутът на британците на континента ще остане несигурен, макар Лондон да очаква те да имат същите права, каквито и европейците на Острова. Единният пазар Макар проевропейският лагер да настоява за поне някаква връзка с единния пазар, това изглежда невъзможно. Участието в него изисква държавите да спазват четирите основни свободи на движение в ЕС – на хора, стоки, капитали и услуги, а точно  имиграцията на европейски граждани  бе един от основните мотиви на недоволните британци да гласуват за Брекзит. От самото начало Мей настоява, че страната ще напусне тази система и ще търси възможност за ново търговско споразумение със съюза. Границата с Ирландия Този въпрос изглежда най-тежък за решаване – границата между Северна Ирландия и Република Ирландия ще бъде единствената сухопътна граница на Великобритания с ЕС, което значи, че на нея трябва да има граничен контрол, както има между България и съседките ѝ, които не са членки на съюза. Проверките там обаче бяха премахнати след десетилетия на насилие и сега десетки хиляди души преминават тази въображаема линия ежедневно, за да работят, учат, пазаруват или просто за да минат  от единия край на двора си до другия. Лондон, Брюксел, Белфаст и Дъблин искат да избегнат повторното въвеждане на контрола, но засега няма консенсус как. Преди дни на съвместно изявление с премиера Лео Варадкар, председателят на еврокомисията Жан-Клод Юнкер каза: \"За пореден път подчертавам, че 26 държави-членки и Комисията подкрепят Ирландия и това няма да се промени. Аз съм против изкушението Ирландия да бъде изолирана. Ирландия трябва да бъде част от сделката.\" През април 2017 г. тогавашният премиер Енда Кени успя да осигури т.нар. \"източногермански прецедент\" в преговорите. В тях бе включена формулировка, че ако двете Ирландии се обединят, Северна автоматично ще стане част от ЕС. Засега няма индикации, че може да се стигне до това, но демографията и статистиката работят за това развитие – нараства броят на младите ирландци католици, които по традиция искат независимост от Обединеното кралство. А един \"твърд Брекзит\" може да подкопае и лоялността на юнионистите. Бизнесът Само в последните дни две големи компании публично критикуваха процеса на развода. Изпълнителният директор на \"Сименс Великобритания\" Юрген Майер поиска Лондон \"спешно\" да обясни какво ще се случи след Брекзит, за да може компанията да се подготви, в противен случай единственият разумен подход е да е остане в митническия съюз. Самолетостроителят \"Еърбъс\"  направо заплаши , че ще изтегли инвестициите си заради притесненията, че Великобритания може да напусне ЕС без споразумение за преходния период. \"Еърбъс\" има 25 обекта в Обединеното кралство, където произвежда крила на самолети. Компанията дава работа на 14 хил. души на Острова и поддържа по веригата още 100 хил. работни места. Сигурността По отношение на сигурността Великобритания иска да запази \"възможно най-близка връзка\" с ЕС – възглед, който се споделя в Брюксел. Катрин де Бол, която оглави Европол през май, подчерта наскоро, че \"по един или друг начин\" сътрудничество с Лондон трябва да има, в противен случай работата на службата ще бъде много затруднена. Все още не е известно дали 60 британци, работещи за нея, ще останат в Европол след Брекзит.", "date": "2018.06.23", "title": "Две години след референдума за Брекзит: какво се случи и какво предстои"}
{"url": "https://www.dnevnik.bg/politika/2018/06/23/3205009_ninova_izprati_pismo_do_12_evropeiski_lideri_za/", "text": "България, като външна граница на Съюза, има своите особени отговрности, както и специфични трудности и проблеми и това трябва да бъде осъзнато и отчетено от нашите партньори. Най-главната цел е да избегнем превръщането на нашата страна и на Балканите в огромен бежанския лагер, своеобразна буферна зона между зони на конфликт и Шенгенска Европа. Рисковете това да се случи са повече от реални\".", "date": "2018.06.23", "title": "Нинова изпрати писмо до 12 европейски лидери за мигрантската криза"}
{"url": "https://www.dnevnik.bg/sport/2018/06/23/3205013_pilotite_ot_formula_1_poiskaha_promiana_na_pistata_pol/", "text": "Пилотите от Формула 1 поискаха  Международната автомобилна асоциация (ФИА)  да направи промени по пистата \"Пол Рикар\" преди неделното състезание за Гран при на Франция. Това се случи в петъчния брифинг на пилотите с техническия делегат на ФИА Чарли Уайтинг. Желанието на пилотите е да бъде премахнат шиканът на обратната права \"Мистрал\", която е дълга 1.8 километра. Шиканът беше поставен в края на 80-те години след няколко тежки катастрофи. Дългата права натоварва много болидите, а следващият завой се взима без докосване на спирачката. Брендън Хартли от \"Торо росо\" е карал с прототип на \"Порше\" от LMP1 на пистата без шикан и е на мнение, че това ще направи състезанието по-интересно. \"Може да има повече изпреварвания на тази дълга права. Състезавал съм се и съм тествал на такава конфигурация\", каза Хартли. По всяка вероятност обаче пистата няма да бъде променяна заради малкото време между петъчните свободни тренировки и натоварената съботна програма. Пилотите имат трета свободна тренировка и квалификация, а освен това има и съпътстващи серии. Освен това пистата е хомологирана от ФИА и по правилник трябва да остане с една и съща конфигурация през целия състезателен уикенд. \"Мисля, че от ФИА трябва да вземат за пример Баку, където пистата е много трудна и кара пилотите да грешат. Така се получава повече шоу за публиката и изпреварвания\", каза Серхио Перес от \"Форс Индия\". В петъчните свободни тренировки най-бърз беше световният шампион Люис Хамилтън . След тях обаче много пилоти се оплакаха от липса на сцепление и променливи условия по цялото трасе. Според Даниел Рикардо и Нико Хюлкенберг обаче всичко ще бъде по-добре за събота и неделя, с натрупване на повече количество каучук. Формула 1 се завръща във Франция след 10-годишна пауза, а пистата \"Пол Рикар\" е домакин за пръв път от 1990 г. Между 1991 и 2008 г. състезанията бяха на \"Мани-кур\". Квалификацията за Гран при на Франция е днес в 17 часа.", "date": "2018.06.23", "title": "Пилотите от Формула 1 поискаха промяна на пистата \"Пол Рикар\" преди Гран при на Франция"}
{"url": "https://www.dnevnik.bg/politika/2018/06/23/3205017_erdogan_az_i_putin_sme_nai-opitnite_politici_v_oon/", "text": "Турският президент Реджеп Тайип Ердоган определи себе си и руския президент Владимир Путин като най-опитните политици в Общото събрание на ООН. Коментарът му е част от интервю за турската телевизия, предаде ТАСС, цитирана от Би Ти Ви. \"Ще го кажа пределно ясно, към момента в Общото събрание на ООН има само двама наистина опитни политици. Възможно е да има и други, но не си спомням. Това сме Путин и аз. Защото и двамата сме били както премиери, така и президенти, постигнали сме доста, но напред има още много задачи\", каза той в интервюто, видеозапис от което беше публикувано на страницата на телевизията в \"Туитър\". Ердоган отбелязва и добре урегулираното сътрудничество на Турция с Русия по сирийския въпрос. Той посочва, че \"специалните отношения\" с Путин и тесните контакти между външнополитическите ведомства на двете страни са помогнали да бъде постигнат напредък в тази сфера, в частност да бъдат организирани междусирийските преговори в Сочи миналата година. Същевременно Общото събрание на ООН прие проекторезолюция, призоваваща за незабавно и пълно извеждане от Приднестровието на руските военни,  влизащи в състава на миротворчески сили там, предава ТАСС. За документа гласуваха 64 страни, против бяха 15, а 83 се въздържаха. Проекторезолюцията беше изготвена от Молдова в съавторство с Грузия, Канада, Латвия, Литва, Румъния, Украйна и Естония. В документа се предлага на Общото събрание \"да включи в предварителния дневен ред на 73-тата си сесия точка, озаглавена \"Пълно извеждане на чуждите въоръжени сили от територията на Република Молдова\". Авторите смятат за необходимо \"Русия да бъде настоятелно приканена без уговорки и по-нататъшни забавяния да приключи организираното извеждане на оперативната група руски войски и въоръжение от територията на Република Молдова\". \"Изразяваме съжаление във връзка с това гласуване\", каза първият заместник постоянен представител на Русия в ООН Дмитрий Полянски. \"Проблемът се политизира излишно тъкмо в момент, когато в преговорите между Кишинев и Тираспол се очерта напредък\", допълни той. Русия внесе предложение гласуването на проекторезолюцията да бъде отложено за по-подробно обсъждане, но то беше отхвърлено. Министър-председателят на Молдова Павел Филип заяви на брифинг, че проекторезолюцията на ООН не е против Русия, а в защита на Молдова.", "date": "2018.06.23", "title": "Ердоган: Аз и Путин сме най-опитните политици в ООН"}
{"url": "https://www.dnevnik.bg/sport/2018/06/23/3205016_kadirov_napravi_mohamed_salah_pocheten_grajdanin_na/", "text": "Чеченският президент Рамзан Кадиров връчи почетна титла на звездата на египетския национален отбор  Мохамед Салах . Нападателят вече е почетен гражданин на републиката, като това беше съобщено от чеченския лидер. Кадиров даде гала вечеря за тима на Египет, който избра Грозни за своя база по време на световното първенство. Отборът ще отпадне след груповата фаза, след като досега има две загуби. В понеделник египтяните играят със Саудитска Арабия във Волгоград. \"Тази вече подписах указ, който дава на големия футболист и член на египетския отбор и \"Ливърпул\", отличителна титла. Той е почетен гражданин на Чечения. Мохамед Салах заслужава тази титла и аз се радвам за него\", каза Кадиров. Чеченският президент позира до Салах по време на първата тренировка на Египет в Грозни. Тогава египтянинът беше разкритикуван, че е застанал до Кадиров. Появиха се дори твърдения, че той подкрепя действията на лидера на републиката. Кадиров  е обвиняван, че властите в Чечения потискат своите политически опоненти и дискриминират различните малцинства. До момента от Футболната федерация на Египет отказват коментар за действията на Кадиров. Макар че Грозни и Чечения не приеха мачове на световното първенство, Египет избра да тренира там. Това стана заради мюсюлманското население в републиката.", "date": "2018.06.23", "title": "Мохамед Салах вече е почетен гражданин на Чечения"}
{"url": "https://www.dnevnik.bg/kultura/2018/06/23/3201701_otkus_ot_prichinite_da_ostanesh_jiv_na_mat_heig/", "text": "\"Причините да останеш жив\" от Мат Хейг - един успешен писател говори за своята депресия с чувство за хумор Един от петима британци страда от депресия. В тази статистика попада преди две десетилетия и писателят Мат Хейг, а в книгата му \"Причините да останеш жив\" вече можем да прочетем и как се е справил с болестта и как се е научил да живее наново след един изключително болезнен период. Твърдо вярващ, че най-старото клише е и най-вярното: има светлина в края на тунела, 43-годишният Хейг ни учи и насърчава да празнуваме малките радости и миговете на душевна хармония; напомня ни, че винаги има причини да останем живи. И дори повече – в книгата си британецът дава много ясни практически съвети за излизане от задънена ситуация. Той описва стъпка по стъпка своя път от изпадането в депресия, когато е на 24 години, през опитите да намери изход, до щастливата развръзка. Стилът е свеж, назидателният тон отсъства, а посланията стигат до читателя с лекота и британски хумор. \"Мисля, че книгите са способни да ни спасяват, и дори мисля, че донякъде те ме спасиха от депресията\", казва Мат Хейг пред The Guardian. \"Да проявяваш емпатия не е полезно само за този, с когото съпреживяваш болката. Полезно е и за теб самия, защото това е начин да погледнеш отстрани на собствения си живот. Ти не си единственият значим човек на света и книгите са прекрасен начин да свикнеш с тази мисъл.\" \"Причините да останеш жив\" е втората книга на български на Мат Хейг след номинираната за медал \"Карнеги\" \"Кланът Радли\", по която Алфонсо Куарон снима филм. Издателство Intense вече работи по превода и на най-новия роман на писателя - \"Как да спрем времето\". Преводач Антония Иванова Художник Емил Марков Защо е трудно да разберем депресията Тя е невидима. Не е \"да се чувстваш малко тъжен\". Грешната дума е. Като чуя \"депресия\", си представям спукана гума – нещо пробито и неподвижно. Депресията без тревожност може и да се усеща по този начин, но депресията, съчетана със силен страх, не е нещо спаднало или неподвижно. (Поетесата Мелиса Бродър веднъж бе написала в Twitter: \"кой идиот е нарекъл това \"депресия\", а не \"в гръдния ми кош живеят прилепи и заемат почти цялото място, ей, виждам сянката на един?\".) В най-тежкия й стадий се улавяш, че си пожелаваш, отчаяно, каквото и да е друго страдание, каквато и да е физическа болка, защото съзнанието е безгранично и изтезанията над него – когато го сполетят – могат да бъдат също толкова безгранични. Може да си депресиран и щастлив, точно както може да си трезвен и алкохолик. За нея невинаги има очевидна причина. Може да сполети хора – милионери, хора с хубава коса, щастливо женени, току-що повишени, хора, които могат да танцуват степ и да правят фокуси с карти, и да дрънкат на китара, хора с изумително гладка кожа, хора от чиито статуси в социалните мрежи струи щастие, – които, погледнати отстрани, нямат причина да бъдат нещастни. Озадачаваща е дори за тези, които страдат от нея. Красива гледка Слънцето печеше силно. Въздухът ухаеше на борови дървета и море. Морето беше съвсем наблизо, точно под скалата. А ръбът на скалата бе само на няколко крачки от мен. Бих казал на не повече от двайсет. Единственият план, който имах, бе да направя двайсет и една крачки в тази посока. \"Искам да умра.\" Близо до краката ми стоеше гущер. Истински гущер. Почувствах се по някакъв начин порицан. При гущерите няма такова нещо като самоубийство. Гущерите оцеляват. Откъсваш им опашката и израства друга. Не се чувстват потиснати. Не се депресират. Просто продължават напред, независимо колко сурова и негостоприемна е средата. Повече от всичко исках да бъда този гущер. Вилата бе зад мен. Най-хубавото място, на което някога бях живял. А пред мен – най-великолепната гледка, която бях виждал. Блестящото Средиземно море, наподобяващо тюркоазена покривка, обсипана с миниатюрни диаманти, с внушителен бряг от варовикова скала по ръба и малки, почти бели забранени плажове. Вписваше се в определението за красиво на почти всеки човек. И въпреки това най-красивата гледка на света не можеше да спре желанието ми да се самоубия. Преди малко повече от година бях чел доста от Мишел Фуко за магистърската си теза. Голяма част от \"История на лудостта в класическата епоха\" . Идеята, че на лудостта трябва да бъде позволено да бъде лудост. Че в едно изпълнено със страх потисническо общество на всеки различен се лепва етикета \"болен\". Но това беше болест. Не беше просто налудничава мисъл, която ми минава през главата. Не беше просто да съм малко смахнат. Не беше да чета Борхес или да слушам Кептън Бийфхарт , или да пуша лула, или да ми се привижда в халюцинация огромен десерт \"Марс\". Това беше болка. Доскоро бях добре, но сега изведнъж вече не бях. Не бях добре. Значи бях болен. Все едно дали ставаше въпрос за грешка на обществото, или на науката. Просто нямаше – не можеше – да се чувствам така дори секунда повече. Трябваше да сложа край на живота си. И щях да го направя. Докато приятелката ми бе във вилата, без изобщо да подозира, мислейки си, че просто съм имал нужда от малко въздух. Тръгнах, броях стъпките си, после обърках бройката – съзнанието ми бе съвсем разпиляно. - Не бъди шубе – си казах. Или поне мисля, че си казах. – Не бъди шубе. Стигнах до ръба на скалата. Само още една крачка и можех да престана да се чувствам по този начин. Беше толкова абсурдно лесно – една-единствена крачка – в сравнение с болката от това да съм жив. Сега, чуйте. Ако някога сте вярвали, че депресираният човек се стреми да е щастлив, грешите. Въобще даже не му пука за лукса на щастието. Иска само да почувства отсъствието на болката. Да се отърве от избухналото си в пламъци съзнание, в което мислите искрят и димят като стари вещи, които някой е подпалил. Тези хора искат да бъдат нормални. Или, тъй като е невъзможно да бъдат нормални, да бъдат изпразнени. И за мен единственият начин да бъда празен бе да спра да живея. Едно минус едно е равно на нула. Но всъщност не беше лесно. Странното при депресията е, че дори да ти идват повече мисли за самоубийство, страхът от смъртта остава същият. Единствената разлика е, че болката от това да живееш бързо е нараснала. Затова, когато чуете, че някой се е самоубил, важно е да знаете, че смъртта не е била по-малко страшна за него. Не е била \"избор\" от морална гледна точка. Да подхождаме моралистично към това, означава да не го разбираме правилно. Стоях там известно време. Събирайки кураж да умра, а после събирайки кураж да живея. Да бъда. Да не бъда. На онова място смъртта бе наблизо. Още един грам ужас и везните щяха да се наклонят. Може би съществува вселена, в която съм направил още една крачка, но не е тази. Имах майка и баща, и сестра, и приятелка. Това означаваше четирима човека, които ме обичаха. В онзи момент безумно желаех да нямах никого. Ни един-единствен човек. Любовта ме държеше тук като в капан. А те не знаеха какво е, какво е в главата ми. Ако можеха да бъдат в главата ми за десет минути, вероятно щяха да кажат: \"А, добре, всъщност да. По-добре скочи. Няма защо да усещаш цялата тази болка. Побегни и скочи, и затвори очи, и просто го направи. Така де, ако беше обхванат от огън, щях да те обгърна с одеяло, но пламъците са невидими. Нищо не мога да направя. Затова скачай. Или ми дай пистолет и ще те застрелям. Евтаназия\". Само че нещата не стояха така. Когато си депресиран, болката ти е невидима. Освен това, ако трябва да съм честен, бях уплашен. Ами ако не загинех? Ами ако само останех парализиран и завинаги заключен, без да помръдна, в това състояние? Според мен животът винаги ни предоставя причини да не умрем, стига да се вслушаме достатъчно добре. Тези причини могат да се коренят в миналото – хората, които са ни отгледали например, или приятелите, или партньорите ни – или в бъдещето – възможностите, от които иначе бихме се лишили. Затова аз продължих да живея. Обърнах се с лице към вилата и в крайна сметка повърнах от целия този стрес. Разговор през времето – част първа Тогавашното ми аз: Искам да умра. Сегашното ми аз: Добре, ама няма. Тогавашното ми аз: Това е ужасно. Сегашното ми аз: Не. Страхотно е. Вярвай ми. Тогавашното ми аз: Просто не мога да се справя с болката. Сегашното ми аз: Знам. Но ще трябва да го направиш. И ще си заслужава. Тогавашното ми аз: Защо? Бъдещето безпроблемно ли е? Сегашното ми аз: Не. Естествено, че не. Животът никога не е идеален. И аз от време на време се депресирам. Но съм на по-хубаво място. Болката никога вече не е толкова силна. Открих кой съм. Щастлив съм. В този момент съм щастлив. Бурята има край. Вярвай ми. Тогавашното ми аз: Не мога да ти повярвам. Сегашното ми аз: Защо? Тогавашното ми аз: Ти си от бъдещето, а аз нямам бъдеще. Сегашното ми аз: Току-що ти казах, че... * * * Убиец На много места, сред които Обединеното кралство и САЩ, самоубийството днес е водеща причина за смъртността, отговорна за един на всеки сто смъртни случая. Според статистика на Световната здравна организация то взема живота на повече хора от рака на стомаха, цирозата на черния дроб, рака на дебелото черво, рака на гърдата и болестта на Алцхаймер. По-голямата част от хората, които се самоубиват, са депресирани, следователно депресията е едно от най-смъртоносните заболявания на планетата. Тя взима повече жертви от най-честите прояви на насилие – войни, тероризъм, домашен тормоз, физическо насилие и въоръжена престъпност, – взети заедно. Още по-потресаващото при депресията е, че е толкова тежко заболяване, че хората се самоубиват заради нея по начин, по който не го правят при каквато и да е друга болест. И въпреки това хората все още не мислят, че депресията е чак толкова сериозна. Ако го мислеха, нямаше да казват нещата, които обикновено казват. Неща, които хората казват на депресираните и които не биха казали в друга ситуация, застрашаваща живота \"Хайде, хайде, знам, че имаш туберкулоза, но можеше и да е по-зле. Никой не е умрял, нали така?\" \"Защо си мислиш, че имаш рак на стомаха?\" \"Да, знам, че рак на дебелото черво е тежко заболяване, но я пробвай да живееш с някой, който страда от него. Ужас. Истински кошмар.\" \"Алцхаймер, казваш? Не ми говори, аз имам такива оплаквания непрекъснато.\" \"Аха, менингит. Хайде, хайде, духът е по-силен от материята.\" \"Да, да, кракът ти наистина гори, но като говориш за това през цялото време няма да ти стане по-леко, нали?\" \"Добре де. Може парашутът ти да не се отворил. Но горе главата!\" * * * Депресията е... Вътрешна война. Черно куче (благодаря, Уинстън Чърчил и Д-р Джонсън ). Черна дупка. Невидим огън. Тенджера под налягане. Дявол вътре в теб. Затвор. Отсъствие. Стъклен похлупак (\"Стоя под същия стъклен похлупак – пише Плат – и се задушавам в собствения си кисел въздух.\"). Зловреден код в операционната система на съзнанието ти. Паралелна вселена. Доживотна битка. Вторичен продукт на смъртността. Кошмар наяве. Информационен балон . Мрачна, безнадеждна и самотна. Сблъсък между древния ум и модерния свят (според еволюционната психология). Гадна болка. Депресията също така е... По-малка от теб. Винаги е по-малка от теб, дори да изглежда огромна. Тя действа вътре в теб, не ти в нея. Може да е тъмен облак, преминаващ по небето, но – ако това ще е метафората – ти си небето. Ти си съществувал преди нея. Облакът не може да съществува без небето, но небето може да съществува без облака. Разговор през времето – част трета Тогавашното ми аз: Ужасяващо е. Сегашното ми аз: Кое? Тогавашното ми аз: Животът. Съзнанието ми. Цялата тази тежест. Сегашното ми аз: Шшш. Спри. Просто си малко заклещен в момента. Моментът ще се промени. Тогавашното ми аз: Андреа ще ме напусне. Сегашното ми аз: Не. Няма. Ще се омъжи за теб. Тогавашното ми аз: Да бе! Все едно някой ще се върже за безполезен психопат като мен. Мислиш ли? Сегашното ми аз: Да. А и виж, имаш напредък. Вече ходиш до магазина и не получаваш паническа атака. Не чувстваш тежестта върху себе си през цялото време. Тогавашното ми аз: Чувствам я. Сегашното ми аз: Не. Имаше един момент миналата седмица, когато бях – когато беше – навън под слънцето, вървеше през парка и усещаше някаква лекота. Миг, в който не мислеше особено. Тогавашното ми аз: Всъщност да. Да. Това е вярно. Имах друг такъв момент тази сутрин. Лежах в леглото и просто се чудех дали ни е останала някаква зърнена закуска. Това беше. Съвсем обикновено нещо и продължи над минута. Просто си лежах там и си мислех за закуска. Сегашното ми аз: Виждаш ли? Значи знаеш, че нещата няма да са винаги същите. Така де, дори днес нещата не са били същите. Тогавашното ми аз: Но все още е толкова напрегнато. Сегашното ми аз: И винаги ще бъде. Винаги ще бъдеш доста напрегнат. А и депресията може да остане завинаги и да чака до следващото пропадане. Но има толкова много живот, който те очаква. Нещото, което депресията ти е казала, е, че един ден може да бъде продължителен и напрегнат отрязък от време. Тогавашното ми аз: О, бога ми, да. Сегашното ми аз: Е, тогава не се тревожи за това, че времето минава. Един ден може да съдържа цяла безкрайност. Тогавашното ми аз: Може да съм затворен в орехова черупка. И да се считам за крал на безкрая. Сегашното ми аз: Хамлет? Впечатляващо. Бях забравил вече тези реплики. Доста време мина, откакто бях в университета. Тогавашното ми аз: Започвам да вярвам в теб. Сегашното ми аз: Благодаря. Тогавашното ми аз: Имам предвид във възможността да съществуваш. Във възможността да съществувам след повече от десетилетие в бъдещето. И да се чувствам много по-добре. Сегашното ми аз: Вярно е. Чувстваш се. И имаш собствено семейство. Имаш живот. Не е идеален. Никой човешки живот не е. Но си е твой. Тогавашното ми аз: Искам доказателство. Сегашното ми аз: Не мога да ти го докажа. Не съществува машина на времето. Тогавашното ми аз: Не. Предполагам просто ще трябва да се надявам. Сегашното ми аз: Да. Имай вяра. Тогавашното ми аз: Ще се опитам. Сегашното ми аз: Дори вече имаш.", "date": "2018.06.23", "title": "Откъс от \"Причините да останеш жив\" на Мат Хейг"}
{"url": "https://www.dnevnik.bg/sport/2018/06/23/3205028_ludogorec_privleche_bivshiia_zashtitnik_na_cska_anton/", "text": "Шампионът \"Лудогорец\" направи силен трансфер с привличането на националния защитник Антон Недялков. Бранителят идва от американския \"Далас\", където  беше продаден от ЦСКА за 1.5 млн. долара миналия декември . \"Трансферът в \"Лудогорец\" е крачка напред в кариерата ми. Надявам се да помогна на отбора да стане шампион на България и да играе в Шампионската лига\", заяви Недялков пред сайта на седемкратните шампиони. От клуба не посочват нито за колко години е договорът, нито подробности около привличането на играча. Миналия сезон Недялков беше един от най-силните футболисти на ЦСКА, като се отличи с добра форма и постоянство. Той се превърна в любимец на привържениците, част от които приеха с неодобрение продажбата му в САЩ. Левият бек, който може да играе и като централен защитник, ще направи дебют за шампионите в някоя от следващите контроли в Австрия, обявиха от клуба. \"Надявам се, ако мога, един ден да се върна да играя в този отбор (ЦСКА) - това ще е най-невероятното нещо. ЦСКА ще остане завинаги в сърцето ми\", каза Неделяков пред телевизията на ЦСКА веднага след трансфера си в \"Далас\".", "date": "2018.06.23", "title": "\"Лудогорец\" направи удар с привличането на бившия защитник на ЦСКА Антон Недялков"}
{"url": "https://www.dnevnik.bg/skorost/2018/06/23/3205031_suvmestni_proverki_na_bulgarski_i_rumunski_katadjii/", "text": "Екипи от български и румънски пътни полицаи започнаха съвместни проверки за безопасността на движението на територията на двете държави. Контролът ще продължи през цялото лято. Първите проверки вече са факт - на изхода на Русе за София, информира БНТ. Съвместните проверки на българо-румънските смесени екипи се правят за осма поредна година. Основната причина е, че по време на туристическия сезон пътническите потоци от румънски граждани през България са много интензивни, а в същото време българската \"Пътна полиция\" изпитва сериозни затруднения при проверка на румънските шофьори. Един от основните проблеми е езиковата бариера между проверяваните и проверяващите. Оказва се обаче, че има и съществени различия в самите документи - както за самоличност на гражданите, така и в талоните на автомобила. \"Най-често ще се проверява за валидността на документите на водачите, свидетелство за управление на автомобилите, наличието на застраховка гражданска отговорност. Когато се проверява на територията на републиканската пътна мрежа - наличието на платен винетен стикер, също така техническата изправност на автомобилите. Проверка за употреба на алкохол, използването на светлини през деня, поставянето на обезопасителен колан. Това са и най-често срещаните нарушения\", коментира пред националната телевизия старши инспектор Стилян Станев от \"Пътна полиция\" - Русе. Съществено различие между нашия и румънския закон е, че в България глобата за превишена скорост не се плаща на момента, както е в Румъния, а едва след излизане на наказателно постановление. Едно от изискванията към полицаите, които сформират смесените екипи, е задължително владеене на английски език, който е работен език вътре в самия екип. Задачата на румънския полицай по време на проверката е да помага основно при превода, както и да прегледа документите на румънския водач и на неговия автомобил. Съвместните проверки ще са общо 9 и ще продължат до 9 септември.", "date": "2018.06.23", "title": "Съвместни проверки на български и румънски пътни полицаи ще има до септември"}
{"url": "https://www.dnevnik.bg/bulgaria/2018/06/23/3205034_dokato_tursi_izbiagaliia_zatvornik_policiiata_otkri/", "text": "Специализирана полицейска акция заради избягалия в Ловешко затворник се проведе и в Сливен. Мъж, обявен за общодържавно издирване, беше задържан при проверки на униформените в нощни заведения и хазартни зали, информира Би Ти Ви. Той е бил арестуван в една от игралните зали в ранните часове на деня. При проверка на личните му документи става ясно, че е обявен за издирване. \"Има сформирани екипи, които ще извършват проверка на местата за подслон, игрални зали, както видяхте днес и на други места, където би могъл да се укрие. Ще бъдат проверявани влизащи и излизащи автомобили от града. Ще бъдем мобилни,за да има по-голям ефект\", заяви началникът на Районното управление в Сливен главен инспектор Димитър Кикьов.", "date": "2018.06.23", "title": "Докато търси избягалия затворник, полицията откри друг обявен за издирване"}
{"url": "https://www.dnevnik.bg/sport/2018/06/23/3205038_milka_maneva_poluchi_olimpiiskiia_si_medal_ot_london/", "text": "Шест години след олимпийските игри в Лондон 2012 Милка Манева получи медал. Българската състезателка във вдигането на тежести е отличена със сребро след дисквалифицирането на три други състезателки заради употребата на допинг. \"Усещането е невероятно. Това е сбъдната мечта. Да държиш мечтата в ръцете си е уникално, страхотно. С чисто сърце и с най-добри помисли го пожелавам на всички спортисти. Колкото и да се опитвам, тази емоция няма да може да се опише с думи. Тя трябва да се изживее\", каза Манева пред Би Ти Ви. Медалът на Манева беше връчен от председателя на БОК Стефка Костадинова. Това стана на церемония в НСА по време на честването на Международния олимпийски ден и Деня на българския олимпиец. Манева завърши пета в Лондон 2012 в кат до 63 кг. След това МОК започна повторен анализ на допинг пробите, който показа, че  три състезателки преди нея са използвали забранени вещества . Мая Манеса, Светлана Царукаева и Сибел Симсек бяха декласирани и българката се изкачи втора. България вече има три медала от игрите в Лондон. Станка Златева спечели сребро в борбата, а Тервел Пулев заслужи бронз в бокса.", "date": "2018.06.23", "title": "Милка Манева получи олимпийския си медал от Лондон 2012"}
{"url": "https://www.dnevnik.bg/sport/2018/06/23/3205040_cska_zapochva_v_evroturnirite_na_bulgarska_armiia_no/", "text": "ЦСКА ще започне участието си в евротурнирите на \"Българска армия\". Червените ще  приемат латвийския \"Рига\"  в мач от квалификациите в Лига Европа на своя стадион, но ще бъдат отворени единствено секторите А и В. Секторите Б и Г ще останат затворени, тъй като там няма седалки, обявиха от клуба. Продажбата на билетите започва на 2 юли, а мачът е десет дни по-късно, но все още няма определен начален час. Цената на пропуските за сектор А е 20 лева, а за В е 12 лева. ВИП билетът е 150 лева. ЦСКА пуска в продажба и абонаментни карти за следващия сезон. Част от привържениците реагират остро, защото картите не важат за евротурнирите, нито носят допълнителни ползи за тях като отстъпки или предимство при купуването на билети. При успех в първия квалификационен кръг ЦСКА ще играе срещу австрийския \"Адмира\" във втория.", "date": "2018.06.23", "title": "ЦСКА започва в евротурнирите на \"Българска армия\", но без сектор Г"}
{"url": "https://www.dnevnik.bg/sviat/2018/06/23/3205026_s_rekordna_aktivnost_turcite_v_chujbina_moje_da_reshat/", "text": "Турците в чужбина приключиха с гласуването на 19 юни, а онези, които искат да пътуват до Турция, още могат да го направят на 34 контролно-пропускателни пункта по границите на страната. В условия, когато проучванията  допускат възможността  президентът Реджеп Тайип Ердоган да отиде на балотаж, а партията му  да загуби мнозинството си  в парламента, 3.05 млн. гласоподаватели в чужбина не са за подценяване. Турските медии отчетоха, че активността в чужбина е била рекордна - около 1.49 млн. са упражнили правото си глас в дипломатически мисии в 60 страни (предишният рекорд, на референдума през април, бе 1.4 млн. души).  Много от тях са в Европа . В Австрия над 52% от турските граждани, които са общо над 106 хил. души, упражниха правото си на глас. В Белгия и Швейцария гласувалите дори малко повече, съответно 58 и 57%. Малко по-слаба е активността в Германия, където 1.4 млн. турци имат право на глас - там гласувалите са 50% от електората. Тези стойности, макар да изглеждат високи за Западна Европа, трудно се сравняват с много по-високата избирателна активност на територията на Турция, където вотът е задължителен. В Белгия потребители на социалните мрежи се притесниха от снимка на жена, отишла в 2 различни дни да гласува. Според говорител на опозиционната Републиканска народна партия (РНП) обаче тя най-вероятно е гласувала единия път, а другия само е позирала за снимка, тъй като системата не би позволила това да се случи два пъти, пише австрийският в. \"Ди пресе\". Изданието разказва, че още от 7 юни е имало големи опашки за вота в Австрия пред турските дипломатически мисии. В последните години обаче това не е необичайно - турците в чужбина могат да гласуват едва от 2014 г., когато това стана възможно според турското законодателство. Предишните резултати  В страната през 2015 г. 64% гласуваха за управляващата Партия на справедливостта и развитието (ПСР), а 73% - с \"да\"  на референдума за президентска република  2 г. по-късно. В Германия, Франция и Холандия делът гласували за управляващите беше малко над половината. В Германия и Франция обаче втора по резултати бе прокюрдската Демократична партия на народите (ДПН), тъй като там има многобройно кюрдско население (макар някои от тях да предпочитат ПСР). Управляващите не можаха да получат по-голямата част от гласовете през 2015 г. във Великобритания, където ДПН получи почти 60% от гласовете, а ПСР бяха едва трети. Във Финландия, Швеция и Швейцария партията на Ердоган също не успя да \"победи\" - едно от възможните обяснения е, че политическите бежанци в лявата част на спектъра, емигрирали след преврата от 1980 г., в голямата си част живеят там. Това се повтори и на  референдума  миналата година.", "date": "2018.06.23", "title": "С рекордна активност турците в чужбина може да решат резултата от изборите"}
{"url": "https://www.dnevnik.bg/politika/2018/06/23/3205048_da_bulgariia_pokaza_nagledno_kak_se_glasuva_elektronno/", "text": "На първата национална конференция членовете на движение \"Да, България\" участваха в първото по рода си гласуване на политически форум в България – изцяло електронно, посредством предварително разработено от членове-доброволци приложение, съобщиха от \"Да, България\". Участниците в събитието свалиха приложението на телефоните или таблетите си, а за тези, които не разполагаха с такива, бяха осигурени допълнителни устройства на място. След регистрация, на входа на залата, всеки член на партията гласува с едно натискане на бутон за всяка точка от дневния ред на конференцията. Неподменимостта на резултатите от гласуването се гарантира чрез технология, базирана на блокчейн. От учредяване си през 2017 г., \"Да, България\" винаги е било за разработването и внедряването на електронно гласуване на избори и референдуми. \"Нима българската държава не може да даде възможността на българите в чужбина да участват в решаването на въпросите на родината си? Може. Но не иска. Защото тези хора са, много от тях, по-независими от гласоподавателите, на които те разчита нашата система вътре. Затова ги е страх\",  каза председателят Христо Иванов . Всеки може да си свали електронното приложение от  тук  или  тук . То поддържа новини, каузи, събития и ще бъде обновено с нови секции, посочват от \"Да, България\".", "date": "2018.06.23", "title": "\"Да, България\" показа нагледно как се гласува електронно"}
{"url": "https://www.dnevnik.bg/sport/2018/06/23/3205051_federer_prechupi_amerikanec_i_shte_igrae_12-i_final_na/", "text": "Роджър Федерер се класира за своя 149-и финал в турнирите на АТП, след като стигна до мача за титлата в Хале. Световният №1 победи американеца Денис Кудла със 7:6 (1), 7:5 за 1.29 часа. Федерер ще играе за десета титла в германския град, като финалът е общо 12-и за него. В Хале швейцарецът има две загуби на финал, като през 2010 г. отстъпи на Лейтън Хюит, а две години по-късно на Томи Хаас. Победата на Федерер беше втора в два мача срещу 109-ия в света. Той ще опита да спечели четвърта титла за годината след тези в Australian Open, Ротердам и Щутгарт. През 2018 г. Маестрото има само едно поражение на финал и то дойде в Индиън Уелс срещу Хуан Мартин Дел Потро. Срещу американеца Кудла световният №1 имаше някои тежки моменти, но успя да се справи с напористия квалификант. Кудла игра много вдъхновено, но в ключовите моменти опитът на Федерер му помогна. Маестрото завърши с 12 аса и 67% вкаран първи сервис. Той загуби само осем точки на първото си подаване (42 от 50). Първият сет започна с два поредни гейма за Федерер, но Кудла бързо отговори и изравни – 2:2. След това резултатът се движеше гейм за гейм преди да се стигне до тайбрек. В него Федерер поведе с 6:0 и даде само точка на своя съперник. Във втората част ситуацията не се промени коренно, с тази разлика, че геймовете станаха много по-дълги. Особено Федерер взимаше малко по-трудно няки от подаванията си, но успя да се справи. В четвъртия и осмия гейм световният №1 спаси общо пет точки за пробив, за да спре Кудла. Решаващ се оказа 11-ият гейм, в който Маестрото реализира пробив. След това успя да вземе своето подаване, а с това и мача. В мача за титлата Федерер ще се изправи срещу победителя от втория полуфинал между Роберто Баутиста Агут и Борна Чорич. Швейцарецът ще се бори общо за 99-а титла в своята кариера, както и за това да остане №1 в световната ранглиста. Федерер се намира в серия от 20 поредни победи на тревни кортове.", "date": "2018.06.23", "title": "Федерер пречупи американец и ще играе 12-и финал на турнира в Хале"}
{"url": "https://www.dnevnik.bg/sviat/2018/06/23/3204854_zashto_kjurdski_politik_svika_kibermiting_s_risunki_na/", "text": "Поздравявам сърдечно всички, които изпълниха района на митинг от целия свят,\" започва обръщението си един от кандидат-президентите в Турция, кюрдският политик Селяхатин Демирташ. Щеше да звучи като обичайна, дори клиширана фраза за всички политици, ако \"районът\" на демонстрацията не беше профилът му в \"Туитър\", а самият Демирташ не се намираше в затвора. \"За пръв път в света електронен митинг се провежда от затворническа килия. Сега ни записват в историята на демокрацията,\" продължи той. Демирташ  е в затвора в очакване на процеса си  по обвинения за връзки с терористични организации. Междувременно се очаква той да е трети или четвърти по гласове в президентската надпревара, а Демократичната партия на народите (ДПН), на която до неотдавна бе съпредседател, отново да влезе в парламента. Управляващата в Турция Партия на справедливостта и развитието (ПСР) \"дойде на власт, като взе гласове от хората, казвайки им: \"Кюрдският проблем е мой проблем.\" Днес обаче те стигнаха до момента, в който казват на кюрдите в Диарбекир: \"Няма кюрдски проблем\",\" пише Демирташ в поредица от публикации в \"Туитър\". \"Не е нужно да се обединяваме около един човек, една мисъл, една крушка. Можем да се обединим около универсалните принципи на демокрацията. Нека не сме само една крушка, да бъдем цял полилей.\" В \"кибермитинга\" си той призова и за други неща, които опозицията насърчава предизборната кампания, като премахване на извънредното положение и прокарването на закони с укази, медината свобода, възможности за истинско равноправие на жените и други. Най-емблематичен за него обаче стана чайникът, рисунки и снимки на който той сложи в няколко туита от \"митинга\" си. Хаштаг, често използван от него и привържениците му, e тъкмо #DemirtaşKetılSohbeti - \"разговор край чайника с Демирташ\". \"Чайникът не може да изпраща туитове\" Избирателите му знаят, че той не пише съобщенията си сам, тъй като няма право да полза свободно мобилно устройство в килията си. През ноември 2016 г., Демирташ бе задържан и оттогава е в затвора. През септември 2017 г. обаче даде на адвоката си право да изпраща съобщения в \"Туитър\" от неговия профил. В резултат надзирателите влязоха в килията му, за да проверят откъде публикува туитовете си. Наложи му се публично да признае, че не го прави лично. \"В стаята имаше само чайник, но те заключиха, че не може да изпраща туитове,\" пошегува се тогава той чрез адвоката си. Когато кампанията на опозицията с думата \"Стига\" (президентът Ердоган каза, че ще си тръгне от политиката, ако турците му кажат \"Стига\" и това отприщи стотици хиляди туитове с тази дума) започна през май, Демирташ не можа бързо да се включи в нея и когато успя, съобщението му бе: \"Имаше усложнение с чайника, затова закъснях. СТИГА.\" Така започна и \"играта\" с чайника, с множество изображения, споделяни от членове и поддръжници на партията. В началото на месеца турските власти арестуваха двама гимназисти заради графит на чайник, нарисуван със спрей върху къща в Истанбул. \"От чайника излиза послание,\" написали те до изображението и бяха арестувани - не заради рисунката, а заради \"терористична пропаганда\", тъй като до нея имало съкращения, обозначаващи забранени организации (а според съседите тези съкращения били там и преди).", "date": "2018.06.23", "title": "Защо кюрдски политик свика \"кибермитинг\" с рисунки на чайник от затвор в Турция"}
{"url": "https://www.dnevnik.bg/sport/2018/06/23/3205099_meksiko_napravi_goliama_krachka_kum_sedmo_poredno/", "text": "Мексико спечели втори пореден мач на световното първенство и направи голяма крачка към участие на осминафиналите. \"Ацтеките\" победиха Южна Корея с 2:1 след попадения на Карлос Вела и Хавиер Ернандес. За Южна Корея се разписа голямата звезда Хюн Мин Сон, който обаче беше точен едва в добавеното време. Мексиканците направиха силен мач и можеха да спечелят дори по-убедително, ако не бяха многото им пропуски. Успехът позволи на Мексико да оглави класирането в група F с шест точки. \"Ацтеките\" се нуждаят само от точка, за да си гарантират участие във фазата на директните елиминации, но могат да си го осигурият и при победа на Швеция над Германия по-късно вечерта. Мексиканците имат шест поредни участия на осминафинал, като не пропускат да минат групите от 1994 г. насам. С две победи дотук Мексико има пълен актив от шест точки и голова разлика 3:1. Южна Корея пък отпада, след като записа второ поредно поражение. Селекционерът на Мексико Хуан Карлос Осорио  заложи на типичните за него ротации. Той пусна Карлос Салсидо като централен защитник, а Алварес Веласкес зае мястото му на десния фланг на отбраната. Мексиканците заиграха в постройка 4-2-3-1, като Карлос Вела беше преместен от крилото зад гърба на нападателя Хавиер Ернандес. Южна Корея заложи на играта си и от първия мач, като се опитваше да контролира двубоя. Азиатците разчитаха на много здрава работа в собствената си половина и в удобния момент търсеха с дълги подавания Хюн Мин-Сон. Нападателят няколко пъти се откъсна от защитата, но с много дисциплинирана игра мексиканците успяваха бързо да възстановят позициите си. В 15-ата минута след флангова атака и центриране отляво топката не беше засечена от никой от корейците. В последния момент преди върху нея да връхлети десния бек Лий, Ирвинг Лосано се върна и самоотвержено изби. Настискът на южнокорейците продължи и с един опасен удар на капитана Ки, който беше избир от вратаря Гийермо Очоа. Най-добрият шанс за азиатците беше се откри пред Сон. В 23-ата минута той беше изведен зад защитата, влезе в наказателното поле и стреля с левия крак, но защитник блокира удара. Корейският нападател опита и добавка, но пак не сполучи. До този момент азиатският отбор доминираше на терена и имаше надмощие, но изведнъж предаде инициативата на съперника си. Пропуските на Южна Корея в крайна сметка им струваха скъпо, след като в 24-ата минута Андрес Гуадрадо влезе отляво и опита да центрира, но топката срещна високо вдигнатата ръка на централния защитник Жанг. Той легна на шпагат, но ръката му беше в неестествено положение, което беше достатъчно на рефера Милорад Мажич да посочи бялата точка. Карлос Вела застана зад топката и с плътен удар успя да преодолее вратаря на Южна Корея – 1:0. Отсъдената дузпа беше 14-а от началото на турнира, с което Русия 2018 изпревари световното преди четири години в Бразилия, на което бяха отсъдени общо 13 наказателни удара за 64 двубоя. Попадението на Вела провали всякакви планове на Южна Корея и играта на азиатците рухна. До края на първата част се игра главно пред вратата на корейците, а Мексиок имаше осезаемо предимство. Най-добрият шанс пропусна Лосано, който от около 10 метра стреля над вратата. Корея се отчете с един пробив на Сон по крайната линия, но нападателят беше спрян от Очоа, който изби в корнер. Втората част започна в много по-високо темпо, като Южна Корея направи всичко възможно да изнесе играта в близост до вратата на съперника. Азиатците обаче се оголиха и на няколко пъти Лосано, Ернандес и Вела успяваха да организират контраатаки. Играта на Южна Корея продължи да бъде организирана изцяло върху Сон, който не получаваше достатъчно подкрепа в предни позиции и логично често губеше топката. В 58-ата минута минута вратарят на Южна Корея Хюн-Ву Чо трябваше да се намесва след удар отдалеч на Гуадрадо, но се справи и изби в корнер. Две минути по-късно и Лосано имаше отличен шанс да се разпише след контраатака, но в последния момент капитанът на Южна Корея Ки се хвърли в краката му и успя да блокира изстрела. В крайна сметка натискът на Мексико даде резултат и в 66-ата минута \"ацтеките\" вкараха втори гол. Негов автор стана Хавиер Ернандес, който влезе в наказателното поле, излъга един защитник и с удар по диагонала преодоля Хюн-Ву Чо – 2:0. Попадението беше под №50 за 30-годишният нападател, който се разписа в своя 104-и мач за отбора. Ернандес стана първият мексиканец с 50 гола в историята на националния отбор. Освен това Ернандес стана едва третият, който вкарва на три световни първенства за \"ацтеките\" заедно с Куаутемок Бланко и Рафаел Маркес. Именно капитанът на Мексико Маркес се появи на терена за последните минути. Мексиканците затвориха двубоя, търсейки сигурно, докато корейците започнаха да действат много по-агресивно и фауловете зачестиха. Точно след влизането на капитана обаче имаше опасности за азиатците. След грешка на Маркес за малко не се стигна до гол във вратата на Гийермо Очоа. Все пак в добавеното време на мача южнокорейците реализира почетен гол, дело на Сон. Той се разписа след красиво изпълнение в далечния ъгъл, с което не остави никакви шансове на Очоа.", "date": "2018.06.23", "title": "Мексико направи голяма крачка към седмо поредно участие на осминафинал"}
{"url": "https://www.dnevnik.bg/bulgaria/2018/06/23/3205112_bulgariia_otkaza_statut_na_izbiagala_ot_voinata_v/", "text": "Татяна Кондратюк и дъщеря й Ана живеят в Гърмен от четири години. От тогава се опитват да получат хуманитарен статут. Такъв обаче им е отказан от Държавната агенция за бежанците (ДАБ). Младата украинка идва в България на 2 ноември 2014 г. заедно с 15-годишната си дъщеря, за да се спасят от войната в Донбас, Луганска област, която в онзи момент е в разгара си. Преди това чрез социалните мрежи Кондратюк влиза в контакт с Алексей Науменко, роден в Донбас, получил руско гражданство и живеещ в България от 40 години. Той им изпраща покана и пари, за да дойдат в страната и да си извадят визи. Украинката подава молба за получаване на статут в ДАБ, който обаче бива отказан. Причината - според служители на агенцията Татяна идва в България не защото търси спасение от войната, а за да се омъжи. \"В Украйна тогава имаше 42 милиона души. Няма ли хора, няма ли мъже там, та аз да идвам в България да сключвам брак? Да взема детето и да дойда в непозната държава\", пита реторично младата жена. Сегашният й съпруг Алексей Науменко пък каза за \"Дневник\", че двамата са сключили брак много след като тя идва в страната - на 7 април 2015 година. Двамата се свързват с адвокат, който ги съветва да заведат дело. Съдия Славина Владова от Софийския административен съд отсъжда в тяхна полза. Така Татяна Кондратюк е първият украински гражданин, търсещ убежище в България, който осъжда ДАБ. Агенцията обаче обжалва и Върховният административен съд отменя решението на първата инстанция. Двете украинки се страхуват да не бъдат екстрадирани в Украйна, където според тях животът им е застрашен. \"Ако се върнат там животът на двете е в опасност. Татяна вече е обявена за \"персона нон грата\". Самият факт, че е омъжена за руски гражданин я прави нежелана там. Спомняте си, преди време Петро Порошенко обяви Русия за агресор\", разказа притесненията си пред репортер на \"Дневник\" съпругът ѝ Алексей Науменко. \"Непрекъснато летят самолети там. Стреля се. Стените се тресат. Дъщеря ми Ана се криеше в мазето и питаше \"Мамо, ще живеем ли?\", обясни още Татяна Кондратюк и допълни: \"Според съда за мен няма опасност в Украйна. Аз мога да се върна да живея в друга част на страната, но там също сме нежелани. Една година нямах право да работя, докато не получих разрешение\". Алексей Науменко не изключва възможността на съпругата му да бъде наложена и смъртна присъда, ако се върне в родината си. Пред двете украинки остава възможността вицепрезидентът Илияна Йотова да се сезира и да извърши необходимото, за да могат да получат убежище и хуманитарен статут в България. Разчитат и на съдействие от Министерството на външните работи. Алексей и Татяна недоумяват как сирийските бежанци получават веднага статути, а досега на нито един украинец не са дали такъв. В подкрепа на жената и дъщеря й в Гърмен тече подписка. Подписи в тяхна защита започнаха да се събират още в София, Сливен и други населени места в страната.", "date": "2018.06.23", "title": "България отказа статут на избягала от войната в Донбас украинка, била дошла да се омъжи"}
{"url": "https://www.dnevnik.bg/evropa/2018/06/23/3205114_makron_iska_sankcii_za_durjavite_ot_es_otkazvashti_da/", "text": "Френският президент Еманюел Макрон се обяви за финансови санкции срещу държавите от ЕС, които отказват да приемат бежанци, предаде Франс прес, цитирана от БТА. На съвместна пресконференция в Париж с гостуващия испански премиер Педро Санчес, той заяви, че не може страни, които се облагодетелстват от европейската солидарност, да проявяват егоизъм, когато става дума за миграционни проблеми. Двамата лидери се обявиха за създаването на центрове за настаняване от затворен тип в европейските страни, в които пристигат мигрантите. В тези центрове мигрантите ще бъдат проверявани и ще се предоставя убежище на онези, които имат право да претендират за такова, а останалите ще бъдат връщани в родните им страни.  В момента не съществуват такива центрове в Европа, като изключим няколко в Гърция и Италия, които са под ръководството на Върховния комисариат на ООН за бежанците. Утре в Брюксел ще се проведе среща на европейските лидери по миграционния въпрос. В нея ще участват Франция, Германия, Австрия, България, Гърция, Италия и Испания. Страните от Вишеградската четворка (Унгария, Полша, Чехия и Словакия) обявиха, че бойкотират срещата. ", "date": "2018.06.23", "title": "Макрон иска санкции за държавите от ЕС, отказващи да приемат бежанци"}
{"url": "https://www.dnevnik.bg/sport/2018/06/23/3205115_stoichkov_grisha_ganchev_da_izleze_i_da_kaje_vzel_li/", "text": "Напрежение разтърси ЦСКА покрай  трансфера на Антон Недялков в \"Лудогорец\" . Христо Стоичков, който е един от акционерите в \"ЦСКА-София\", призова собственика на клуба Гриша Ганчев да излезе и да каже дали му е давал пари. Последва скоростна реакция на Ганчев, който в събота вечерта в ироничен тон заяви, че Стоичков не е получавал възнаграждение от клуба. \"Искам да ви информирам относно розово бразилската серия, която мъчи вашето съзнание, а именно, че вие като акционер в най-големия български футболен клуб по никакъв начин не сте получавали възнаграждение по простата причина, че в последните години 31-кратният шампион не е раздавал дивиденти. Бъдете сигурен, че в момента, в които се получат такива, ще бъдат разпределени справедливо спрямо участието на всеки един от акционерите в клуба. Бъдете здрав. Винаги ваш фен! С уважение и признателност\", пише в сайта на ЦСКА от името на Ганчев. Как започна всичко Реакцията на Стоичков дойде след твърдения, че той може да има пръст в преминаването на Недялков в \"Лудогорец\". Бившият нападател на националния отбор заяви от Москва, където е анализатор на БНТ по време на световното, че от половин година не е чувал защитника. \"Призовавам господин Гриша Ганчев да излезе лично той и да каже дали Христо Стоичков е получавал пари от ЦСКА. И дали Гриша Ганчев е давал пари от името на ЦСКА или негови лични на Христо Стоичков. Чакам по най-бързия начин това да стане, защото ако не стане, значи работата е гнила. Или на някого се плаща да говори по мой адрес, или пак старата песен на нов глас. Всичко хубаво ви пожелавам\", заяви Стоичков пред БНТ от Москва. Напрежението се зароди часове след обявяването на трансфера на Недялков. Росен Петров-Животното, който ръководи най-влиятелната фенска фракция на ЦСКА - Animals, и който е близък до Ганчев, атакува директно Стоичков с публикация във \"Фейсбук\", като го обяви за велик футболист, но малък човек. Публикацията вече е свалена от стената на Петров. В нея той твърдеше, че Стоичков е поставил ултиматум пред Ганчев да продаде Недялков в \"Далас\", защото в противен случай щял да се откаже публично от ЦСКА. Левият защитник беше основен играч на червените, но  миналия декември беше продаден в американския отбор за 1.5 млн. долара . Това стана дни след като клубът обяви, че няма да продава важните си играчи. В твърденията си Петров посочва, че е имало планирана подобна \"схема\" за преминаване на Фернандо Каранга в \"Лудогорец\", която включвала междинно привличане от руски клуб. По думите му Ганчев не допуснал това да се случи. Кой е Недялков и защо си тръгва от \"Далас\" Миналия сезон Недялков заедно с голмайстора Каранга бяха двамата най-добри играчи в състава на ЦСКА, като показваше постоянство и високо ниво. От клуба  обявиха в началото на декември, че няма да продават звездите си с надеждата да атакуват шампионската титла  и да спрат хегемонията на \"Лудогорец\". Две седмици по-късно обаче беше представен трансферът на Недялков в САЩ. Голяма част от привържениците приеха с неодобрение новината за продажбата. Според написаното от Петров Стоичков е бил в основата на трансфера в \"Далас\". Веднага след споразумението в интервю за телевизията на ЦСКА Недялков каза: \"Щом казват, че се е намесил (Стоичков), би трябвало да е изиграл добра роля. Все пак той е играл там.\" До момента няма подробности около преминаването на Недялков в \"Лудогорец\". \"Антон даде много на защитната ни линия за краткия си престой тук. Той имаше семейни въпроси за решаване, които изискваха вниманието му в България. Тъжни сме, че той си тръгва, но му желаем всичко най-добро в бъдеще\", каза техническият директор на \"Далас\" Фернандо Клавихо пред сайта на клуба, като изтъкна и приноса на българина в атаката. Според информация на \"Тема спорт\" от декември ЦСКА е запазил 30% от правата на играча. Не е ясно дали сега червените ще вземат приходи от трансфера на бранителя в \"Лудогорец\". Самият Недялков даде различен нюанс на причината за трансфера си. \"Мисля, че съм оставил и там добри впечатления. Всички ме харесваха. Въпросът е, че са преценили, че искат да се разделят с мен и аз нямам нищо против\". Той каза, че е разбрал за евентуалния трансфер, едва след като двата клуба са се били споразумели помежду си. \"Щом съм тук, значи искам да се развивам, да играя голям футбол и да вървя нагоре\", посочи Недялков при представянето си в \"Лудогорец\". Защо това е проблем ЦСКА опитва устремено да спре хегемонията на \"Лудогорец\". В последните месеци напрежението между двата клуба се увеличи, като съществува и остро противопоставяне между Ганчев и собственика на шампионите Кирил Домусчиев. През април  Ганчев каза, че и следващия сезон \"Лудогорец\" ще е шампион . \"Догодина също ще е много интересно първенството. Битката ще е жестока за второто място. Тези, които си играят нормално, те ще се борят за втората позиция, другата е капарирана\", заяви той. Трусът в \"ЦСКА-София\" вероятно е продиктуван от съмнения за предателство и евентуална загуба на доверие между акционерите Ганчев и Стоичков. За двамата дълго се твърдеше, че са в отбегнати отношения от времето, когато бившият футболист беше треньор на \"Литекс\" и се очакваше да стане президент на ЦСКА. На 5 май Стоичков беше в центъра на честванията на 70-ата годишнина на клуба, като се появи с хеликоптер на \"Васил Левски\" заедно с Димитър Пенев и Димитър Бербатов. В момента ЦСКА е на лагер в Австрия, където изигра втората си приятелска среща в подготовката си. Червените победиха с 3:0 японския \"В-Варен\" (Нагасаки) с головете на Тиаго Родригес, Кристиян Малинов и Едвин Джеси.", "date": "2018.06.23", "title": "Напрежение между Стоичков и Ганчев разтърси ЦСКА след трансфера на Недялков (обобщение)"}
{"url": "https://www.dnevnik.bg/sport/2018/06/23/3205117_ludogorec_zavurshi_naravno_s_shampiona_na_azerbaidjan/", "text": "Лудогорец\" направи равенство 1:1 с шампиона на Азербайджан \"Карабах\" във втората си  контрола от лятната подготовка . Българският първенец се представи на ниво, но направи много пропуски, които го лишиха от победа. Точен за седемкратните шампиони беше Якуб Шверчок преди почивката, а в 52-ата минута Дани Кинтана изравни за азерите. Съставът, който беше участник в групите на Шампионската лига през миналия сезон оказа здрав отпор на тима от Разград. През първата част \"Лудогорец\" игра много силно и създаде куп положения пред вратата на азерите. Последният пас обаче убягваше на седемкратния първенец, който разчиташе главно на силни пробиви по крилата на Джоди Лукоки и Върджил Мисиджан. Едва в 36-ата минута успя да открие, като точен беше Шверчок. Марселиньо открадна топката в средата на терена и веднага я пусна към поляка, който изскочи зад защитата и с хубав удар преодоля вратаря на \"Карабах\". До почивката \"Лудогорец\" пропусна още две много добри възможности да се разпише и да убие интригата в срещата. През втората част Пауло Аутуори направи много промени, но те не донесоха желания ефект. Азербайджанският отбор започна да гледа по-смело към вратата на \"Лудогорец\" и много бързо след паузата успя да изравни. В 52-ата минута Дяков сбърка и позволи на азерите да откраднат, топката беше върната към Кинтана и той от границата на наказателното поле вкара. До края на двубоя инициативата беше в \"Лудогорец\", но българският шампион не се възползва. В 68-ата минута тимът от Разград получи и дузпа, но тя беше пропусната от Клаудиу Кешеру. Следващият мач на \"Лудогорец\" е срещу елитния руски \"Ахмат\" (Грозни). Двубоят е във вторник 26 юни на стадион \"Йенбах\". \"Доволен съм, тази сутрин тренирахме, а след това се изправихме срещу много добър противник. Опитах се да дам равни минути на всички футболисти, защото все още ги опознавам. Резултатът не е важен, и двата противника, срещу които играхме, са различни. \"Карабах\" беше по-агресивен\", каза мениджърът Аутуори след мача. Той сподели впечатленията си и от  привличането на Антон Недялков . \"Запознат съм с качествата на Недялков. Той ще вдигне конкуренцията в отбора. \"Лудогорец\" винаги трябва да бъде отворен към добри трансфери, ако имаме възможност да привлечем добър футболист, със сигурност ще го направим\", коментира бразилецът.", "date": "2018.06.23", "title": "\"Лудогорец\" завърши наравно с шампиона на Азербайджан"}
{"url": "https://www.dnevnik.bg/sviat/2018/06/23/3205118_stotici_migranti_biaha_spaseni_krai_ispaniia_a_italiia/", "text": "Общо 569 мигранти бяха спасени днес при три операции, извършени от испанската спасителна служба край бреговете на страната, предаде Франс прес, цитирайки изявление на властите. Натъпкани на 16 лодки 264 души бяха спасени в Гибралтарския проток и отведени в пристанищата Тарифа и Барбате в Андалузия. Други 176 са били спасени в Средиземно море, между южна Испания и северната част на Мароко, а 129 - край остров Гран Канария в Атлантическия океан, информира БТА. Спасените мигранти, сред които има непълнолетни, жени и няколко бебета, са предимно от Магреб и страните южно от Сахара, но също от Азия, уточни говорител на спасителните служби. Спасителните операции бяха извършени шест дни, след като във Валенсия пристигна кораба \"Акуариус\" със 629 мигранти, спасени край бреговете на Либия. Италия и Малта му забраниха да акостира в техни пристанища. Утре в Брюксел ще се състои среща на високо равнище на ЕС, на която ще бъде обсъдена миграцията. Междувременно италианският вътрешен министър и вицепремиер Матео Салвини, цитиран от ДПА, заяви, че хуманитарните организации, спасяващи мигранти в морето, могат да забравят за италианските пристанища. Кораб на германска неправителствена организация с над 200 души не получи разрешение да акостира. \"Искам да повторя, че тези кораби могат да забравят за Италия: искам да прекъсна бизнеса на трафиканти и мафиоти!\", заяви Салвини във Фейсбук. Той подчерта, че забраната се отнася и до неправителствените организации Проактива оупън армс, \"SOS Mediterranee\", \"Sea-Watch\" и \"Sea-Eye\". Техни кораби се намират в морето или в малтийски пристанища. Салвини, лидер на крайнодясната партия \"Лига\", отдавна обвинява хуманитарните НПО, че се възползват от спасяването на мигранти и че сътрудничат на трафиканти на хора. Обвиненията му са недоказани и организациите ги отричат категорично. Преди няколко часа \"SOS Mediterranee\" отправи призив към правителствата от ЕС да гарантират, че спасените мигранти ще могат да бъдат сваляни на брега бързо и призова за разработване на европейски план.", "date": "2018.06.23", "title": "Стотици мигранти бяха спасени край Испания, а Италия предупреди организациите да не разчитат на нея"}
{"url": "https://www.dnevnik.bg/politika/2018/06/23/3205130_instituciite_niamat_namerenie_da_praviat_reformi_kaza/", "text": "Правителството на България отказва да допусне каквато и да било промяна. Това е един от ключовите проблеми на България, посочи в политическия си доклад пред членовете на \"Да, България\" Христо Иванов на  първата национална конференция  на движението, съобщиха от пресцентъра му. \"Най-важният политически въпрос пред страната ни днес е: как да преминем в режим на реформи? Нито една от парламентарните партии и държавните институции няма ни най-малко намерение да работи в такава насока. Цялата ни политическа класа е продукт на това отровно статукво и се подчинява на един единствен рефлекс - борбата за неговото съхраняване. Именно от гледна точка на този най-важен за страната ни въпрос - как да тръгнем по пътя на реформите - между ГЕРБ, БСП и ДПС няма никаква разлика\", заяви той. \"Неслучайно всички възможни фактори за промяна на това статукво в нашата страна са грижливо запушени: медиите са задушени, правосъдието е унизено. Всеки, който надига глас бива смачкан по унизителен начин - отново погледнете тези майки Тихомълком политическият картел се отказа и от един друг потенциален източник на промяна: електронното гласуване. Никой нямаше лице да застане пред хората и да каже: обещанието за електронно гласуване няма да се случи\", продължи той. На конференцията на \"Да, България\" беше  показано нагледно как се гласува електронно . \"Нима българската държава не може да даде възможността на българите в чужбина да участват в решаването на въпросите на родината си? Може. Но не иска. Защото тези хора са, много от тях, по-независими от гласоподавателите, на които те разчита нашата система вътре. Затова ги е страх\", каза Иванов.", "date": "2018.06.23", "title": "Институциите нямат намерение да правят реформи, каза Христо Иванов"}
{"url": "https://www.dnevnik.bg/istorii_na_denia/2018/06/23/3205104_nai-chetenoto_v_dnevnik/", "text": "1.  Защо дърветата в градовете се \"обезглавяват\"  - 29 348 прочитания. 2.  В София е по-лесно да преплуваш, отколкото да ходиш (снимки и видео)  - 29 212 прочитания. 3.  Лондон обяви правилата за европейците, живеещи във Великобритания след Брекзит  - 25 518 прочитания. 4.  Гърция и Македония официално сложиха края на 27-годишния си спор за името  - 20 336 прочитания. 5.  \"Не отвръщайте на провокации\" - Русия разсекрети военни документи за 22 юни 1941 г.  - 17 733 прочитания. 6.  Самосрутване или продажба - съдбата на един исторически паметник във Варна  - 14 654 прочитания. 7.  След 7 години ползване електромобилите се оказват по-евтини от дизелите  - 14 428 прочитания. 8.  Зам.-министърът със скъпа командировка до Ню Йорк напусна поста си  - 14 327 прочитания. 9.  Млада жена от Русе спечели търга за плажа на Варвара, чадърът ще струва 15 лв.  - 13 544 прочитания. 10.  Валери Симеонов към Нанков: Бардаците получиха поредната министерска подкрепа  - 12 746 прочитания.", "date": "2018.06.23", "title": "Най-четеното в \"Дневник\": Защо дърветата в градовете се \"обезглавяват\""}
{"url": "https://www.dnevnik.bg/bulgaria/2018/06/23/3205133_mladen_marinov_s_burzata_reakciia_na_mvr_predotvrati/", "text": "Целта на брифинга е да информираме хората, че един рецидивист е заловен и да бъдат спокойни. Така действа системата, така ще работим и занапред спрямо всички, които нарушават правилата.\" Това заяви главният секретар на МВР Младен Маринов на брифинг днес, часове, след като  полицията намери и арестува избягалия от Ловешкия затвор . \"Само за два дни, около 52 часа ни бяха необходими за издирването, посочи Маринов\", цитиран от пресцентъра на МВР. Той благодари на участвалите в операцията повече от 200 полицаи и жандармеристи. \"Бяхме критикувани, че използвахме много сили, но те бяха необходими. Важно е да подчертая, че критиките, които чувахме демотивират състава, служителите са пресирани и под излишен натиск, когато работят усърдно. На практика, предприети и извършени са всички необходими действия, които невинаги може да бъдат оповестявани и обяснявани, но се вършат. Нека има критики, но по-внимателни, за да могат професионалистите да работят спокойно\", заяви министърът на вътрешните работи Валентин Радев. Той разказа подробности по задържането на избягалия преди три дни затворник. По сигнал десетки служители на областната и националната полиция, жандармерията, специализиран отряд за борба с тероризма (СОБТ) и кучета са се отправили към град Летница. \"Към мястото са насочени повече сили и случаят се е развил динамично - беглецът е осъществил отвличане на възрастна жена в опит да се застрахова срещу действията на служителите на МВР, използвано е огнестрелно оръжие за респектирането му и я е оставил\", разясни министърът. \"Опитал отново да избяга и след бързи тактически действия на СОБТ, беглецът е задържан. СОБТ не се използва само за обезвреждане и в случая работата им допринесе издирваният да не извърши друго престъпление\", продължи той. \"За два дена полицията си свърши професионално работата, като имаме предвид, че издирваният е с четири постановени присъди, две от които две за грабеж и изнасилване. Веднага след бягството му е образувано е досъдебно производство, вероятно ще има обвинение и за опита за отвличане на възрастната жена\", заяви окръжният прокурор на Ловеч Валентин Вълков.", "date": "2018.06.23", "title": "Младен Маринов: С бърза реакция МВР предотврати евентуални нови престъпления"}
{"url": "https://www.dnevnik.bg/evropa/2018/06/23/3205128_v_upravliavashtata_v_germaniia_koaliciia_ima/", "text": "Лидерът на Германската социалдемократическа партия порица един от коалиционните си партньори. Това стана в момент на все по-голямо разцепление в управляващата тройна коалиция по въпроса с граничната политика и предоставянето на убежище в Германия, предаде ДПА, цитирана от БТА. Андреа Налес каза, че вътрешният министър Хорст Зеехофер и лидерът на Християнсоциалния съюз Маркус Зьодер - и двамата традиционни съюзници на канцлера Ангела Меркел, но много по-твърдолинейни по въпросите на миграцията - вървят към \"германски Брекзит\".  В реч пред свои съпартийци в провинция Северен Рейн-Вестфалия, Налес нарече Зеехофер \"опасност за Европа\". Тя начерта паралел между сегашните дебати в Германия за миграцията и реториката на британските консервативни политици преди референдума за Брекзит през юни 2016 г., на който бе взето решение страната да напусне алианса. Лявоцентристкият лидер каза, че отказва да позволи на Християнсоциалния съюз да се отцепи от коалицията и да действа на своя глава по миграционната политика, следвайки многократните заплахи на Зеехофер да се опълчи на Меркел, като въведе едностранно контрол по германските граници. Християнсоциалния съю иска от началото на юли да бъдат отхвърляни всички кандидати за убежище, които вече са се регистрирали другаде в Европа. Но Меркел е против такъв ход, какъвто според нея ще подкопае европейската солидарност. Вместо това тя иска да се постигне решение на проблема на европейско равнище и обеща да намери такова до края на месеца. Ако Зеехофер реши да действа на своя глава, Меркел може да го уволни или дори да се стигне до разпадане на управяващата коалиция. Само 100 дни след сформирането на третото коалиционно правителство с Меркеловия консервативен блок, Германската социалдемократическа партия  започна да се готви за предсрочни избори .", "date": "2018.06.23", "title": "В управляващата в Германия коалиция има разногласия по въпроса с миграцията"}
{"url": "https://www.dnevnik.bg/photos/2018/06/23/3205160_fotogaleriia_zakljuchitelnite_predizborni_mitingi_v/", "text": "Заключителните си предизборни митинги преди утрешните избори в Турция проведоха президентът Реджеп Ердоган и основният му съперник - Мухарем Индже от опозиционната Народнорепубликанска партия, съобщи БНР.", "date": "2018.06.23", "title": "Фотогалерия: Хиляди събраха Ердоган и Индже в Истанбул"}
{"url": "https://www.dnevnik.bg/sport/2018/06/23/3205132_germaniia_vuzkrusna_s_chovek_po-malko_i_izmukna/", "text": "Световният шампион Германия запазва шансове за класиране на осминафинал на Мондиала, след като изстрада драматична победа над Швеция. Бундестима навакса гол пасив и стигна до успеха с 2:1 с човек по-малко с гол на Тони Кроос в добавеното време. Във втори пореден двубой Германия не беше на висота, допусна много грешки и не показа почти нищо от това, с което стана шампион преди четири години. Швеция откри преди почивката с красив гол на Ола Тойвонен, а освен това не получи дузпа. През втората част Марко Ройс изравни в 47-ата минута. Всичко изглежда към равен резултат накрая, но с гол от пряк свободен удар в 95-ата минута Германия стигна до трите точки. Попадението на Кроос е най-късният гол, паднал в редовно време в мач от световните финали. Победата на Германия заформя троен възел в група F, след като Мексико води с шест точки, а Германия излезе втори с три, колкото има и Швеция. Двата тима са с еднаква голова разлика 2:2. На 27 юни в Екатеринбург Мексико се изправя срещу Швеция, а в Казан Германия играе с вече отпадалия тим на Южна Корея. Над Бундестима надвисна  прокобата на световните шампиони , след като в три от предишните четири мондиала носителят на трофея не успя да прескочи груповата фаза - Франция през 2002 г., Италия през 2010 г. и Испания през 2014 г. След  загубата от Мексико в първия мач  селекционерът на германците Йоахим Льов направи четири промени в състава. Той извади неубедителните Сами Кедира, Месут Йозил, Марвин Платенхард и Матс Хумелс, който беше с лека контузия. Вместо тях започнаха Рюдигер в центъра на защитата, Йонас Хектор на левия фланг, Себастиан Руди в средата на терена, а Марко Ройс на лявото крило. В началните минути германците стартираха много силно и обсадиха вратата на Робин Олсен. Още в третата минута Дракслер можеше да се разпише, но неговият удар премина над вратата на Швеция. Германците изнесоха играта в половината на Швеция, като буквално никой в синьо не играеше с топката. Всички играчи на Йоахим Льов бяха в полето на \"трите корони\" и в началото се движеха много, сменяха местата си все някой в бяло изскачаше на добра позиция. До деветата минута шведите бяха принудени да се бранят буквално в наказателното си поле. Последователни Емил Форсберг и Виктор Линдельоф се намесваха решително, предотвратявайки Дракслер и Тимо Вернер да нанесат удари от вратарското поле. Статистиката за превъзходството на Германия беше категорична, като до десетата минута футболистите на Швеция си бяха подали топката само шест пъти. Бундестима пък имаше над 100 точни паса. Най-спорният момент през първата част беше в 13-ата минута, когато Маркус Берг се откъсна зад защитата на Германия. Той влезе в наказателното поле, но не успя да нанесе силен удар, след като Боатенг наруши баланса му, блъскайки го в гръб. Нойер спаси в ситуацията, но шведите претендираха за дузпа. Съдията Шимон Марчиняк даде сигнал играта да продължи и реши да не се възползва от системата за видеоповторения. Постепенно след 20-ата минута надмощието на Германия започна да отслабва, след като футболистите в бяло започнаха да играят еднообразно. Всички подаваха топката към Тони Кроос или Томас Мюлер, а атаките най-често завършваха с центрирания на Кимих отдясно, които обаче не бяха точни. Вернер остана изолиран и много рядко играеше с топката. След добрите начални минути Ройс също се изгуби, а най-малко с топката игра Дракслер. Ситуацията за Германия не се подобри и след тежък удар в лицето на Себастиан Руди от Тойвонен. Повече от пет минути халфът стоя край страничната линия, докато бъде спряна кръвта от лицето му, но накрая се оказа, че не може да продължи. На негово място влезе Гюндоган, който заигра до Кроос. Именно опит за комбинация между двамата доведе до проблеми в германския тим. В 32-ата минута Кроос се опита да подаде към Гюндоган между двама, но Виктор Клаесон му открадна топката. Той бързо видя, че защитата на германците не е готова и подаде към Тойвонен. Опитният нападател пое на гърди и без да се бави прехвърли Нойер, шокирайки световните шампиони – 1:0. За опитния играч това беше първи гол през 2018 г., след като той направи неубедителен сезон с клубния си тим \"Тулуза\", но вкара с едва втория си удар на световното. До края на първата част Германия отново се настани в половината на Швеция, но нямаше толкова голямо надмощие. Футболистите на Йоахим Льов действаха бавно и вече нямаше как да изненадат шведите, които се подредиха в две линии и не оставяха никакви празни пространства. Единственото решение беше удари отдалеч и Гюндоган беше първият, който опита късмета си. В 39-ата минута топката рикошира защитник на Швеция, но вратарят Робин Олсен показа завиден рефлекс и успя да спаси. Този удар на Гюндоган се оказа и единственият точен за Германия през първата част. Вместо това самия ѝ край Швеция беше много близо до това да удвои. След центриране от фаул на Себастиан Ларсон Берг стреля с глава, но Мануел Нойер внимаваше и успя да спаси. Усетил, че Германия не играе добре Йоахим Льов се реши на смели действия и пусна още един нападател на почивката. Опитният Марио Гомез заигра на върха, а Дракслер беше изваден след инертната си игра през първите 45 минути. Самото присъствие на Гомез направи германския отбор много по-агресивен и той се хвърли в атаки от първите секунди. Две минути след подновяването на играта световните шампиони изравниха след гол на Марко Ройс. Кроос извади топката на лявото крило, оттам Вернер проби и центрира прострелно към вратарското поле. Гомез се размина с нея, но връхлитащият отзад Ройс я засече в мрежата зад Робин Олсен - 1:1. Постепенно след силното начало на втората част Германия не успя да задържи здравото темпо, а Швеция успя да се групира добре в собствената си половина. Играчите на Бундестима си подаваха топката главно по ширината на терена, а положенията не бяха толкова много. В два случая Кроос шутира, но изстрелите му бяха блокирани. След това и вратарят на шведите Олсен отново се намеси добре, спирайки две германски атаки. Йонас Хектор нахлу на скорост в наказателното поле, но не успя да отправи силен удар и шведският страж спаси. В заключителните десет минути Германия отново усили натиска си и пред Тимо Вернер се откри отличен шанс. Неговият изстрел иобаче мина над вратата на \"трите корони\". Ситуацията на Бундестима обаче стана още по-лоша, след като в 82-ата минута Жером Боатенг беше изгонен с втори жълт картон. Централният защитник фаулира Маркус Берг и беше предупреден официално за втори път, което остави Германия с човек по-малко. В 88-ата минута вратарят на Швеция Олсен се прояви за пореден път и спаси по невероятен начин удар на Марио Гомез с глава. Накрая и късметът беше с Швеция, след като удар на резервата Юлиан Бранд срещна страничния стълб. Бундестима обаче не беше казал последната си дума и в добавеното време успя да стигне до победата. Вернер беше фаулиран в близост до наказателното поле, но ситуацията изглеждаше неубодна за директен удар. Тони Кроос разигра късо с Ройс и стреля мощно в ъгъла на Робин Олсен, като вратарят на Швеция нямаше никакъв шанс да реагира и изгледа как топката влиза в мрежата му - 2:1. Германският тим не беше обръщал мач на световни финали, в който пръв е допуснал гол от 1998 г., когато това се случи срещу Мексико.", "date": "2018.06.23", "title": "Германия възкръсна с човек по-малко и измъкна драматична победа срещу Швеция"}
