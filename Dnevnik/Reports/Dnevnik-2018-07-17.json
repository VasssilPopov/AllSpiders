{"url": "https://www.dnevnik.bg/sport/2018/07/17/3283612_ludogorec_otstrani_spokoino_kruseidurs_i_shte_igrae_s/", "text": "Лудогорец\" се класира с лекота за втория кръг в Шампионската лига. Българският първенец постигна нова победа срещу \"Крусейдърс\" - този път с 2:0 като гост. След  успеха със 7:0 в Разград  миналата седмица отборът, воден от Пауло Аутуори, ще продължава в надпреварата. Следващият съперник на тима ще е \"МОЛ Види\". Унгарският отбор, познат доскоро под името \"Видеотон\", отстрани трудно \"Дюделанж\" от Люксембург след 1:1 в първата среща и успех с 2:1 като домакин в реванша. \"Лудогорец\" ще бъде домакин в първия мач на 24 или 25 юли, а седмица по-късно е мачът в Унгария. Аутуори направи няколко промени в състава си за мача с \"Крусейдърс\". Най-големи бяха те в нападението, където действаха Якуб Шверчок, Жоао Пауло и Джоди Лукоки. \"Лудогорец\" поведе в 11-ата минута, когато Били Бърнс си вкара автогол, както го направи и в първия мач. Този път той прехвърли от далеч вратаря О'Нийл след лошо отиграване. Секунди по-късно Лукоки влезе в наказателното поле, но улучи греда. До почивката българският шампион имаше превъзходство, но не съумя да увеличи преднината си. В началните минути след почивката Лукоки и Марселиньо пропуснаха добри възможности. В 56-ата Форсайт беше близо до изравнителен гол, но улучи греда след удар с глава. \"Лудпгорец\" удвои в 65-ата минута, когато Шверчок стреля по земя от границата на наказателното поле в долния десен ъгъл. Пет по-късно в игра се появи Антон Недялков, за когото това беше дебют за шампионите след привличането му от \"Далас\".", "date": "2018.07.17", "title": "\"Лудогорец\" отстрани спокойно \"Крусейдърс\" и ще играе с унгарци"}
{"url": "https://www.dnevnik.bg/bulgaria/2018/07/17/3283554_rabotna_grupa_kum_ministerstvoto_na_truda_prie/", "text": "Работната група към Министерството на труда и социалната политика за подготовка на Закона за социалните услуги одобри с голямо мнозинство проекта на концепция на нормативния акт, съобщиха от пресцентъра на министерството. Председател на заседанието днес е бил министърът на труда и социалната политика Бисер Петков. Документът, който беше  публикуван за обществено обсъждане  на правителствения портал strategy.bg, е бил широко обсъден на регионално ниво, а работна група е обобщила получените мнения и предложения. Концепцията има за цел да изведе основните насоки на бъдещата нормативна промяна в областта на социалните услуги: достъпност, качество и ефективност на социалните услуги, интегрираност на подкрепата. Сред основните въпроси, които ще бъдат регламентирани в Закона за социалните услуги и подзаконовата уредба към него, са същността и основните характеристики на социалните услуги, видовете доставчици, оценката на потребностите от социални услуги, както и въпроси, свързани със създаването, планирането, предоставянето, финансирането, договарянето/възлагането, контрола и мониторинга на социалните услуги. Следващата стъпка е изготвянето на текстове на Закона за социалните услуги, чийто проект трябва да бъде готов до 15 октомври.", "date": "2018.07.17", "title": "Работна група към министерството на труда прие концепцията на Закона за социалните услуги"}
{"url": "https://www.dnevnik.bg/bulgaria/2018/07/17/3283510_sudiiskata_kolegiia_spasi_ot_disciplinarno/", "text": "След като протака три месеца под различен предлог, през които давността за образуване на дисциплинарно производство е текла, днес съдийската колегия на Висшия съдебен съвет спаси председателя на Софийския апелативен съд Даниела Дончева от отговорност за доказани нарушения точно с този мотив - че е изтекла давността. Нарушенията на Даниела Дончева станаха известни от открито заявление в края на 2017 г. на съдията от Търговското отделение Милен Василев до всички съдии от Апелативния съд, че председателят Дончева е иззела делата му и ги е възложила на себе си, сред които и дело свързано с КТБ с материален интерес от около 102 млн. лв. След като се вдигна шумът, Инспекторатът на ВСС се самосезира и извърши проверка, която установи нарушенията, но с гласуване Инспекторатът отхвърли предложението на конкретния инспектор извършил проверката /Александър Мумджиев/ за образуване на дисциплинарно производство. Проверка и на Върховния касационен съд установи нарушения на Дончева. И след като Инспекторатът отказа да внесе във ВСС предложение за дисциплинарно дело, това направи председателят на ВКС Лозан Панов. Според последните промени в Закона за съдебната власт председателят на ВКС, правосъдният министър и ИВСС са единствените, които могат да инициират дисциплинарно производство. от май до миналата седмица от дисциплинарната комисия на съдийската колегия. Докато най-сетне днес с 10 на 3 гласа колегията го отхвърли. Заседанията по дисциплинарните дела са закрити и остават неизвестни аргументите на кадровиците да отхвърлят и предложението за едно от нарушенията на Дончева - разместване на съдии в състави, по което няма единодушие че давността е изтекла. По информация на сайта lex.bg е имало спор на заседанието по това предложение. Предложението за дисциплинарно производство са подкрепили Олга Керелска, Цветинка Пашкунова и Атанаска Дишева. Лозан Панов не е участвал в гласуването тъй като е вносител на предложението. За спасяването на председателя Дончева са гласували всички членове на съдийската колегия от парламентарната квота плюс избраните от съдиите Красимир Шекерджиев, Севдалин Мавров и Боряна Димитрова.", "date": "2018.07.17", "title": "Съдийската колегия спаси от дисциплинарно производство Даниела Дончева"}
{"url": "https://www.dnevnik.bg/biznes/2018/07/17/3283547_bulgargaz_zaplaji_toplofikaciia_sofiia_da_subere/", "text": "Просрочените задължения на \"Топлофикация – София\" към \"Булгаргаз\" са нараснали до 100 млн. лева, като само натрупаните от септември миналата година до юли на настоящата са близо 52 млн. лева. Това съобщи в интервю пред БНР изпълнителният директор на газовата ни компания Николай Павлов.  Още 27 млн. лева дължат и топлофикациите в Бургас, Плевен и Враца. Това може да затрудни плащанията на \"Булгаргаз\" към доставчика й \"Газпром\", посочи Николай Павлов.", "date": "2018.07.17", "title": "\"Булгаргаз\" заплаши \"Топлофикация - София\" да събере дълговете й принудително"}
{"url": "https://www.dnevnik.bg/citat_na_deniia/2018/07/17/3283556_citat_na_denia_da_ne_prevrushtame_tova_stado_v/", "text": ", това каза днес по Би Ти Ви депутатът от БСП Кристиан Вигенин. Той е в района от няколко дни, за да попречи на полицията да позволи на ветеринари да евтаназират овци и кози, за които се смята, че са болни от чума. Вигенин смята, че до момента, въпреки твърденията за епидемия, не се извършва дезинфекция, не е подсигурен периметъра, а убитите животни не се загробват по правилата. Той обяви, че е свидетел на абсолютна неадекватност на съответните структури тези дни.", "date": "2018.07.17", "title": "Цитат на деня: Да не превръщаме това стадо в сталинградска битка"}
{"url": "https://www.dnevnik.bg/bulgaria/2018/07/17/3283546_sudebniiat_suvet_suzdava_registur_s_delata_po_koito/", "text": "Съдийската колегия единодушно реши да създаде спешно регистър на сайта на Висшия съдебен съвет (ВСС), в който председателите на съдилища незабавно да качват заповедите си за това кои дела ще се гледат през съдебната ваканция и съответно по тях ще текат срокове, информира news.lex.bg. Това се налага заради една от последните промени в Гражданския процесуален кодекс, според която: \"Сроковете спират да текат за страните през дните, обявени за официални празници, както и по време на съдебната ваканция. От правилото има изключени някои видове дела като мерки за неотклонение, издръжка на деца, осиновяване и др. Ваканцията започва на 15 юли и продължава до 1 септември. Законът обаче дава възможност на ръководителите на съдилища и прокуратури, както и на министъра на правосъдието по своя преценка да определят и други дела, които ще се гледат по време на съдебната ваканция. Министърът Цецка Цачева наскоро издаде заповед, според която сроковете по изпълнителните дела ще текат и през ваканцията. Повод за нея бяха опасенията на съдебни изпълнители, че в противен случай може да настъпи хаос.", "date": "2018.07.17", "title": "Съдебният съвет създава регистър с делата, по които ще текат срокове през ваканцията"}
{"url": "https://www.dnevnik.bg/sport/2018/07/17/3283539_svetovnoto_po_voleibol_za_muje_shte_se_izluchva_po_bnt/", "text": "Българската национална телевизия (БНТ) взе правата за световното първенство по волейбол за мъже. Шампионатът ще се проведе от 9 до 30 септември в България и Италия. От БНТ обявиха, че \"42 от срещите на най-добрите в световния волейбол ще бъдат реализирани като телевизионна продукция от екипите на БНТ и ще бъдат разпространявани от останалите тв оператори, излъчващи първенството\". БНТ1 ще излъчи всички мачове на българския отбор от 20.30 часа - веднага след \"По света и у нас\". Коментатори ще са Сашо Йовков и Ценко Симов, а \"професионален поглед и различна гледна точка в анализите ще добавят известни имена от българския волейболен елит\". Вицепрезидентът по маркетинговите въпроси на волейболната федерация Любомир Ганев заяви пред \"Дневник\", че финансовата стойност на сделката не е най-важна. За фаворит за правата се смяташе \"Нова броудкастинг груп\", но в крайна сметка преговорите са завършили в полза на БНТ. \"Не ни интересува стойността, а възможността световното да стигне до възможно най-голям брой хора. Всичко останало е второстепенно\", каза Ганев. Мачовете на националния отбор по волейбол ще се завърнат в ефира на БНТ след прекъсване. Това лято  правата за Лигата на нациите бяха взети от А1  и двубоите се излъчваха по платените канали в пакета \"Макс спорт\". Тогава обаче правата се продаваха от водещата маркетингова компания IMG, докато сега бяха в ръцете на българската федерация. От БНТ заявяват, че в предходни години мачовете от световното по волейбол са привличали между 600 000 и 1.2 милиона зрители в България. \"Засиленият интерес към тази игра, успешното представяне на българските състезатели и позиционирането на преките предавания на срещите от Световната купа по волейбол за мъже 2018 в праймтайма на БНТ са добра възможност за ефективно позициониране на рекламни послания. В дните на световното първенство онлайн платформата на БНТ ще предостави и допълнителни възможности както за рекламодатели, така и за почитателите на волейбола\", посочват от националната телевизия. По думите на Ганев продажбата на билети върви добре. Той отчита засилен интерес за мачовете във Варна, където ще играе българският отбор, както и в Русе, където са олимпийският шампион Бразилия, европейският шампион от 2015 и победител в Световната лига Франция. Волейболната федерация продължава да преговаря с компании за последните спонсорски пакети. \"Имаме една-две свободни позиции\", заяви Ганев. Сред партньорите на българската федерация са  \"Национална лотария\"  и \"Лидл\". \"След шестте месеца на българското председателство на ЕС, когато БНТ беше официалната телевизия, предоставяща продукция за всички отразяващи събитията медии, предстоящото световно първенство по волейбол ще бъде едно от най-мащабните събития през 2018 г., което ще достига до зрителите от цял свят чрез БНТ\", добавиха от телевизията. Световното се открива на 9 септември с мача на България срещу Финландия във Варна. Съперници на водения от Пламен Константинов състав в първата фаза са още Полша, Куба, Иран и Пуерто Рико. Волейболистите започнаха подготовката си за световното в понеделник. В състава са включени и опитните Иван Станев и Данаил Милушев.", "date": "2018.07.17", "title": "Световното по волейбол за мъже ще се излъчва по БНТ"}
{"url": "https://www.dnevnik.bg/skorost/2018/07/17/3283560_iz_istinite_na_putnata_policiia_ako_mislish_pozitivno/", "text": "Любопитна публикация се появи днес по обед на страницата във \"Фейсбук\" на Главна дирекция \"Национална полиция\". Статусът е кръстен \"Пътната полиция припомня някои истини\" и в него има пет препоръки за безаварийно пътуване. Ето ги и тях: Публикацията във \"Фейсбук\" препраща към интернет страницата на Главна дирекция \"Национална полиция\", където могат да се открият и практически съвети към водачите за безопасно лято. Сред тях присъства призив да се подават сигнали за катастрофи, бедствия, аварии и други критични ситуации на телефон 112 и да се разчита на него за компетентна специализирана помощ от полиция, спешна помощ, противопожарна служба и други. Препоръчва се също преди потегляне водачите да се осведомяват предварително дали по пътя има ремонти или въведена временна организация на движението и да помислят за алтернативен маршрут. Друг съвет е на път да се тръгва отпочинал, а към шофирането всеки да се отнася отговорно. Не сте сами на пътя Шофьорите да помнят, че не са сами на пътя и че от поведението им зависи не само техният, но и животът на останалите участници в движението по пътищата, се казва още в съветите. Призивът към водачите е да концентрирани, търпеливи, толерантни, да не предприемат рискови изпреварвания и да се съобразяват и с останалите участници на пътя. В заключение от Пътна полиция напомнят, че е важно да се използват обезопасителни колани и системи за деца, да не се отвлича вниманието на водача и да се правят почивки при усещане за дискомфорт или умора.", "date": "2018.07.17", "title": "Из истините на Пътна полиция: Ако мислиш позитивно, взимаш правилни решения"}
{"url": "https://www.dnevnik.bg/bulgaria/2018/07/17/3283419_vurhovniiat_kasacionen_sud_otkaza_da_gleda_deloto_za/", "text": "Състав на Върховния касационен съд (ВКС)  не допусна  за касационно обжалване делото, заведено от Симеон Сакскобургготски и сестра му Мария Луиза срещу държавата за възстановяването на собственост върху земеделското стопанство \"Врана\". Това означава, че решението на Софийския апелативен съд, с което искането на бившия премиер беше отхвърлено, е окончателно. Земеделското стопанство \"Врана\", което е било притежавано и стопанисвано от царското семейство, е национализирано през 1947 заедно с други 16 имота и по-късно става известно като \"стопанството на УБО\", където са отглеждани продуктите за политбюро на БКП. В момента имотът се стопанисва от фирма \"Врана ООД\". Делото за земеделското имение Врана е отделно от делото за двореца Врана, по което все още се чака произнасяне от първата съдебна инстанция. За разлика от двореца Врана и парка около него, които бяха реституирани на Симеон Сакскобургготски от столичния кмет Стефан Софиянски през 2001 г., земеделското имение Врана никога не е било връщано на царското семейство, делото беше заведено по иск на Сакскобургготски. Той представи нотариален акт от 1928 г, за 1400-те декара земеделска земя, купувани на части още по времето на цар Фердинанд. За отбелязване е, че по нито едно дело държавата в лицето на Министерството на регионалното развитие и на земеделието и горите, не представи нито един документ за собственост над реституираните имоти. Съставът на ВКС е  същият , който през 2016 г. допусна за касационно разглеждане жалбата на царската фамилия за хижата \"Саръгьол\", което бе първото дело за реституиран имот допуснато във ВКС. С допускането и решаването на жалбата за  \"Саръгьол\"  ВКС \"изчисти\" мотивите по делото Кричим като включи няколко въпроса \"от исторически и правен характер\", с което създаде практиката за еднакво решаване на всички следващи дела във всички съдилища. Така българскиат цар Фердинанд /царувал от 1887 до 1918 г./ се оказа според решенията на съда единственият монарх в Европа, който не е придобил свой частен имот. Върховните съдии потвърждават като правилно решението на Апелативния съд за стопанство \"Врана\", като посочват мотива на решението на ВКС от 2012 г. по делото Кричим: че интендантството на цивилната листа на царя, на чието име са нотариалните актове, е било държавно учреждение и е придобивало имотите за царя като монарх, а не като физическо лице. Наред с това върховните съдии осъждат Симеон Сакскобургготски и да плати допълнително 130 хил. лв. на фирмата \"Врана ООД\" за адвокатските разноски, които е направила по делото. До момента, наред с днешното определение на ВКС за имението Врана, окончателно произнасяне на съда в полза на държавата има за чифлика Кричим, хижата Саръгьол и къщата в Ситняково. На първа инстанция са делата за двореца Врана и 16-те хил. дка гори в Рила, а на път към ВКС е делото за Царска Бистрица. Пред Европейския съд в Страсбург се чака окончателно произнасяне за Саръгьол и Ситняково и за мораториума на парламента, който през 2009 г. постави под възбрана реституираното имущество на Сакскобургготски и сестра му Мария Луиза до приемането на закон, но такъв не беше внесен. През декември м.г. управляващите проявиха плахо намерение да потърсят цивилизован изход от сагата с царските имоти, като сключат споразумение със Симеон Сакскобургготски и приемат закон, с което да изпреварят решенията на Европейския съд, но политизираните реакции на коалиционните партньори на ГЕРБ отказаха Бойко Борисов от идеята. През април тази година Европейският съд даде срок на българското правителство до септември да изготви становище за мораториума и за делата за Саръгьол и Ситняково. И двете хижи са в Рила, но са полуразрушени и ограбени.", "date": "2018.07.17", "title": "Стопанство \"Врана\" остава държавно след акт на Върховния съд"}
{"url": "https://www.dnevnik.bg/sviat/2018/07/17/3283350_putin_nadhitri_trump_v_helzinki/", "text": "Преди повече от три десетилетия американският и руският лидер се срещнаха в малка северна столица, а голяма част от света колективно затаи дъх. Двете водещи ядрени сили бяха изправени пред екзистенциални предизвикателства, а ядрените им арсенали се раздуваха без контрол. Необходимо беше да се направи нещо, за да се излезе от тази безизходица. Вчера двамата лидери не бяха  Роналд Рейгън и Михаил Горбачов , които се срещнаха в Рейкявик, Исландия, на 11-12 октомври 1986 г., а Доналд Тръмп и Владимир Путин, които разговаряха във финландската столица Хелзинки. Разликите между тези две срещи на върха не биха могли да бъдат по-поразителни, но залозите бяха не по-малко екзистенциални. Книгата на Гийом Серина \"Невъзможна мечта\", която тъкмо преведох от френски и ще бъде издадена следващата пролет с предговор от Горбачов, описва как съветският лидер смая Рейгън с предложение двете страни напълно да унищожат ядрените си арсенали. Светът никога не е бил по-близо до премахване на най-заплашителната и дестабилизираща сила на планетата. Това предложение, станало известно като \"нула ядрени оръжия\", се провали единствено заради нежеланието на Рейгън да се откаже от своята любима, макар и напълно непрактична, система за космическа отбрана \" Междузвездни войни \". Съединените щати в крайна сметка излязоха победители. Три години по-късно настъпи краят на комунизма, както и на господството на  ранения и обеднял Съветски съюз  над половин Европа. Този път Вашингтон имаше още една несравнима възможност. Но в Хелзинки вчера американският президент беше надхитрен от един ловък руски лидер, играещ от позицията на неоспорима сила, забавлявайки се със своя доста отслабен колега. Нещата можеха да се развият много различно. И наистина, вероятно ще минат дни, седмици или месеци, докато разберем какви отстъпки е направил всъщност Тръмп на Путин. Само можем да знаем какво не призна Путин на съвместната им пресконференция след това. Руският лидер каза, че никой от военните му служители не се е намесвал по какъвто и да е начин в изборите в САЩ. Юристите, работещи по разследването на американския специален прокурор Робърт Мюлър за намеса в изборите, обаче посочиха поименно  12 руски военни разузнавачи  от Главното разузнавателно управление, които според американското разузнаване наистина са проникнали в демократичната система на САЩ. Обвинителният акт срещу тях обяснява как те са извършили това, буквално до последното натискане на компютърната клавиатура. Също така знаем, че Путин все пак няма да признае, че е  нахлул в съседна Украйна  и е завзел голямо парче от нейната територия под дулото на оръжието, и че Тръмп не постигна никакво признание на този факт от него. Може да има начин за нови преговори за ограничаване на ядрените арсенали на двете страни. Но без да има меморандуми или подписани заявления непосредствено след срещата, нямаме представа как може да бъде постигнато това, ако въобще стане. Тази среща на върха даде на света тъкмо това, което Путин искаше от самото начало - да бъде признат от човека, който би трябвало да бъде  лидер на свободния свят , за легитимен член на клуба на водещите сили. А това беше истинският подарък, който даде Тръмп - да стоят като големи приятели на поставени един до друг подиуми, разменяйки си комплименти, усмивки и ръкостискания. Всичко това става в момент, когато съюзниците на Америка стоят отстрани и гледат как годините на успешна изолация на една държава парий идват към тъжен и доста непредсказуем край. За разлика от изхода от срещата между Рейгън и Горбачов днес остават нерешени толкова много въпроси - заложени мини за бъдещето на демокрацията и единството на самия западен съюз.", "date": "2018.07.17", "title": "Путин надхитри Тръмп в Хелзинки"}
{"url": "https://www.dnevnik.bg/bulgaria/2018/07/17/3283567_simeonov_i_manolova_v_spor_koi_e_po-zapoznat_sus/", "text": "Фалшива новина е твърдението, че  омбудсманът е бил изгонен  от заседанието на националния съвет за тристранно сътрудничество. Просто приложих текстовете на наредбата, бях подкрепен от останалите членове, обяви днес вицепремиерът Валери Симеонов във \"Фейсбук\", по повод недопускането на Мая Манолова до заседанието. Днес тристранката обсъди  промени в наредбата за ТЕЛК  и промени в Кодекса за социалното осигуряване, свързани с пенсионирането на миньорите. Малко по-късно по БНТ омбудсманът поясни, че вицепремиерът трябва да се запознае със законите, които и дават право да присъства на всички места, където могат да се засягат правата на гражданите. \"Омбудсманът е правозащитна организация и не е нормално да не ме допуснат, нито един правилник, не може да е в противоречие със закона\", каза още Мая Манолова. Според нея е опасно, когато органи на държавата се капсулират и допълни, че вероятно в тристранката са се притеснявали от неудобни въпроси.", "date": "2018.07.17", "title": "Симеонов и Манолова в спор кой е по-запознат със законите"}
{"url": "https://www.dnevnik.bg/bulgaria/2018/07/17/3283495_durjavata_opitva_da_se_namesi_silovo_v_rabotata_na/", "text": "С предложенията за промени в Закона за вероизповеданията вероизповеданията ще бъдат поставени в състояние на \"свръхзависимост\" от дирекцията \"Вероизповедания\" към Министерския съвет, което е \"доста силова намеса\" - това се казва в становището на Св. Синод към Българската православна църква, достъпно на сайта на парламента. \"Не коментираме дали това не би довело до взема на субективни и непрозрачни решения\", продължават от Синода. Становището е  по предложенията на ГЕРБ, БСП и ДПС , както и по тези на  депутати от \"Обединени патриоти\" . В двата проектозакона се предлага промяна в начина на финансиране на вероизповеданията. Парите ще може да се харчат за заплати на свещенослужещи и служители на религиозните общности, за образователни дейности и за други текущи и капиталови разходи. Контролът ще се извършва от дирекцията по вероизповеданията, както и от Сметната палата, в която ще се внася годишен финансов отчет. Според Св. Синод предлаганият режимът на отчет е съществувал по \"тоталитарния, авторитарния и богуненавистен режим между 1949 г. и 1990 г\". \"Повторното му установяване би било белег на наличието на аналогични тенденции в съвременната българска държава\". Синодът иска да дава отчет само за държавната субсидия, но смята, че начинът за това е определен и сега и иска да бъде запазен. Искането за обявяването на банковите сметки на религиозните институции пред Сметната палата също е \"грубо погазване на Конституцията\", каквито са и други от предложенията в законопроектите. Отбелязва се, че мотивите на двата законопроекта е да се повиши  прозрачността при финансирането на вероизповеданията  \"с оглед на международната обстановка и в духа на борбата с тероризма\", което вносителите смятали за повод за \"ангажиране на държавата\" като предлага финансиране, включително и за заплати. Промяната на действащия закон обаче може и да бъде проблем, защото ще наруши \"основните демократични принципи\", заложени в него. Има и риск от \"отнасяне на въпроса до Европейския съд за правата на човека\". Казва се, че борбата с тероризма е функция на други специални закони и органи, които имат правомощията да правят проверки и да получават информация, каквато се предлага да има и агенцията по вероизповеданията, ако има опасения за нередности. Възразяват на предложението вероизповеданията да уведомяват дирекция \"Вероизповедания\" при избор на нов орган, защото е намеса в автономията им. Според Синода православните църкви съществуват благодарение на даренията и ако се наложи да се съобщават имената на всеки дарител, както се предлага, това ще доведе до \"колапс\" на тази практика. Формулировката на изричната забрана за дарения от страна на чужди лица е \"абсурдна\", защото не води до санкция на дарителя, който ще бъде де факто нарушителя. Синодът одобрява предложението регистрирането на религиозна общност да става само ако тя има поне 300 члена. Възразява се срещу въвеждането на \"религиозен радикализъм\" и \"политизация на вероизповеданието\". Причината е, че \"световната общност\" все още не е постигнала съгласие за това как да дефинира \"религиозен радикализъм:\" Синодът се противопоставя и на изискването религиозните дейности да се извършват само в предназначени за това сгради. Мотивът е, че по този начин се забраняват частните и обществените богослужения.", "date": "2018.07.17", "title": "Държавата опитва да се намеси \"силово\" в работата на вероизповеданията, смята Св. Синод"}
{"url": "https://www.dnevnik.bg/evropa/2018/07/17/3283205_lekarite_masovo_biagat_ot_bulgariia_i_rumuniia_no/", "text": "Флорина Венера e от румънското село Бунещи в община Брашов. Тя е само на 11 години, но вече е била диагностицирана с рак - и то още когато била на четири. Момичето е било оперирано навреме и така успяло да пребори коварната болест. Днес обаче майката на Флорина отново е притеснена. Детето напоследък отново се оплаква от болки в коляното. Проблемът е, че Флорина е била на преглед за последен път през 2014 година. Кабинетът на нейния домашен лекар в Бунещи, който би могъл да следи здравословното ѝ състояние и при нужда да ѝ даде направление за онколог, е затворен от миналата пролет. И до днес не се е намерил заместник. За медицински преглед Флорина би трябвало да търси лекар в град Сигишоара, който е на 30 км от Бунещи. Обществен транспорт няма, кола под наем струва най-малко 20 евро - това е цяло състояние за семейството. Флорина, родителите ѝ, двамата ѝ братя и малката ѝ сестра живеят в едностайно жилище в беден квартал на Бунещи. Те живеят от социални помощи и по никакъв начин не могат да си позволят частна здравна осигуровка. По-добри възможности в чужбина Румъния, както и съседна България изпитват растящ недостиг на медицински персонал. Хиляди лекари и медицински сестри от тези две страни са напуснали родните си страни и живеят и работят в чужбина. От 2007 година насам 45 хил. румънци, работещи в медицинския сектор, са кандидатствали за издаване на разрешителни за работа в чужбина. Към днешна дата близо 14 хил. румънски лекари и към 50 хил. медицински сестри са напуснали страната и работят в чужбина. Подобно е развитието и в България: всяка година близо 450 лекари и около 1000 медицински сестри напускат България в търсене на по-добри възможности за работа в Западна Европа. Но по-доброто заплащане на Запад не е единствената причина, накарала ги да заминат. 31-годишната Гергана Георгиева от България е специалист по вътрешни болести. Тя е напуснала страната си през 2012, изкарала допълнителна специализация и се установила на работа в Германия. По време на специализацията си в Германия получавала по 2500 евро месечно, докато навремето заплащането за специализанти в България било под 200 месечно. Тя признава, че в България условията за начинаещи лекари малко са се подобрили. Добавя, че и в Германия е претоварена с работа, но въпреки това не смята да се връща в България. Тя е разочарована от ситуацията в българското здравеопазване - от лошото финансиране и корупцията. \"Медицината е благородна професия и не бива да се превръща в бизнес\", казва Гергана Георгиева. \"В Германия имат строги правила, това ми харесва. Медицинското оборудване е добро и условията в болницата са отлични\", допълва младата лекарка. Изтичането на медицински кадри като нея още повече задълбочава проблемите на здравеопазването в България - то поставя под натиск една и бездруго сриваща се здравна система. Особено тежка е ситуацията в селата, в много от които няма лекари. Подобна е и ситуацията в селата на съседна Румъния. Половината от 20-милионното население на страната живее в селски региони и за медицинското обслужване там се грижат едва 38 на сто от румънските домашни лекари. Специализираните болници са твърде остарели, а в много селища такива просто липсват. В провинцията положението е трагично В България недостигът на медицински персонал е особено остър в болниците извън столицата София. Иван Иванов, който работи като невролог от над 30 години, е шеф на единствената болница в Горна Оряховица - град с около 30 000 жители. \"Проблемът е не само в заплащането, а и в по-добрите условия за работа, във възможностите за кариерно израстване и усъвършенстване на професионалните умения\", изтъква той. Много лекари работят на повече от едно място, за да си осигурят прилична издръжка, а и защото недостигът на медицински персонал нараства. Всяка седмица д-р Иванов обслужва пациенти в общо три града. \"В болницата в Горна Оряховица недостигът на медицински персонал е много сериозен\", посочва д-р Иванов. Средната възраст на лекарите е между 55 и 60 години, а една трета от медицинските сестри отдавна са прескочили пенсионната възраст. Само двама лекари са на възраст под 30 години. \"Липсва персонал във всяко отделение, но най-вече в интензивното, неонатологията и вътрешната медицина\", изтъква той. 60-годишната Йорданка Друмева е завеждащ вътрешни болести, тя е най-младата от тримата лекари в отделението. Другите ѝ двама колеги са на 64 и на 65. \"Боя се, че ако се пенсионирам, няма да има кой да ме замести. Нито един млад лекар няма да дойде да работи в провинциална болница като нашата\", пояснява тя.", "date": "2018.07.17", "title": "Лекарите масово бягат от България и Румъния, но причината не са само заплатите"}
{"url": "https://www.dnevnik.bg/sport/2018/07/17/3283570_alafilip_donese_purvata_frenska_pobeda_v_tura_prez/", "text": "Жулиан Алафилип от \"Куикстеп\" спечели 10-ия етап в Обиколката на Франция. Той се превърна в първия представител на домакините, който взима етапна победа в надпреварата през тази година, завършвайки триумфално в Гран Борнан. Алафилип беше част от откъсването в етапа, което стигна финала преди групата на фаворитите. Отсечката беше с дължина 158.5 км между Анеси и Гран Борнан, а колоездачът на \"Куикстеп\" завърши с време 4:25.27 часа, като средната му скорост беше 35.83 км/ч. Алафилип, който е на 26 години взе 12-а победа в своята кариера. Едва за втори път той триумфира в триседмична надпревара, след като през миналата година взе етапна победа в испанската \"Вуелта\". Успехът е и трети за \"Куикстеп\", след като в първата седмица Фернандо Гавирия надделя в два етапа. Втори на финала пристигна Йон Исагире от \"Бахрейн Мерида\", който имаше изоставане от 1.34 минути. Трети завърши Рейн Тарамае от \"Директ Енержи\" (+1.40). \"Последните километри бяха много емоционални за мен. Отдавна опитам да спечеля в Тура, но не вярвах да го постигна точно в такъв етап. Много съм щастлив, но в главата ми е пълна каша\", каза Алафилип след етапа. Жълтата фланелка остава на гърба на Грег Ван Авермет (ВМС), който също беше в откъсването. Големите фаворити за крайната победа не се атакуваха преди последното изкачване, което позволи на белгиеца да увеличи преднината си. Групата на Крис Фрум и останалите претенденти пристигна 3.23 минути след Алафилип. От нея обаче изостанаха Илнур Закарин, Рафал Майка и Боб Юнгелс, които загубиха 51 секунди. С по-сериозен пасив финишира Ригоберто Уран – 5.59 минути от етапния победител и 2.36 от останалите фаворити. Заради присъствието на колоездачи през претенции за генерално класиране в откъсването, всички фаворити си дадоха почивка в движение в етапа. Едва на последното изкачване имаше по-здрава езда от колоездачите на \"Скай\", която доведе и до малко разкъсване. След 10 етапа Ван Авермет води с 2.22 минути пред Герант Томас (\"Скай\"), а трети е Алехандро Валверде на 3.10 минути. В топ 10 са още Якоб Фулсанг (+3.12), Боб Юнгелс (+3.20), Крис Фрум, Адам Йейтс и Микел Ланда (+3.21), Винченцо Нибали (+3.27) и Примож Роглич (+3.36). В сряда предстои 11-ият етап, който е с дължина от едва 108.5 км, но е много тежък и е първият, който завършва на изкачване. Колоната ще се катери по височините от висша категория Монте де Бизан, Кол дю Пре, от втора – Корме де Роселен и ще завърши на тази от първа категория Ла Розиер.", "date": "2018.07.17", "title": "Алафилип донесе първата френска победа в Тура през 2018 г."}
{"url": "https://www.dnevnik.bg/bulgaria/2018/07/17/3283574_sds_ne_moje_da_e_v_koaliciia_samo_s_bsp_i_dps_kaza/", "text": "СДС не може да направи коалиция единствено с БСП и ДПС, каза днес новият председател на партията Румен Христов. Той обаче уточни, че до момента не е имало никакви разговори за съвместни действия с други партии. Коментарът му беше по повод коментар на зам.-председателя на СДС  Константин Марков, че напуска поста , защото партията ще бъде водена в посока заемане мястото на НФСБ в Обединени патриоти или присъединяване като четвърта партия в коалицията. Като потенциални партньори Христов посочи, произлезлите от СДС формации. Той допълни, че мечтата на всеки лидер на партия е да има самостоятелна парламентарна група, но за неговата партия реалността е друга, защото СДС получава между 70 и 80 хиляди гласове на изборите. \"Рано е да се каже с кого ще се коалираме\", приключи темата Румен Христов. Попитан дали партията би участвала в евентуално управление на ГЕРБ, новият лидер на сините обясни, че е рано да се каже, тъй като още не е готова програмата на организацията. \"Имаме допирни точки, но и много различия. На този етап няма вариант за разговори с ГЕРБ\", обобщи Румен Христов. Той изрази надежда, че под неговото ръководство партията ще намери верният път към своите избиратели и СДС ще бъде възродено. Според него, в последните години, СДС е било в летаргия. \"Когато една партия има славно минало, тя може да се обърне към своите избиратели. В България има 500 хиляди души, в сърцата на които трепти синият пламък, ще се обърнем към тях\", обясни още Румен Христов.", "date": "2018.07.17", "title": "СДС не може да е в коалиция само с БСП и ДПС, каза новият му председател"}
{"url": "https://www.dnevnik.bg/bulgaria/2018/07/17/3283582_direktorut_na_letishteto_za_neprovereniia_samolet/", "text": "Поредица от случайности са довели до това пътниците на частен самолет да напуснат страната от \"Летище София\" без да бъдат проверени, каза днес пред журналисти изпълнителният директор на летището Владимир Рапонджиев, цитиран от пресцентъра на аеропорта. Както \"Дневник\" писа  случаят е от 13 юли 2018 година . Машината е излетяла от площадка край село \"Драгановци\", а на борда му са били българско семейство и техен приятел. Самолетът е кацнал в София, преди да отлети за Скиатос, Гърция. Рапонджиев уточни, че рамп-агентът е направил грешка, а Би Ти Ви допълни че служителят е завел за паспортна проверка само пилотът, но не и четиримата пасажери. Допусналият грешката е с дългогодишен опит и в момента е с отнет пропуск. \"Щом има грешка – ще има наказание, а виновният ще си понесе наказанието\", поясни Владимир Рапонджиев. Той обясни, че още тече проверка по случая и след нейното завършване ще бъдат обявени окончателните решения. Директорът на летището не изключи да се стигне и до уволнение и изрази увереност, че случаят ще остане изолиран и ще бъдат предприети всички необходими мерки за недопускане на други подобни. Междувременно от пресцентъра на МВР съобщиха, че министерството е изискало от ръководството на \"Летище София\" да проведе заседание на Летищния комитет за обсъждане на случая. Регионална дирекция \"Гранична полиция\" - Аерогари е назначила комисия за извършване на проверка. Резултатите ще бъдат докладвани на 18.07.2018 г. на главния прокурор, се казва още в съобщението. За шест месеца това беше втори пробив в сигурността на \"Летище София\", след като на 20 март пътниците на полет от Париж до София, изпълняван от авиокомпания \"България еър\", бяха  допуснати на територията на страната  без задължителните гранична и паспортна проверка. За случая се разбра няколко дни по-късно. Вътрешният министър разпореди две проверки след инцидента и  с три месеца закъснение  бяха наказани 13 души.", "date": "2018.07.17", "title": "Директорът на летището за непроверения самолет: Случилото се е поредица от случайности"}
{"url": "https://www.dnevnik.bg/bulgaria/2018/07/17/3282929_nacionalniiat_istoricheski_muzei_shte_prouchva/", "text": "Националният исторически музей (НИМ) ще прави етнографски проучвания в района на с. Добърско, община Разлог, съобщи директорът на музея Бони Петрунова. Те ще са в периодите 18-24 юли и 17-21 август тази година. Целта е да се проучат различни елементи от материалното и нематериалното културно наследство в селото и региона. Екипът е съставен от етнолози от НИМ и учени фолклористи от Института за етнология и фолклористика с етнографски музей към БАН. Основните теми, към които ще бъде насочено изследването са занаяти и поминък, народен календар, музикален фолклор и словесни традиции, традиционно облекло, религиозна култура, народни вярвания и мироглед. Цялостните резултати се предвижда да бъдат представени през 2019 г. В района се намира един от филиалите на НИМ -средновековният храм \"Св. Св. Теодор Тирон и Теодор Стратилат\", който е недвижима културна ценност от национално значение и е подзащитата на ЮНЕСКО. Самодейната група за автентичен фолклор от селото е създадена преди половин век, като през 2012 г. е вписана в Националната система на живите човешки съкровища като \"Добърски баби – пазители на традиционния обред Водици\".", "date": "2018.07.17", "title": "Националният исторически музей ще проучва културното наследство в село Добърско"}
{"url": "https://www.dnevnik.bg/bulgaria/2018/07/17/3152942_hristiianite_pochitat_dnes_sveta_marina/", "text": "Българската православна църква днес почита Света мъченица Марина. На този ден празнуват всички, които носят името на светицата, означаващо \"морска\". Света Марина е била дъщеря на езически жрец в Антиохия през III век. От малка тя е възпитавана от баща си в идолопоклонничество, но решила да приеме християнството и да се покръсти. Пръв неин гонител станал самият ѝ баща. Когато Марина е на 16 години, управителят на източните римски провинции Олимврий я подлага на тежки мъчения за това, че не искала да се откаже от вярата си. Неочаквано Олимврий решил да удави Марина и хвърлил девойката с камък на врата във водата. Тогава тя отново започнала да се моли да бъде покръстена и изведнъж веригите около врата ѝ се разкъсали и тайнствена светлина окъпала младото момиче. Мъченицата стояла във водата и пеела хвалебствена песен. След това била осъдена на смърт и посечена с меч. Казват, че светицата посещава сънищата на хора, които вярват в нея, пророкува или дава съвети какво да се направи, за да се спасят вярващите от болести и нещастия. В българските народни вярвания Света Марина се приема за покровителка на водите и най-вече на Южното Черноморие. В деня, когато се почита нейната памет, се смята, че водата в църквите и манастирите, носещи нейното име, е лечебна. Света Марина се приема като покровителка и на брака. В Странджа, Родопите и по поречието на река Струма светицата е известна като господарка на змиите и лечителка на ухапаното от тях. Според вярванията днешният ден е известен и като Горещници, които започват от 15 юли.", "date": "2018.07.17", "title": "Християните почитат днес Света Марина"}
{"url": "https://www.dnevnik.bg/sport/2018/07/17/3282885_levski_se_vpuska_za_obrat_v_opit_da_izbegne_sramno/", "text": "Левски\" приема тази вечер \"Вадуц\" в опит да избегне срамно отпадане още в първия квалификационен кръг на Лига Европа. Сините ще търсят обрат, след като изиграха разочароващ първи мач и  загубиха с 0:1 при гостуването си в Лихтенщайн. Реваншът на стадион \"Георги Аспарухов\" започва в 18.45 часа и ще бъде предаван пряко по \"Диема спорт\". Крайният победител от сблъсъка ще играе с литовския \"Жалгирис\" или \"Клаксвикар\" от Фарьорски острови\" във втория квалификационен кръг. \"Ще направим всичко по силите си, за да преодолеем този кръг. Това е важно за отбора, за клуба, за феновете, за всички, които се асоциират с \"Левски\". Смятам, че имаме сили да продължим напред. Този отбор е доказал, че може да победи всеки. Може и да загуби от всеки. Това зависи от нас\", каза старши треньорът на \"Левски\" Делио Роси преди мача. \"В края на миналия сезон този отбор показа, че може да играе добър футбол и да се представя на ниво. Сега сме в началото на новия сезон и ни трябва една победа, за да повярваме отново в качествата си\", допълни италианецът. Според него желание у играчите му е имало и в първия мач, но не си е проличало на терена. \"Можеше да вземем и равен, но не успяхме. От моя опит знам, че можем да говорим много, но в крайна сметка резултатът се постига на терена, по време на самия мач. Ако не вярваме, че ще постигнем това, за което излизаме на терена, по-добре изобщо да не го правим\", каза още Роси. Контузените играчи, които пропуснаха първата среща, няма да бъдат на разположение и за реванша. Сред тях са двама от основните състезатели в състава на Роси - Хали Тиам и Пауилиньо, както и Филипе Нашименто и Ривалдиньо. Треньорът на \"Левски\" изрази надежда, че ще може да разчита на Холмар Ейолфсон. Централния защитник не игра в първия мач, тъй като получи по-дълга почивка заради участието си с Исландия на световното първенство в Русия. \"От момента, в който се върна, участва в тренировките. Трябва му време, за да влезе в ритъм. Иначе е готов за игра и това решение ще го вземем заедно с него\", обясни италианецът. Роси сподели още, че не е притеснен от твърденията, че ще бъде уволнен при провал срещу \"Вадуц\". \"След първата среща имах разговор с президента Спас Русев, но не сме си говорили за моето бъдеще. За да работи един човек - без значение дали става дума за треньор или друга професия, трябва да се вярва в него.\" \"Един треньор може да няма добри резултати, но да има доверие в идеите му. А може да има резултати, но да бъде сменен. В моя случай знам, че работата ми ще се оценява по резултатите\", заяви бившият наставник на \"Лацио\" и \"Фиорентина\". Неговият колега Роланд Врабец е уверен, че \"Вадуц\" има сили да отстрани \"Левски\". \"Имаме добър резултат от първия мач. За нас ще бъде голям успех, ако отстраним \"Левски\". Но сме реалисти и няма да правим трагедии, ако отпаднем\", каза треньорът на носителя на Купата на Лихтенщайн. Днес ще има още един мач с българско участие в евротурнирите. Шампионът \"Лудогорец\" гостува на \"Крусейдърс\" в протоколен реванш, след като  спечели първата среща със 7:0 . Двубоят в Северна Ирландия е от 22.00 часа и ще бъде предаван пряко по \"Диема спорт 2\".", "date": "2018.07.17", "title": "\"Левски\" се впуска за обрат в опит да избегне срамно отпадане от Лига Европа"}
{"url": "https://www.dnevnik.bg/zelen/2018/07/17/3230752_kolko_e_zabraneno_svobodnoto_kumpinguvane/", "text": "Звучи като виц, но всъщност е  новина от началото на този летен сезон .  От две години министърът на туризма Николина Ангелкова повтаря постоянно, че свободното къмпингуване е забранено, аргументирайки се, че \"законът ясно изброява кои дейности са позволени да се извършват на територията на морския плаж. Всички останали дейности, които не са изрично изброени, са забранени\". На точно обратната позиция са природозащитни организации, които се позовават на  чл. 10а в Закона за устройство на черноморското крайбрежие  (ЗУЧК), според който \"в зона \"А\" ( ) се разрешава къмпингуването извън категоризираните къмпинги при условия и по ред, определени в Закона за туризма и специфичните правила и нормативи, предвидени в други закони\". Преди две години именно ръководеното от Ангелкова министерство събра работна група, която трябваше да напише реда и условията за т.нар. свободно къмпингуване, като срещне всички заинтересовани страни. В крайна сметка съгласие не беше постигнато и текстът така и не е написан, поради което препратката към Закона за туризма на практика е невалидна. \"Дневник\" направи преглед на съществуващата законова уредба и потърси мнението на юристи и представители на местната власт за това дали и в какви случаи поставянето на палатка или каравана извън специално определените за това места е позволено и какви могат да бъдат последствията. Най-често вниманието се насочва към трите т.нар. плажове за природосъобразен туризъм - \"Иракли\", \"Карадере\" и \"Корал\", но правилата важат за всички други места. Разрешено или забранено  Юристите, с които редакцията разговаря, коментираха, че свободното къмпингуване не може да бъде забранено, като се позоваха на чл. 10 на Закона за устройството на черноморското крайбрежие, както и на чл. 35 от конституцията, според който \"всеки има право свободно да избира своето местожителство, да се придвижва по територията на страната и да напуска нейните предели. Това право може да се ограничава само със закон, за защита на националната сигурност, народното здраве и правата и свободите на други граждани\". По думите им  тъкмо правото на свободно придвижване и обитаване е най-честото основание съдът да отменя общинските наредби срещу преспиването на открито.  Адвокат Свилен Овчаров - специалист по дела, свързани с екологични теми, и един от основателите на доброволната експертна група \"Зелените адвокати\", коментира, че неслучайно в текста на ЗУЧК се употребява изразът \"разрешава къмпингуването\". Именно \"свободното къмпингуване\" се разрешава, тъй като разпоредбата на закона уточнява черно-на-бяло: \"извън категоризираните къмпинги\", посочи той. Адвокатът обърна внимание и препратката към Закона за туризма. \"При положение че в него няма нищо уредено по въпроса, тогава къмпингуването се осъществява по либерален режим, без регулация и без ограничения\", смята той и добавя, че в случая важи основен принцип на правото от римско време, утвърден и с редица решения на българския Конституционен съд: \"Всичко, което не е забранено от закона, е позволено.\" Палатка върху дюни В закона няма предвидено ограничение за поставяне на палатки върху дюни, нито пък за т.нар. активна плажна площ (заливаната от вълните през зимата и където се плажува реално лятото). Забрана обаче има, когато тези зони попадат под закрилата на Закона за защитените територии. Те са уредени в плановете за управление на защитените територии (или паркове като Природен парк \"Странджа\"), както и в заповедите за обявяване на зоните от мрежата \"Натура 2000\". Консултантът Иван Велков, общински съветник в София от партия \"Зелените\", коментира, че е добре въпросът с дюните да бъде уреден в закон, защото вече се създават лоши практики. За пример той посочи къмпинг \"Градина\", където дюните последните години бяха напълно заравнени и унищожени, за да се освободи място за заведения и няколко реда каравани. Казус представляват и дюните на екоплаж \"Корал\" - те и частните имоти зад тях в момента не са защитена територия по закон. Сдружение \"Да запазим \"Корал\" на два пъти поиска от екоминистерството да възстанови защитената територия \"Блатно кокиче на плажа \"Корал\", която бе отменена през 2004 г. от министъра в кабинета \"Сакскобугготски\" Долорес Арсенова, но досега това не е станало. Общините и палатките  Законът за устройство за Черноморието дава възможност на общините да регулират свободното къмпингуване - това става чрез издадени от тях наредби за обществения ред, в които се посочва при какви условия и ред може да се слагат палатки, кемпери и каравани, и това автоматично превръща поставянето им по начин извън уредения в нарушение. Почти никоя морска община обаче не е описала специфични правила по въпроса, твърди адвокат Свилен Овчаров. По думите му липсват и отделни наредби за нощуване или къмпингуване, каквито законите за местната власт и за туризма предвиждат. Липсата на регулация, смятат юристи, прави свободното къмпингуване разрешено без ограничения. Засега изглежда, че единствената ефективна уредба е в  която още преди три години  оп редели конкретни терени за бивакуване  и така ограничи разпъването на палатки извън тях. На терените общината е осигурила контейнери за боклук, тоалетни и табели и се грижи за тях. Срещу това събира такса по 2 лв. на ден за 10 кв.м.  Позицията на местната власт  е, че трябва да се търсят гъвкави решения, а не да се налагат непосилно високи глоби. В повечето случаи общините практикуват обратния подход - опитват се  . Наредбите, които издават, обаче са подзаконови актове и не могат да противоречат на закона, затова \"падат\" в съда, обясни Иван Велков.  Преди години по тази причина неправителствена организация \"Да спасим \"Иракли\" спечели дело  , която забраняваше палатките на едноименния плаж. Сходен е случаят на \"Карадере\", където опитът на  да приеме наредба завърши с неуспех, тъй като забраните бяха отменени от съда като нарушаващи конституцията. В решението си съдът се позовава на правото на свободното придвижване: \"Общинските и държавните имоти следва по конституция и по закон да бъдат достъпни за всяко лице, намиращо се на територията на Република България като гражданин, като гост или под друга даваща му право на пребиваване правна форма, и тези права не могат и не следва да бъдат ограничавани по какъвто и да е начин освен по повод защита на важни държавни или обществени интереси във връзка с ползването, стопанисването и опазването на конкретен обект или територия.\" И тази година най-сериозни противоречия между местната власт и свободно къмпингуващите се очертават на плажа \"Корал\". Георги Лапчев, кметът на  , в която попада плажът, започна проверки за незаконно поставени каравани и палатки още преди началото на сезона и обеща те да продължат цяло лято. Той се позовава на местната наредба за опазване на обществения ред, в която с текст от 2016 г. е въведен разрешителен режим за поставяне на палатка или каравана извън регламентираните къмпинги. Желаещите да разпънат такива на плажа трябва да получат разрешение от главния архитект на общината. Формално общината спазва изискването на закона, като урежда условията за къмпингуване. Според Иван Велков обаче текстът е незаконосъобразен, защото не е известно дали разрешение ще бъде получено. По думите му това е вид ограничение на позволено от закона \"свободно къмппингуване\". Наредбата е атакувана пред съда. \"Дневник\" изпрати писмени въпроси до кмета на Царево, за да изясни кое налага изискването за разрешение от главният архитект и дали се предвиждат промени в уредбата на този въпрос. В телефонен разговор на 16 юли Георги Лапчев обясни, че няма намерение да отговаря на запитването или да коментира темата. Е, сега ще се глобяваме Общината или полицията нямат право да издават акт за незаконно къмпингуване само по себе си, коментираха юристи. Може обаче да се съставят за замърсяване, палене на огън, вдигане на шум и др. Това става въз основа пак на наредбата за обществения ред, като МВР има задължение да оказва съдействие на администрацията при прилагането й. Общинските власти и полицията могат да съставят актове единствено въз основа на наредбата, където следва да бъде описан и размерът на наказанието. Няма ли наредба, няма и наказание: \"Няма санкция, ако не е предвидена в закон\", позовава се отново на римското право Свилен Овчаров. Миналата година общината и местната полиция направиха множество проверки на къмпингуващите на \"Корал\". Преди две години масови проверки имаше по цялото Северно и Южно черноморие.  Нито една от тях обаче не констатира съществени нарушения . Тъй като нямат право да наказват заради разпънатите палатки, проверяващите намираха други основания за съставяне на акт, сред които и за непозволено паркиране или ползване на ток. Възражение срещу незаконно съставен акт може да се подаде в тридневен срок, като процедурата е същата, както при обжалване на издадените от \"Пътна полиция\" актове по Закона за движение по пътищата. \"В интерес на гражданите е да подпишат акта и да си вземат копие. Отказът да се подпише акт е неразумно действие, защото ви лишава от възможност да се защитите в бъдеще\", подчертава адвокат Овчаров.", "date": "2018.07.17", "title": "Колко е забранено свободното къмпингуване"}
{"url": "https://www.dnevnik.bg/bulgaria/2018/07/17/3282935_praktikuvashti_lekari_shte_mogat_da_rabotiat_i_v_telk/", "text": "Практикуващи лекари ще могат да работят и в трудово-експертните лекарски комисии (ТЕЛК). Това предвижда промяна в правилника за организация на работата им, която Националният съвет за тристранно сътрудничество ще обсъди днес. Тази възможност е записана в приетите през февруари промени в Закона за здравето и се обяснява с недостига на кадри за ТЕЛК. Премахва се изискването работещите в ТЕЛК да са на пълен работен ден и да са назначени на трудов договор. Така ръководителите на лечебни заведения, към които функционира ТЕЛК, ще имат възможност да привличат повече експерти към тази дейност, така че да бъдат взаимозаменяеми, се казва в доклад на министъра на здравеопазването Кирил Ананиев към проекта. Очаква се организацията на работата на ТЕЛК да стане по-гъвкава, а времето за чакане на експертиззата да се съкрати, пише Ананиев. Предвижда се ТЕЛК да се произнасят предимно по документи и само в редки случаи да назначават допълнителни изследвания и консултации със специалисти. След като наредбата бъде приета, ТЕЛК ще получат още едно задължение - да се произнасят за необходимостта от снабдяване с медицински изделия и помощни средства за хората с увреждания, макар че тази дейност ще се извършва и от Лекарски консултативни комисии, както е и сега. Срещу измененията се обявяват работодателските организации. Според тях измененията са незначителни и не решават натрупаните с годините проблеми в тази дейност. Те настояват ясно да се разграничи експертната оценка за вид и степен на увреждане от оценката за работоспособност - принцип, на който предлаганите изменения не отговарят.", "date": "2018.07.17", "title": "Практикуващи лекари ще могат да работят и в ТЕЛК"}
{"url": "https://www.dnevnik.bg/sviat/2018/07/17/3282745_rusiia_e_v_euforiia_sled_kraia_na_svetovnoto_no/", "text": "Въпреки въодушевлението от Световната купа, окъпало Русия в розова светлина, на президента Владимир Путин ще му е трудно да удължи следфутболния блясък, имайки предвид някои предизвикателства у дома и в чужбина. Добре организираният, празничен и приятелски турнир за Световната купа извади на преден план една гостоприемна и модерна Русия, която рязко контрастира с разпространените в чужбина предубеждения, че страната е мрачна, непочтена и леко изостанала. Преди  вчерашната среща във Финландия  с президента на САЩ Доналд Тръмп се очакваше Путин да се възползва от този лост за въздействие. Налице бяха силни сигнали, че американската страна ще бъде отзивчива. Когато съветникът по националната сигурност Джон Болтън посети миналия месец Москва, за да уреди срещата на върха, той каза на Путин, че очаква да разбере \"как се справихте толкова успешно със Световната купа\". Минути след края на финала,  в който Франция победи Хърватия , Тръмп изпрати в \"Туитър\" \"поздравления за президента Путин и Русия за направения наистина голям турнир за Световната купа - един от най-добрите в историята!\". Надеждите за резултатите от форума обаче бяха засенчени в петък от обвинението на САЩ към 12 предполагаеми агенти на руското военно разузнаване за изкусна хакерска атака срещу изборите от 2016 г. \"Има някои странични облаги за Путин заради ролята му на домакин на едно успешно спортно състезание, преминало в предимно позитивен и аполитичен тон [. . .], но това на дава на Путин никакво особено предимство, когато отива на срещата на върха в понеделник\", каза преди срещата Матю Роянски, анализатор на Русия в Международния център \"Удроу Уилсън\". Путин гледаше да не е в центъра на медийния интерес по време на шампионата. Присъства само на първия мач на Русия срещу Саудитска Арабия и на финала в неделя на стадиона \"Лужники\" в Москва, даже пропусна  победата на отбора на домакините  над Испания в плейофите. Рейтингът на Путин спадна значително след началото на 15 юни на Световната купа. Държавната социологическа агенция установи, че процентът на руснаците, които изпитват умерено или силно недоверие към Путин, е нараснал от 20 на сто през седмицата преди началото на турнира до 32 на сто през миналата седмица. Това поразяващо увеличение изглежда се дължи на опита на правителството да прокара предложение  за повишаване на пенсионната възраст от 60 на 65 години  за мъжете и от 55 до 63 за жените. Предложението бе внесено в парламента ден преди откриването на Световната купа, което според мнозина е било \"Световната купа не бе в състояние да отклони населението от пенсионната реформа\", посочи деловият всекидневник \"Ведомости\". Кремъл се опасява, че този въпрос може сериозно да намали подкрепата за проправителствените кандидати в регионалните избори тази есен, пише вестникът. Но да оставим политиката настрана. Турнирът силно повдигна самочувствието на руснаците. Държавните телевизии отделяха много време да съобщават как чуждестранните запалянковци са впечатлени от дружелюбието и услужливостта на местните хора. Едно предаване възторжено оповестяваше какво удоволствие изпитвали гостите от пътуването в \"плацкартните\" вагони - прочутите клаустрофобични спални вагони с 54 легла с купета от открит тип: \"Стотици хиляди чуждестранни фенове откриха Освен от безспорно доброто настроение Световната купа спечели и от онова, което не се случи. Нямаше големи сривове на съоръженията, а мерките за сигурност бяха сериозни, но не толкова плашещи като на Олимпиадата в Сочи през 2014 г. Почти нямаше протести, въпреки че по време на финала четирима демонстранти нахлуха на терена, но бързо бяха отведени. Пънк групата  \"Пуси райът\" каза , че това е нейна акция. Това е същата група, чиито членове бяха бити от паравоенна групировка при един от най-прословутите инциденти по време на олимпиадата в Сочи. Полицията беше необичайно толерантна към празненствата и среднощните веселия в центъра на Москва. Даже групата \"Пуси райът\" призна това, като един неин член каза във видеоклип по повод неделния протест: \"Световната купа показа много добре как могат да се държат руските полицаи. Но какво ще се случи, когато тя свърши?\". Въпреки че преди спортната проява чуждестранни новинарски медии предупреждаваха за опасността от руските футболни хулигани, имаше малко съобщение за проблеми, отчасти защото Русия бе взела енергични мерки срещу хулиганите преди турнира. Хората видяха, че Русия е гостоприемна страна, благоразположена към тези, които идват при нас\", каза миналата седмица Путин. \"Западната преса казваше, че тук живеят полуживотни\", отбеляза язвително телевизионният водещ Дмитрий Кисельов от държавната телевизия в седмичното си предаване, повтаряйки постоянните оплаквания на властите, че страната е жертва на \"русофобия\". \"Най важният резултат от шампионата е, че виждаме отражението си в изпълнените с възхищение очи\" на чуждите ни гости, написа той, присъединявайки се към явно общото мнение. \"Футболните фенове по света научиха, че руснаците не само пият водка, носят ушанки с червени петолъчки, свирят на балалайка и водят мечка на въже\", писа Андрей Колесников от Московския център \"Карнеги\". Но въпреки че последните четири седмици на футбол и празненства повишиха самочувствието на руснаците, Колесников отхвърля идеята, че това ще има някакъв практически ефект. \"Вследствие на Световната купа - пише той - руснаците няма да станат по-свободни, полицията няма да остане така дружелюбна и режимът няма да бъде по-малко авторитарен\". /БТА", "date": "2018.07.17", "title": "Русия е в еуфория след края на световното, но проблемите на Путин остават"}
{"url": "https://www.dnevnik.bg/sviat/2018/07/17/3282854_turgovskata_voina_mejdu_kitai_i_sasht_shte_udari_tejko/", "text": "От автомобилите до електронните чипове, като се мине през лешниците и виното, икономиката на Калифорния ще пострада много, ако търговската война между САЩ и Китай се изостри. Милиарди долари и стотици хиляди работни места са заложени на карта в най-богатия и най-населения американски щат, който е и главната крепост на опозицията срещу Доналд Тръмп. \"Ако има район в САЩ, който ще бъде най-силно засегнат от  търговската война , то това е Лос Анджелис\", обяснява Стивън Чеунг, бивш директор по международната търговия на пристанището в калифорнийския мегаполис. \"Китай е първият ни икономически партньор\", каза той пред АФП, подчертавайки, че през 2017 г. трансакциите с Поднебесната империя и пристанищата от района е превишила 170 милиарда долара. Той обаче освен това се опасява, че цикълът на ответни действия след въвеждането на американските протекционистки мерки срещу китайските стоки в началото на юли заплашват цялата международната икономика. \"Страхуваме се, че ако този цикъл продължи, може да предизвика депресия\", казва Чеунг, който в момента и ръководител на неправителствената организация Световен търговски център Лос Анджелис. \"Силно обезпокоени\" С население 40 милиона души Калифорния е приютила технологичните гиганти от  Силициевата долина , киностудия и телевизионни компании. Щатът изнася електрически коли, мотори, автомобилни части и алуминий, освен че е овощната градина на Америка. А китайските ответни мерки са насочени именно срещу фъстъците, бадемите, орехите, портокалите, лимоните и ягодите от \"Златния щат\". \"Макар да не ни е известно как точно тези мита ще се отразят на нашите продукти, мислим, че загубата на китайския пазар ще облагодетелства други чуждестранни износители, предизвиквайки загуба на възможности в дългосрочна перспектива за продажбата на произведеното от нашите земеделци\", коментира Сара Нийгю-Рийд от Федерацията на земеделците в Калифорния. През 2016 година Китай беше третият пазар за калифорнийските земеделски продукти след Канада и ЕС с износ за 2 милиарда долара. \"Ние сме силно обезпокоени\", казва по-прозаично Холи Кинг, която оглавява сдружението на производителите на бадеми в Калифорния. Секторът, който имаше износ за 518 милиона долара през 2016 година, сега е ударен с мита от 50%. За фъстъците, които са донесли същата година 530 милиона долара, митата са 45%. Кейси Крамър, вицепрезидент на Обединението на производителите на цитрусови плодове в Калифорния, в което влизат 2500 професионалисти, твърди обаче, че организацията подкрепя администрацията в действията ѝ срещу китайските търговски практики, които \"нанесоха много щети на нашата индустрия\". От началото на годината Доналд Тръмп обяви още и още  протекционистки мерки  срещу търговските си партньори, обвинени, че се възползва от \"щедростта\" на Съединените щати. Редица професионалисти признават, че Китай използва нелоялни търговски практики, само че \"вместо да използва митата като тактика\", посочва Чеунг, администрацията на Тръмп би трябвало да договори споразумение, което да облагодетелства и двете страни. \"Това е разочароващо\" Виното, друг водещ продукт за Калифорния, бе ударено с мита от 35%. \"Започнахме да изнасяме в Китай преди 10 години, изградихме добра мрежа, само че изведнъж всичко спря\", оплаква се Майкъл Хониг, винопроизводител от Напа Вали, северно от Сан Франциско. Неговият азиатски партньор е спрял всичките си поръчки, очаквайки да види как се развива ситуацията. \"Това е разочароващо\", коментира лозарят. Марио Кордеро, шеф на пристанището на Лонг Бийч, което заедно с Лос Анджелис е видяло да преминават 7,5 милиона контейнера през 2017 година, казва, че засега не е чул да се говори за блокирани доставки. Според него ще трябва да минат шест месеца, за да се получи по-добра представа за последиците от митата. Когато нещата опират до заетостта, то неправителствената организация Калифорнийския център по бюджета и политиката твърди, че 285 000 работници са засегнати от тази търговска война. Според Стивън Чеунг потребителите ще усетят повишение на цените до няколко седмици, а това пък вероятно ще накара вносителите да се замислят повече преди да направят поръчки. Освен това Калифорния би могла да загуби китайските инвестиции, допълва той. \"Икономиката търпи вече последиците от търговската война, а ако тя продължи, ще бъде необходимо време, за да се върне към нормалното си функциониране\", прогнозира Чеунг. /БТА", "date": "2018.07.17", "title": "Търговската война между Китай и САЩ ще удари тежко по Калифорния"}
{"url": "https://www.dnevnik.bg/sviat/2018/07/17/3282913_preimenuvaneto_na_edin_pazar_e_simvol_na_reformite_v/", "text": "Миналата година в една декемврийска вечер кран качи строителни работници на върха на богато украсената арка на входа на най-големия пазар на едро в Узбекистан. През нощта те смениха огромните букви на названието му, но това бе нещо повече от просто промяна на името. Превръщането на пазара от \"Абу Сахий\" в \"Ташкентски път на коприната\" е важен етап от усилията на президента  Шавкат Мирзийоев  да реформира най-голямата като численост на населението страна в Централна Азия. Откакто встъпи в длъжност на 14 декември 2016 г., Мирзийоев действа предпазливо. Но реформата на \"Абу Сахий\" е послание, че в една от най-изолираните страни в света - богата на залежи от злато, природен газ и нефт - са започнали промени. След 27 години управление автократът Ислам Каримов остави икономиката на Узбекистан в стагнация, а потребителския ѝ пазар от 32 милиона души - съвсем недоразвит. Когато почина през септември 2016 г., семейството му все още контролираше доходоносни бизнес активи. Но когато на 21 декември работниците сменяха името на \"Абу Сахий\", по-малката дъщеря на Каримов вече тихомълком се е била освободила от собствеността си на тържището, казаха двама добре осведомени източници.  Лола Каримова-Тиляева  и съпругът ѝ Тимур Тиляев никога не са казвали публично кой притежава пазара и кой контролира свързаните с него логистични фирми. Но финансист, близък до правителството и предприемач, работещ с пазара, потвърдиха пред агенция \"Ройтерс\", че до края на миналата година двамата съпрузи са били собственици на \"Абу Сахий\". За 40-годишната Каримова-Тиляева отказът от доходния пазар означаваше загуба на ценен актив, благодарение на който можеше да си позволи да води разточителен начин на живот в чужбина със съпруга и двете си деца. За узбекистанското стопанство със смяната на собствеността бе сложен край на квазимонопола на пазара. Това отваря целия сектор на потребителските стоки в Узбекистан за конкуренция, защото \"Преди беше много трудно да се внесе каквото и да било, всичко ставаше или през \"Абу Сахий\", или чрез някакви безумни контрабандни канали\", каза пожелал анонимност бизнесмен, занимаващ се с международна търговия. \"Сега нещата са по-лесни. Много хора от Ташкент и околността започнаха активно да пътуват до Казахстан, за да купуват нещо - от банани до битови електроуреди, мобилни телефони и компютри.\" Шейсетгодишният Мирзийоев спомена за пръв път официално за промените в реч на 5 януари. Той не назова по име новите собственици, но каза, че от пазара \"Абу Сахий\" всеки месец изтичат данъчни приходи. За 15 дни след реорганизацията тържището внесло в държавната хазна 35 милиарда сума (4.2 милиона долара). Преди това внасяло само по 5 милиарда на месец, каза той. За Мирзийоев преобразуванията имат и друго значение. Те слагат край на господството на семейство Каримови в Узбекистан. Оттеглила се оттогава още повече от обществения живот, Каримова-Тиляева подаде оставка като постоянен представител на Узбекистан в ЮНЕСКО и като председател на узбекистанската федерация по художествена гимнастика. По-голямата ѝ сестра  Гулнара Каримова  не се е появявала на обществено място от няколко години, а прокуратурата заяви, че тя е под стража и е разследвана за престъпления, чийто характер не се уточнява. През 2015 г. бизнесдамата, записвала в миналото и поп песни, беше призната за виновна в изнудване и незаконно присвояване. Президентството и правителството не отговориха на въпросите на агенция \"Ройтерс\" за собствеността на тържището. Агенцията не успя да се свърже с Каримова-Тиляева и съпруга ѝ за коментар. Американският адвокат на съпрузите Марк Реймънд заяви: \"Доколкото ми е известно, на всички ваши въпроси вече е било отговорено, така че клиентите ми нямат какво повече да добавят\". Макар че държавните медии все още избягват да критикуват Каримов и семейството му, в социалните мрежи вече се появи известно критично отношение от страна на хора, окуражени от очевидната загуба на влияние на династията. Оживеният \"Ташкентски път на коприната\" е прочут с това, че по неговите гъмжащи от потребители алеи с павилиони и сергии се продава всичко - от хранителни стоки до телефони. Някои от купувачите пазаруват на дребно. Други са търговци на едро, които се пазарят за цените, купуват големи количества и си наемат някого да им помогне с количка да ги натоварят на своите камиони отвън. Тези промени, като на стоковата борса, е точно това, което търсят чуждите компании, когато обмислят дали да инвестират в преобладаващо мюсюлманския Узбекистан. Той граничи с Казахстан, Туркменистан, Киргизстан, Таджикистан и Афганистан и едно от пазарните му предимства е географското му положение: макар да не граничи пряко нито с Русия, нито с Китай, той е потенциален трамплин към тях. \"Правителството наистина иска чужди компании да идват в Узбекистан, защото . . . то се отнася еднакво към всички и тук има равен старт\", каза директорът на отдела на Международния валутен фонд за Близкия изток и Централна Азия Юха Кахконен. Мирзийоев - бивш премиер, който беше и временен държавен глава, преди да бъде избран за президент - възхваляваше Каримов, но не изключваше възможността, след като му стане приемник, да направи реформи. Той наследи стагнираща икономика, затворена политическа система и репресивен апарат на силите за сигурност, обвиняван на Запад в нарушения на човешки права - нещо, което Узбекистан отрича. Някои инвеститори се опасяват, че в страната може да пусне корени  радикалният ислям . През 90-те години държавата влезе в сблъсък с въоръжени ислямисти, а бедният район на долината Фергана продължава да е благоприятна среда за набиране на членове на радикални групировки. Трудно е да бъде измерен размахът на промените в бившата съветска република Узбекистан, защото страната не дава много информация. Реформите в политическата сфера и сферата на сигурността се оказват бавни, макар напускането на дългогодишния шеф на службите Рустам Иноятов през януари да показва, че Мирзийоев укрепва властта си. През май президентът се срещна в Белия дом с американския си колега Доналд Тръмп, създавайки надежди за подобряване на отношенията със САЩ, които имаха своя военна база под наем в Узбекистан, докато войниците им не бяха принудени да я напуснат през 2005 г. През май високопоставен представител на властите заяви, че Ташкент е готов да раздържави държавния авиопревозвач, но ще запази пълен контрол над доходоносните си златни мини и нефтената си компания. През септември обаче правителството либерализира валутния режим, като позволи на граждани и фирми да купуват и продават валута без ограничения по пазарни цени. През 2017 г. Узбекистан е бил деветата страна в света по добив на злато с около 100 тона. Добити са били и 56.5 милиарда куб. м природен газ, сочат официалните данни. Нефтодобивът възлиза на 806 000 т, но Узбекистан остава нетен вносител на петрол и се нуждае от вложения в инфраструктурата си. Почти половината от притока на инвестиции за първото тримесечие е в нефтогазовия сектор, където през април руската компания \"Лукойл\" приключи голям проект, откривайки газова рафинерия на стойност 3.4 млрд. долара. Не толкова окуражителен за чуждестранните инвеститори знак беше обявената от Узбекистан новина, че американският автомобилен производител и дългогодишен партньор \"Дженерал моторс\" иска да продаде 10-процентния си дял в узбекистанския си завод. Компанията не е давала никакво обяснение, но по-рано тази година Мирзийоев разкритикува завода, че не създава работни места, въпреки че от десетилетия се е радвал на данъчни и други предимства. Местен новинарски портал цитира изявление от май на ръководителя на държавната автомобилна компания, че узбекистанската държава възнамерява да изкупи дела на \"Дженерал моторс\". Засега пари от чужбина идват главно от институции като Световната банка и Европейската банка за възстановяване и развитие. Но според официалните данни през първото тримесечие на тази година износът се е увеличил с 59 процента на годишна база, а вносът също се е повишил с 45 процента. Въпреки това преките чуждестранни инвестиции са спаднали с 29 процента до равнището от 575 милиона долара за същия период. Причината не е ясна, но икономисти твърдят, че при Мирзийоев Узбекистандава по-вярна информация. /БТА", "date": "2018.07.17", "title": "Преименуването на един пазар е символ на реформите в Узбекистан"}
{"url": "https://www.dnevnik.bg/sport/2018/07/17/3282609_videopovtoreniiata_i_tehniiat_probiv_v_golemiia_futbol/", "text": "Помните ли  \"абсурдния случай\" в германското първенство , в който футболистите на \"Майнц\" и \"Фрайбург\" се бяха прибрали в съблекалнята за почивка, когато бяха върнати на терена, за да бъде изпълнена дузпа? Тогава съдията беше свирил сигнала за края на първото полувреме, но получи знак, че има спорно положение, което да изгледа. Той го направи и прецени, че дузпа има, след което върна играчите на терена. Това беше вероятно най-необичайната от много ситуации, които системата за видеоповторения (VAR) предизвика по европейските терени на клубно ниво миналия сезон. Чуваха се много критики, мнозина бяха скептично настроени. Въпреки това ФИФА реши световното в Русия да бъде първото, в което технологията да се използва. Това остави трайна следа на завършилия преди два дни шампионат, като допринесе и за рекордния брой отсъдени дузпи. Общо 29 наказателни удара бяха дадени на мондиала в Русия, което е с 11 повече от предишния рекорд от 2002 г. Технологията промени усещането на съдиите, играчите, треньорите и запалянковците за играта и се подхрани надеждата за по-голяма справедливост в спорните ситуации. На световното в Русия асистентите по видеоповторенията са направили над 440 прегледа на спорни положения. Съдиите, които имат крайната дума при взимане на решението, 20 пъти избраха да гледат лично на екран повторение на дадената ситуация. В 17 случая първоначалните грешни отсъждания на съдиите са били правилно променени, съобщиха от ФИФА. Според  президента на организацията Джани Инфантино  въвеждането на системата е направило играта по-справедлива. Той вярва, че технологията е накарала футболистите да бъдат по-внимателни с действията си на терена, защото знаят, че са следени от камерите. \"Системата за видеоповторения прочиства футбола, прави го по-прозрачен и честен и помага на съдиите да вземат решения. Имаше средно по един преглед на три мача, като 95% от решенията бяха правилни още преди прегледа с технологията. Благодарение на системата повишихме точността до 99.32%\", каза Инфантино в заключителните моменти на световното. Новост за футбола беше  неотсъждането на \"тънките\" засади  от страничните рефери. Те бяха предупредени от съдийската комисия към ФИФА да не вдигат флаговете си, за да не спират обещаваща атака. При евентуален гол реферите на тъчлинията очакваха помощта на системата за видеоповторения. \"Головете, вкарани от засада, са в приключили във футбола. Поне във футбола с видеоповторения. Никога повече няма да видите голове от засада. Това са ясни решения - или си в засада, или не си\", каза Инфантино. Системата беше използвана за пръв път в  откриващия двубой на бъдещия световен шампион Франция срещу Австралия . Тогава в началото на второто полувреме съдията Андрес Куна отсъди дузпа в полза за \"петлите\", реализирана от Антоан Гризман. Попадението имаше огромно значение за французите, които поведоха в резултата. Те измъкнаха трудна победа в първия си мач и това вероятно ги отърси от напрежението, което щяха да имат при очакваха при евентуален неуспех. Драма с участието на видеоповторенията имаше и в  последните мачове от група B , където Испания, Португалия и Иран влязоха в спор за двете места за осминафиналите. Иранците бяха близо да поднесат изненада и да изхвърлят португалците от турнира, след като изравниха резултата в края със спорен гол от дузпа, отсъдена за игра с ръка след консултация със системата. Иранците не успяха да отбележат нов гол и не стигнаха до чудото, като португалците вече виждаха как завършват първи в групата. Технологията обаче обърна класирането, след като попадение на Яго Аспас за Испания беше признато, защото на повторението се видя, че играчът не е в засада. Желанието на съдиите да пуснат по-свободна игра със знанието, че видеоповторенията са техен верен помощник, вероятно е една от причините за атрактивните двубои с много голове. На шампионата в Русия бяха отбелязани 169 попадения в 64 мача, като само един мач завърши при нулево равенство. Световното показа на привържениците, че дори при използването на технологията съдиите имат последната дума и отсъжданията все още са обект на човешкия субективен фактор. Сега обаче се дава възможност на реферите да направят информиран избор, след като сами са прегледали детайлно спорно положение. Някои отсъждания дадоха нова храна за скептиците. Подобен момент имаше на мача между Египет и Саудитска Арабия от групите, когато съдията Вилмар Ролдан отсъди две спорни дузпи за азиатците в края на първото полувреме. Впечатление направи неубедеността на съдията във вземането на решението, въпреки че изгледа многократно повторението на ситуациите. Видеоповторенията влязоха в употреба и във финала  при втория гол на французите. \"Петлите\" получиха право да изпълнят дузпа след игра с ръка на Иван Перишич, която при липсата на технологията трудно би се забелязала в реално време. Както всяка новост, и системата за видеоповторенията беше приета с доза недоверие. В първата фаза от шампионата съдиите използваха хаотично технологията, като за това допринесоха и играчите, които все още се нагаждаха към промяната. Постепенно и футболистите, и съдиите установиха възможностите на технологията. От следващия сезон всички големи първенства без Висшата лига ще използват видеоповторенията. Световното създаде предпоставки VAR да има бъдеще във футбола, като основната задача пред ФИФА и другите големи организации е да доразвият продукта в полза на спорта. \"В днешни дни е трудно да си представим провеждането на световното първенство без системата за видеоповторения. Шампионатът стана по-конкурентен благодарение на технологията. Това е, което искахме да постигнем и го направихме. Ще видим какво може да развием. Пред футбола стоят много изпитания, но нека видим напредъка от постигнатото\", каза още Инфантино.", "date": "2018.07.17", "title": "Видеоповторенията и техният пробив в големия футбол"}
{"url": "https://www.dnevnik.bg/evropa/2018/07/17/3283104_italiia_iska_es_da_otmeni_sankciite_sreshtu_rusiia_do/", "text": "Италианският вицепремиер и министър на вътрешните работи Матео Салвини, който е и лидер на крайнодясната партия \"Лига\", заяви вчера в Москва, че иска наложените на Русия санкции да бъдат отменени до края на годината и че не изключва нито една опция за убеждаване на другите европейски страни, предаде \"Франс прес\". Салвини, който е на посещение в руската столица, заяви че иска \"да убеди възпитано и с помощта на цифри\" европейските си партньори да прекратят  икономическите санкции , които са в сила от анексирането на Крим от Русия през 2014 г. Той не каза, че ще наложи вето на евентуално удължаване на европейските санкции, но увери, че \"не изключва нито една опция\" за постигане целите си. \"Италия е европейската страна, пострадала най-много от санкциите срещу Русия\", подчерта Салвини и допълни, че иска да се открият нови възможности за икономическо сътрудничество между малките и средните предприятия в двете държави. Новият италиански премиер Джузепе Конте  даде вече да се разбере през юни , че страната му е склонна наложените на Русия икономически санкции да бъдат преразгледани. От няколко месеца Италия се опитва да постигне в ЕС ако не пълно отменяне, то поне облекчаване на санкциите. \"Абсолютно законно е Русия да седи на масата на големите\", заяви Салвини,  имайки предвид завръщане на страната  в групата на най-развитите индустриални държави -  сега Г-7 . Той изрази задоволство от срещата между руския президент Владимир Путин и американския му колега Доналд Тръмп  вчера в Хелзинки . Матео Салвини вече посети Русия, преди да влезе в правителството, и нееднократно е изразявал симпатията си към страната и нейния президент. В Москва той гледа финалния мач от световното първенство по футбол в неделя, а вчера се срещна с представители на руския Федерален съвет за сигурност. С тях той говори за възможностите за сътрудничество в \"борбата срещу ислямския тероризъм\" и \"незаконната имиграция\" - две от най-важните теми за новото италианско правителство. Единственото решение за мигрантската криза в Европа е връщането на всички спасени в Средиземно море мигранти в Либия, заяви Салвини, цитиран от ДПА, на пресконференция в руската столица, предавана на живо в профила му във \"Фейсбук\". Целта е да се променят правилата и либийските пристанища да станат сигурни, добави той. Би трябвало да ги спасяваме, да им оказваме помощ и грижа, да ги нахраним и да ги връщаме там, откъдето идват. Малко по малко Европейският съюз трябва да се самоубеди, че това е единственото решение за излизане от тунела, добави той. Салвини каза, че мигрантите би трябвало да могат да подават молба за убежище в Европа от Африка и само тези, които отговарят на условията, да бъдат допуснати в ЕС. Салвини съобщи също, че италианският премиер ще посети Русия и ще се срещне с президента Путин през втората половина на октомври. /БТА", "date": "2018.07.17", "title": "Италия иска ЕС да отмени санкциите срещу Русия до края на годината"}
{"url": "https://www.dnevnik.bg/bulgaria/2018/07/17/3283103_chumata_po_ovcete_i_kozite_moje_da_e_vnesena_v/", "text": "Чумата по преживните животни, заради която в Ямболско и Бургаско бяха умъртвени над 4 хил. овце и кози, е възможно да е била внесена от Турция и от хора. По този начин е възможно да бъде разнесена и във вътрешността на страната. За това предупреди в интервю за Нова телевизия министърът на земеделието Румен Порожанов. Така той обясни и решението на оперативния щаб от вчера да забрани обществените прояви в засегнатите населени места. Около 30 хил. са животните, подлежащи на унищожение в седем общини с огнища на заболяването в Югоизточна България на фона на 1.3 млн. животни общо в страната, каза Порожанов. Той изключи варианта карантина като носещ прекалено големи рискове. Днес представители на щаба, включващ МВР и ДАНС, ще представят мерките пред представители на парламентарните групи в Народното събрание. Порожанов коментира доклад на център за анализ на риска, според който мерките, предприемани от властта, са прекомерни, като подчерта, че докладът е изготвен преди болестта да се разрасне и е по-скоро теоретичен, докато отговорните институции прилагат европейските правила за сигурност. Помолен да коментира дали самият той е готов да подаде оставка, както направи подчиненият му председател на Българската агенция за безопасност на храните Дамян Илиев, Порожанов отговори: \"Премиерът като щракне с пръсти, ние си тръгваме. Поканени сме да работим, ако той прецени, че нещо не е както трябва, няма нужда дори да подаваме оставка\".", "date": "2018.07.17", "title": "Чумата по овцете и козите може да е внесена в България и от хора"}
{"url": "https://www.dnevnik.bg/evropa/2018/07/17/3283106_sasht_podadoha_jalba_sreshtu_mitata_na_kitai_es_kanada/", "text": "САЩ са подали жалба пред Световната търговска организация (СТО) срещу Китай, ЕС, Канада, Мексико и Турция заради ответните им мерки на митата, въведени от американските власти за вноса на стомана и алуминий, предадоха световните агенции. САЩ  наложиха от 1 юни мита  от съответно 25 процента и 10 процента върху стоманата и алуминия на основание, че вносът на тези метали е заплаха за националната им сигурност.  Китай ,  ЕС ,  Канада , Мексико и Турция отговориха с мита върху американски внос на стойност 24 млрд. долара. Ответните мерки нарушават правилата на СТО, която посредничи при търговски спорове, заяви постоянният търговски представител на САЩ Робърт Лайтхайзър, цитиран от \"Асошиейтед прес\". \"Вместо да работят с нас за справяне с общия проблем, някой от търговските ни партньори избраха да отговорят с насрещни мита, целящи да накажат американските работници, фермери и компании\", каза Лайтхайзър. /БТА", "date": "2018.07.17", "title": "САЩ подадоха жалба срещу митата на Китай, ЕС, Канада, Мексико и Турция"}
{"url": "https://www.dnevnik.bg/zelen/2018/07/17/3283102_na_okolovrustniia_put_vandali_otsekli_29_fidanki_nisko/", "text": "Двайсет и девет от новозасадените дървета покрай Околовръстния път станаха обект на вандализъм като са прерязани ниско в основата. Това съобщи чрез \"Фейсбук\" кметът Йорданка Фандъкова. В момента се прави разследване по случая. Кметът се надява, че камерите на близкостоящите търговски обекти ще помогнат за бързото идентифициране на извършителя. Предстои премахване на дърветата и замяната им с нови. Общо 230 млади кълбовидни акации (Robinia pseudoacacia umbraculifera) бяха засадени в началото на този месец в зелените разделителни ивици на Околовръстния път, в участъка между с бул. \"Черни връх\" и детелината с бул. \"България\". Растенията са разположени в зелените площи, разделящи основните и локалните платна. Този вид акация е студоустойчив и издържа добре на градски условия. Тя е с височина 250-300 см с добре оформена корона. Компактният й вид я прави особено подходяща за градско и алейно озеленяване.", "date": "2018.07.17", "title": "На Околовръстния път вандали отсекли 29 фиданки ниско до корена"}
{"url": "https://www.dnevnik.bg/na_put/2018/07/17/3281987_kude_e_ostrov_kalokairi/", "text": "Къде се намира остров Кальокери, на който се развива действието в мюзикъла \"Mamma mia\"? В първата част, която излезе на екран преди десет години, под това име, което на гръцки означава \"лято\", се крие остров Скопелос в Северните Споради. Той се намира в северозападната част на Егейско море точно до източното крайбрежие на континенталната част на Гърция и е смятан за един от най-зелените гръцки острови. Над половината от територията на Скопелос заемат борови гори. Именно затова е избран от авторите на филма за място на снимките на историята, в която бъдеща младоженка се опитва да разбере кой е баща ѝ. Мерил Стрийп, Аманда Сийфрид, Пиърс Броснан, Колин Фърт участват в лентата, спечелила 600 млн. долара от прожекции.  След като мюзикълът по песни на АББА излиза на екран, Скопелос се превръща в световна туристическа дестинация. На острова няма летище а най-лесната транспортна връзка е с ферибот от Волос или от съседния Скиатос, където също са проведени част от снимките. В продължението, което ще излезе на екран на 27 юли, остров Кальокери се премества в Адриатическо море. Този път снимките са проведени на хърватския остров Вис, макар че според сюжета мястото на действието е непроменено. Десетилетия наред - между 50-те и края на 80-те години на миналия век, Вис е почти безлюден, тъй като на него е имало база на югославската армия. Това е съхранило природата и чара му, включително закътаният в дълбок скалист залив Стинива с малък плаж, обявен през 2016 г. за най-добрият в Европа. Във Вис вече предвкусват да ги сполети славата на Скопелос след като холивудските звезди в \"Туитър\" са споделили удоволствието си да снимат там. На острова живеят постоянно около 3500 души, а дотам се стига с ферибот от Сплит за около два часа и половина. Участвайте в играта  \"Mamma mia! Отново заедно\"", "date": "2018.07.17", "title": "Къде е остров Кальокери"}
{"url": "https://www.dnevnik.bg/evropa/2018/07/17/3283109_franciia_zakriva_turgovskoto_si_predstavitelstvo_v/", "text": "Франция обяви, че закрива търговското си представителство в Москва заради \"значителното влошаване на условията за работа\", информираха световните агенции. Решението за закриване на службата \"Бизнес Франс\", която има за цел да насърчава износа и инвестициите, влезе в сила от вчера (16 юли) след дълъг период на преговори, последвал експулсирането на директора й от Русия и блокирането на банковите й сметки. Ръководителят на търговското представителство бе един от четиримата дипломати, изгонени през март, припомня \"Асошиейтед прес\". Това бе част от отговора на руските власти на експулсирането на руски дипломати от западни страни заради отравянето на бившия руски агент Сергей Скрипал и дъщеря му Юлия с  нервнопаралитичното вещество \"Новичок\"  във Великобритания. Агенция \"Интерфакс\" цитира руското министерство на външните работи, което посочва, че е изненадано от решението на Париж и твърди, че дипломатическият статут на \"Бизнес Франс\" е бил отнет. \"Това е решение на френската страна. Ние сме за развитие на търговските връзки\", отбелязва ведомството. Руският президент Владимир Путин заяви в неделя  след срещата с френския държавен глава  Еманюел Макрон, че търговията между двете страни е нараснала силно през първата половина на годината, припомня АП. /БТА", "date": "2018.07.17", "title": "Франция закрива търговското си представителство в Русия"}
{"url": "https://www.dnevnik.bg/evropa/2018/07/17/3283113_es_othvurli_iskaneto_na_sasht_za_ikonomicheska/", "text": "ЕС отхвърли искането на САЩ за икономическа изолация на Иран и прие юридически инструмент за защита на работещите в Иран европейски фирми от американските санкции, обяви върховният представител на ЕС за външната политика и политиката за сигурност Федерика Могерини, цитирана от \"Франс прес\". \"Одобрихме актуализацията на блокиращия статут и вземаме всички мерки да позволим на Иран да се възползва от икономическите следствия на отмяната на санкциите\", каза Могерини след среща с външните министри на страните от ЕС. Европейският блокиращ закон  ще влезе в сила на 6 август, датата на първата група американски санкции. Втората група ще влезе в действие на 4 ноември, по време на междинните избори за Конгрес на САЩ. Целта на този регламент от 1996 г. е да се противодейства на факта, че американските санкции важат за всички физически и юридически лица по света съгласно принципа на екстериториалност на американското право. Много европейски фирми като петролната компания \"Тотал\" решиха да се изтеглят от Иран, ако за тях не се направи изключение от американските санкции.  Вашингтон отказва  да направи изключение от санкциите си за европейските фирми. Могерини призна, че това е трудна задача, тъй като \"САЩ имат немалка тежест в световната икономика\". \"Не съм в състояние да кажа дали усилията ни ще са достатъчни, но правим каквото можем, за да избегнем смъртта на иранското ядрено споразумение, защото последиците за всички нас биха били пагубни\", предупреди тя. Френският външен министър Жан-Ив Льо Дриан настоя, че трябва да се позволи на Иран да продължи да продава петрола си. \"ЕС и другите страни, подписали споразумението с Иран през 2015 г. - Китай и Русия, търсят финансов механизъм, който да гарантира на Иран, че може да изнася петрола си\", каза той. Службите на европейския комисар за енергетиката Мигел Канете работят по този механизъм и се чакат предложения, съобщи дипломатически източник. По европейски данни енергийният сектор е донесъл 50 милиарда долара приходи на Иран през 2017 г. Те идват предимно от петрола, защото износът на природен газ е нисък - 10 милиарда куб. м през 2017 г. Иран изнася по 3.8 милиона барела петрол дневно, 20 процента се купуват от ЕС, а 70 процента от Китай и други азиатски страни. Очаква се сделките с иранския петрол вече да се извършват в евро, а не в щатски долари, чрез преводи от европейските централни банки и иранската централна банка, отбелязва АФП. /БТА", "date": "2018.07.17", "title": "ЕС отхвърли искането на САЩ за икономическа изолация на Иран"}
{"url": "https://www.dnevnik.bg/sviat/2018/07/17/3283116_nahlulite_na_terena_v_moskva_chlenove_na_pussy_riot_sa/", "text": "Членовете на групата Pussy Riot,  които нахлуха на терена на стадион \"Лужники\" в Москва  по време на финала на световното първенство по футбол между Франция и Хърватия, са осъдени на 15 дни затвор. Te получиха и тригодишна забрана да посещават спортни мероприятия. Пьотр Везилов, Олга Курачьова, Вероника Никулшина и Олга Постухова са четиримата осъдени, които се появиха на терена, облечени в полицейски униформи. Акцията им доведе до кратко прекъсване на срещата през второто полувреме.  Четиримата протестиращи са обвинени в нарушаване на правилата за поведение на зрителите по време на спортни състезания и за незаконно носене на униформа с отличителни знаци на държавни военизирани организации, правоохранителни или контролиращи органи. След двубоя Pussy Riot използва социалните мрежи, за да поеме отговорност за случилото се. От групата обясниха, че  акцията се казва \"Милиционер влиза в играга\" . Чрез нея те отбелязаха и 11 години от смъртта на \"великия руски поет Дмитрий Александрович Пригов, създал в руската култура образа на Милиционера, носител на небесната държавност\". Организаторите отправиха и шест искания: \"Освобождаване на всички политически затворници; Да не бъдат осъждани на затвор хората, само защото са \"харесали\" публикация в социалните мрежи; Прекратяване на незаконните арести на митингите; Да се позволи политическа конкуренция в страната; Да не се изфабрикуват наказателни дела и да не бъдат държани хората просто така в арестите; Да превърнем земния милиционер в небесен милиционер.\" По-късно в интернет се появи видео на разговор  между задържаните членове на Pussy Riot и полковник от московската полиция, който заявява: \"Понякога съжалявам, че днес не е 37-а година. Направо съжалявам.\"", "date": "2018.07.17", "title": "Нахлулите на терена в Москва членове на Pussy Riot са осъдени на 15 дни затвор"}
{"url": "https://www.dnevnik.bg/sport/2018/07/17/3283150_arjentina_iska_hose_pekerman_za_zamestnik_na/", "text": "Аржентинската футболна федерация иска да привлече селекционера на Колумбия Хосе Пекерман, пише в. \"Оле\". 68-годишният специалист е кандидат №1 за поста на Хорхе Сампаоли, който беше уволнен в неделя заради  провала на световното първенство в Русия. Пекерман има договор с колумбийската федерация до 31 август. Tой е начело на националния тим на Колумбия от 2012 г., като го изведе до четвъртфинал на световното в Бразилия през 2014 г.,  осминафинал на мондиала в Русия  и бронзовите медали от последната Копа Америка. Пекерман вече е бил селекционер на своята родина Аржентина. Той водеше тима от есента на 2004 г. до края на световното в Германия през 2006 г. Тогава аржентинските футболисти се представиха добре и достигнаха до четвъртфиналите, където допуснаха драматична загуба с дузпи срещу домакините. Предходната година те спечелиха сребърните медали от Купата на конфедерациите. Пекерман е и дългогодишен треньор на националния отбор на Аржентина до 20 години. Той води тима от 1994 до 2001 г., като в този период страната печели три световни титли в тази възраст - през 1995, 1997 и 2001 г., както и два пъти младежкия шампионат на Южна Америка (1997, 1999 г.). Ако Пекерман реши да поеме Аржентина, Колумбия вече има готов вариант за негов заместник. Това е селекционерът на Перу Рикардо Гарека, пишат медиите в Южна Америка.", "date": "2018.07.17", "title": "Аржентина иска Хосе Пекерман за заместник на уволнения Сампаоли"}
{"url": "https://www.dnevnik.bg/evropa/2018/07/17/3283125_kitai_uveri_es_che_e_gotov_da_podobri_dostupa_do/", "text": "ЕС и Китай направиха символична стъпка в отношенията си в Пекин в понеделник, след като лидерите се споразумяха за съвместно изявление, включващо търговията и климатичните въпроси – нещо, което не успяха да постигнат преди година на предходната среща в Брюксел, предаде EUobserver. \"Бяха намерени много допирни точки\", заяви китайският премиер Ли Къцян  след среща  с председателите на Европейската комисия Жан-Клод Юнкер и на Европейския съвет Доналд Туск. На фона на обвиненията на ЕС, че европейските компании са дискриминирани в Китай, Ли увери, че Китай иска по-балансирани търговски отношения и че \"решимостта му за по-голяма отвореност е твърда\". \"Молим ви, кажете ни, ако чувствате, че към вас се отнасят нечестно\", заяви премиерът, имайки предвид по-конкретно правата на интелектуална собственост. Миналия месец ЕС отнесе въпроса до Световната търговска организация, където се оплака, че китайското законодателство \"подкопава правата на интелектуална собственост на компаниите от ЕС\", като ги принуждават да прехвърлят технологии. Въпросът бе в центъра на призивите на ЕС за повече реципрочност в достъпа до пазара и инвестиционните възможности. \"ЕС взе под внимание скорошните ангажименти на Китай до подобри достъпа до пазара и инвестиционната среда, укрепвайки правата на интелектуална собственост и увеличавайки вноса, и очаква тяхното пълно прилагане, както и допълнителни мерки\", се казва в съвместно изявление на тримата лидери. По време на срещата ЕС и Китай за пръв път обмениха предложения по Всеобхватното споразумение за инвестиции (CAI), което се обсъжда от 2013 г. \"Това, от което се нуждаем, е споразумение, което отговаря на общата ни амбиция и осигурява на инвеститорите и от двете страни предвидим и дългосрочен достъп до съответните пазари\", отбеляза Юнкер, като добави, че \"действията са по-важни от думите\". За двете страни обаче най-важното нещо бе да дадат сигнал, че могат да работят заедно, за да запазят многостранния подход в несигурната световна среда. Нова територия \"Архитектурата на света се променя пред очите ни. И е наша обща отговорност да направим така, че тя да се променя към по-добро\",  подчерта Туск , като призова ЕС, Китай, САЩ и Русия \"да не разрушават реда, а да го подобрят\". По думите му четирите сили не трябва \"се впускат в търговски войни, които водиха до открити конфликти толкова често в нашата история, а смело и отговорно да реформират основания на правила международен ред\". В деня след като президентът на САЩ  Доналд Тръмп нарече ЕС \"неприятел\" , Ли отбеляза, че Китай \"иска да види един обединен и процъфтяващ ЕС\". Той повтори призивите на ЕС за реформиране на Световната търговска организация (СТО) и се съгласи със сформирането на работна група по въпроса. Амбициите от срещата обаче може да срещнат препятствия, тъй като реформирането на СТО ще включва въпроси, които ЕС и Китай трябва да решат. \"Нуждаем се от нови правила в областта на промишлените субсидии, интелектуалната собственост и принудителния трансфер на технологии, намаляване на разходите за търговия, както и нов подход към развитието и по-ефективно решаване на спорове\", подчерта Туск. \"Постигаме напредък\", каза Юнкер пред репортери, отбелязвайки, че \"ако Китай знае как да отвори икономиката си и може да го направи, ако иска.", "date": "2018.07.17", "title": "Китай увери ЕС, че е готов да подобри достъпа до пазара си"}
{"url": "https://www.dnevnik.bg/bulgaria/2018/07/17/3283146_konfliktut_na_interesi_na_izteglilata_vloga_si_ot_ktb/", "text": "Зам.-председателят на фонда за гарантиране на влоговете, която по времето на фалита на КТБ ръководеше Банковия надзор в БНБ - Нели Кордовска, е била в конфликт на интереси. Това установи след 4 години Комисията за противодействие на корупцията и отнемане на незаконно придобито имущество (КПКОНПИ), информира в днешния си брой в. \"Сега\". Сигналът е от февруари 2015 г., като същата година не е взето решение поради липса на кворум. На 31 май 2018 г. обаче е взето решение, което не беше огласено с прессъобщение, каквато е практиката на антикорупционния орган. В последните работни минути на 19 юни 2014 г., точно преди КТБ да бъде поставена под специален надзор по предложение и на Кордовска, тя е изтеглила на каса от банката 64 195 евро, е установила комисията. Вътрешната информация, която шефката на Банковия надзор е имала, я е поставила в привилегировано положения спрямо останлите вложители в КТБ. Комисията приема, че към 19 юни 2014 г Кордовска е разполагала с пълна и точна информация за състоянието на банката. От 18 юни в КТБ е действала назначена от Кордовска надзорна инспекция. Така тя е имала достъп до счетоводната и информационна сисема на банката. Следователно в края на деня на 19 юни, когато е извършено тегленето, тя е знаела, че КТБ е неплатежоспособна. Знаела е, че на следващия ден БНБ ще заседава за поставянето ѝ под специален надзор. Тази служебна тайна не е била достъпна за останалите вложители в КТБ, включително и за тези, които са изтеглили депозитите си след 12 юни. Така Кордовска е избегнала неблагоприятните последици от специалния надзор на КТБ и отнемането на лиценза ѝ. Останалите вложители не са имали достъп до парите си следващите 5 месеца, освен това лихвите им са намалели. От решението се разбира, че КПКОНПИ е канила Кордовска на изслушване през март 2015 г. Тя се е явила с адвокат, който потвърдил тегленето на 19 юни 2014 г., но твърди: \"От 12 до 20 юни 2014 г. цяла България се беше изредила да си тегли депозитите от КТБ, включително е известен и фактът, че това теглене на депозити продължи и на 20 юни до момента, в който ръководството на КТБ пусна искане до Централна банка за налагане на процедурата по специален надзор\".Адвкатът обещава до 7 юни да представи удостоверение, че Кордовска не е единствената, която е изтеглила влога си, но не го прави. В решението на комисията се разказва как шефът на БНБ Иван Искров и Кордовска на 20 юни 2014 г. внасят в управителния съвет на БНБ докладна записка, че от 12 юни има засилено теглене на средстава от сметките на клиенти на КТБ. Същия ден изпълнителните директори на КТБ са уведомили БНБ, че наличните средства на банката в най-близко време няма да бъдат достатъчни за изпълнение на задълженията ѝ. В 12.06 ч. от КТБ уведомяват БНБ, че от 11.45 ч. банката е преустановила разплащанията и всички други банкови операции. Официалната информация от временните синдици на КТБ е, че Кордовска е изтеглила 64 195 евро в 17:09 на 19 юни 2014 г. Работното време за допускане на клиенти на КТБ в банковия салон на централно управление на 19 юни 2014 г. е било от 9 до 16.30 ч., като се е работило до обслубване на хората, които вече са вътре. Последната банкова операция с клиенти е в 17:40. Решението на комисията не е влязло в сила, защото Кордовска го е обжалвала пред Софийския административен съд. Ако съдът потвърди решението, тя ще бъде глобена с между 5 и 7 хил. лв. Същевременно КПКОНПИ не намира конфликт на интереси във факта, че братът на Кордовска - Румен Стамов е директор \"Частно банкиране\" в друга банка, поднадзорна на БНБ. \"Наличието на свързани лица само по себе си не представлява конфликт на интереси\", пишат от комисията. И допълват, че няма данни Кордовска да е упражнявала правомощията си в интерес на брат си. От решението обаче не се разбира да са търсени доказателства в тази посока.", "date": "2018.07.17", "title": "Конфликтът на интереси на изтеглилата влога си от КТБ шефка на \"Банков надзор\" най-сетне е установен"}
{"url": "https://www.dnevnik.bg/sport/2018/07/17/3283181_barselona_obiavi_rekordni_prihodi_ot_blizo_1_mlrd_evro/", "text": "Барселона\" отчете рекордни приходи от 914 милиона евро за сезон 2017-18. Това е със 17 милиона повече, отколкото испанският футболен шампион прогнозира преди сезона. Година по-рано каталунците отчетоха приходи от 708 милиона евро. В същото време клубът не е успял да изпълни очакванията си за печалба след облагането с данъци. Тя е 13 милиона евро, което е осем милиона по-малко от прогнозираното. Година по-рано печалбата на каталунците е била 18 милиона евро. През последния сезон разходите на \"Барселона\" са се увеличили до 882 милионна евро. В този период клубът осъществи най-скъпия трансфер в историята на футбола, като продаде Неймар на \"Пари Сен Жермен\" за 222 милиона. В същото време испанският шампион похарчи повече от 300 милиона за привличането на Филипе Коутиньо, Усман Дембеле, Паулиньо, Нелсон Семедо, Жерар Деулофеу и Йери Мина. \"Управителният съвет оценява положително финансовия баланс за последната година. Той е изцяло в съответствие със стратегическия план на клуба, който е достигането на приходи от 1 милиард евро през 2021 г.\", се казва в съобщението на \"Барселона\".", "date": "2018.07.17", "title": "\"Барселона\" обяви рекордни приходи от близо 1 млрд. евро"}
{"url": "https://www.dnevnik.bg/sport/2018/07/16/3282836_snimka_na_denia_preimenuvanite_stancii_na_metroto_v/", "text": "Световното първенство в Русия  , но турнирът роди своите нови герои. По този повод в Париж и Лондон прекръстиха временно някои от станциите на метрото, за да отдадат чест на своите любимци.", "date": "2018.07.17", "title": "Снимка на деня: Героите от световното завладяха метрото в Лондон и Париж"}
{"url": "https://www.dnevnik.bg/biznes/2018/07/17/3283180_ipk_rodina_ima_nov_sobstvenik/", "text": "След над 20 г. разпад недостроеният комплекс ИПК \"Родина\" на бул. \"Цариградско шосе\" вече има нов собственик. След търг, обявен от частен съдебен изпълнител, сградата и терен от 56 дка вече са собственост на \"Изток плаза\" на доктор Михаил Тиков, който държи най-голямата верига болници в страната, сред които \"Софиямед\". Имотите, които включват и съседната печатница, бяха предложени от частен съдебен изпълнител за близо 40 млн. лв. в две отделни процедури, а купувачът печели с малко над минималната цена, съобщава  \"Капитал\" .  \"Изток плаза\" е собственост на \"Булфарма\" (51%) и \"Диагностично-консултативен център Софиямед\" (49%), като крайни собственици са Михаил Тиков и семейството му. Чрез регистрираната в Пазарджик \"Булфарма\" Тиков е собственик на най-голямата като приходи верига болници в София (\"Софиямед\"), Пловдив, Пазарджик, Велинград, Пещера и Бургас. Семейството има и два хотела под бранда \"Хеброс\" - в Пазарджик и Батак, а преди година придоби и столичния \"Силвър хотел\". Продажбата на комплекса беше по искане на синдиците на фалиралата Корпоративна търговска банка (КТБ) заради неизплатени дългове на собственика на имотите. Това са \"Издателско-полиграфически комплекс Родина\" и дъщерното му \"Родина тауър\", които се контролират от майката на депутата от ДПС Делян Пеевски Ирена Кръстева. Михаил Тиков казва за \"Капитал\", че сделката ще бъде финансирана с банков кредит, като не посочва подробности. Към момента и не обявява плановете си за имота.  В медицинските среди името на Тиков се свързва с това на депутата от ДПС, но единствената видима връзка между двамата е, че болниците на Тиков са голям рекламодател в медиите на Пеевски. Самият Тиков отрича депутатът да има участие в сделката. \"Явихме се на търг и спечелихме\", казва той за \"Капитал\".", "date": "2018.07.17", "title": "ИПК \"Родина\" има нов собственик"}
{"url": "https://www.dnevnik.bg/sport/2018/07/16/3281038_kak_naiki_specheli_duela_s_adidas_na_svetovnoto_po/", "text": "Да се рекламираш по време на финала на световното първенство по футбол, когато милиони гледат, е отлична възможност. Но по-добре е, ако логото ти е на екипите на футболистите, които празнуват със световната купа. С края на световното първенство в Русия за водещите компании за спортни стоки \"Адидас\", която е дългогодишен спонсор на ФИФА с многомилионен договор, и \"Найки\" е време за равносметка. Американската изглежда като победител в спора за надмощие (поне в краткосрочен план) след силното представяне на отборите, които спонсорира. Финалът  между Франция и Хърватия  донесе триумфа на \"Найки\", тъй като компанията доставя екипировката и на двата тима. За втори път след 2002 г. световната титла спечели отбор, спонсориран от \"Найки\". Франция прекъсна серията от три поредни трофея за германските \"Адидас\" (2010 и 2014 г.) и \"Пума\" (2006 г.). Сега американската компания очаква значителни средства от продажби на фланелки и артикули. \"Благодарение на доброто представяне на нашите отбори продажбата на фланелки върви феноменално. Някои от тях са почти разпродадени\", каза шефът на \"Найки\" във Европа Берт Хойт.  \"Адидас\" започна турнира с очакване за ограничен приток от средства заради икономиката в Русия, която е в застой. Това предположение вероятно щеше бързо да бъде забравено, ако за трети пореден път световният шампион беше клиент на компанията. Преди старта на световното \"Адидас\" теоретично имаше по-голям шанс за триумф с 12 отбора със спонсорски договори за екипировка при десет за \"Найки\". Германската компания разчиташе много на световните шампиони от 2010 и 2014 г. Испания и Германия, както и на Аржентина. Никой от тях обаче не успя да стигне по-напред от четвъртфиналите. Белгия беше единствената надежда на \"Адидас\" в полуфиналите, като другите три отбора сред първите четири - Франция, Хърватия и Англия, са обвързани с конкурента \"Найки\".  \"Колкото по-успешни са нашите звезди и отбори на световното първенство, толкова повече млади хора ще им подражават и да се надяваме, че ще купуват наши продукти в замяна\", каза още Хойт. Развитието на \"Найки\" Концепцията на \"Найки\" е съсредоточена предимно върху производството на спортни маратонки и стоки за фитнес, бегачи и хора с влечение към здравословния начин на живот. Американската компания обаче заема все по-значима роля във футболния пазар, където парите приходите са най-големи. За последната финансова година \"Найки\" е отчела продажби на стойност близо 31 млрд. долара, което е с 10 милиарда повече от \"Адидас\". Близо 1.9 милиарда долара от приходите на американската компания са от футболни стоки. И двете компании инвестираха около 12% от приходите си за маркетинг, като централно място в плановете им зае световното първенство. В добавка към телевизионните реклами \"Адидас\" дори изгради свой новинарски център в Русия. В глобален план обаче германската компания има доминиращо присъствие на пазара. \"Адидас\" остана верен спонсор на ФИФА за световните финали и ще снабдява турнира с топки поне до 2030 г. Партньорството между двете страни започна още през 1970 г. Наскоро компанията продължи и договора си с Шампионската лига.", "date": "2018.07.17", "title": "Как \"Найки\" спечели дуела с \"Адидас\" на световното по футбол"}
{"url": "https://www.dnevnik.bg/bulgaria/2018/07/17/3283199_kratki_novini_oshte_dvama_opravdani_ot_naglite_osudiha/", "text": "Родният дом на оперната певица Гена Димитрова се руши Инициативен комитет търси подкрепа от институциите за създаване на обществена специализирана колекция \"Гена Димитрова\" в родния дом на певицата в село Беглеж. През 2011 г. наследниците на къщата я даряват на община Плевен, а през 2017 г. е обявена за историческа недвижима културна ценност от Новото време. В момента се нуждае от ремонт, но общината не може повече да я поддържа. Инициативният комитет се състои от над 80 изтъкнати културни дейци, сред които оперните певици Александрина Пендачанска, Александрина Милчева и Веселина Кацарова, писателят Владимир Зарев и диригентът Емил Табаков. Още двама оправдани от \"Наглите\" осъдиха прокуратурата Павел Петков и Цветозар Славчев, които бяха съдени и оправдани за участие в групата за отвличания \"Наглите\", осъдиха прокуратурата да им плати по 10 хил. лв. обезщетения, информира news.lex.bg. Произнасянето е на Софийския градски съд (СГС) и не е окончателно. Двамата са получили в пъти по-малки обезщетения от тези, които са искали. Миналата година и друг оправдан за участие в \"Наглите\" - Митко Лебешковски, осъди прокуратурата да му плати обезщетение от 30 хил. лв. През 2014 г. процесът приключи окончателно, като в затвора и до днес са Ивайло Евтимов, Прокопий Прокопиев, Даниел Димитров и Любомир Димитров. Съдебният съвет да огласи как ще пази съдебната независимост Съдийската колегия на Висшия съдебен съвет (ВСС) да огласи публично критериите, вътрешните правила и установената практика при упражняване на задължението си да отстоява независимостта на съдебната власт при публикации, засягащи отделни съдии и съдебната власт като цяло. За това призова Съюзът на съдиите. Повод за призива е отказът на съвета от миналата седмица да излезе с декларация в подкрепа на съдията от Административен съд София-град Полина Якимова-Илиева. Тя стана обект на медийни нападки след свое решение  в полза на гей брак . В обръщението на най-голямата съсловна организация се посочва, че липсата на последователност в позициите на ВСС само насърчава подобно поведение.", "date": "2018.07.17", "title": "Кратки новини: Още двама оправдани от \"Наглите\" осъдиха прокуратурата"}
{"url": "https://www.dnevnik.bg/bulgaria/2018/07/17/3283223_arhitekti_i_etnografi_shte_izsledvat_starata/", "text": "Архитекти и етнографи ще правят теренно проучване, свързано с народната архитектура в област Габрово по проекта \"Строителните занаяти на Стара планина\", съобщиха от Етнографския музей на открито \"Етър\" (ЕМО). В него ще се включат представители на сдружение \"Мещра – традиционни знания и занаяти\", ЕМО \"Етър\" и доброволци. Проучването ще бъде в периода 20-22 юли, като ще се изследват строителни занаяти и архитектурни обекти, свързани с бита и културата на местното население . Ще бъдат заснети сградив селата Съботковци, Източник, Енчовци, Станчов хан, Скорците, Носеите, като се предвижда създаването на 3D модели за някои обекти. Събраните материали ще бъдат представени в изложба. Теренното проучавне се финансира по програма\"Културно наследство\" към Националният фонд \"Култура\".", "date": "2018.07.17", "title": "Архитекти и етнографи ще изследват старата архитектура в габровски села"}
{"url": "https://www.dnevnik.bg/biznes/2018/07/17/3283201_privatizatorut_na_bulgartabak_se_ottegli_kato_akcioner/", "text": "Доскорошният мажоритарен акционер в \"Булгартабак холдинг\" - австрийското дружество BT Invest, е продал всичките си останали акции и вече не притежава дял, съобщава \"Капитал\". Купувачи сa двете лихтенщайнски дружества, съакционери в BT Invest - Woodford Establishment и Stiga Anstalt. Целта на операцията не е обявена по аналог с предишни акционерни промени в контролирания от Делян Пеевски холдинг. Възможно обяснение за изчезването на компанията, подписала приватизационния договор за \"Булгартабак\", е избягване на неустойки към българската държава. Или ликвидация на цигарения холдинг след отделяне на страничните активи като \"Техномаркет\" и имоти, се посочва в публикацията. Според обявените сделки BT Invest е продал 33% на Woodford Establishment. Това е прагът, над който, ако нов акционер придобие дял, е длъжен по закон да отправи търгово предложение и вероятно затова и пакетът е разбит. Така останалите близо 14.75% са прехвърлени на Stiga Anstalt. Сделките не са минавали през фондовата борса, което означава, че са сключени през инвестиционен посредник, което прави цената непублична.  Справка в австрийския регистър не показва промени в компанията, като тя продължава да е с два акционера с по 50% - посочените по-горе лихтенщайнски офшорки. Така че реално BT Invest продава дела си на дружествата нагоре по веригата на собственост и излиза. За самите Stiga и Woodford няма данни чия собственост са, но се предполага, че са контролирани от депутата Делян Пеевски, пише \"Капитал\". От приватизацията на 79.8% от капитала на \"Булгартабак\" до края на миналата година BT Invest не беше променяла дела си, като рокадите се извършваха над нея.  Според изданието промяната може да се е наложила, за да се избегнат неустойки за неизпълнени следприватизационни ангажименти, срокът на някои от които е до 2021 г.  Друга възможност е подготвяне на ликвидация на холдинга, чиито основни активи са съсредоточени в дъщерното \"Благоевград БТ\", като през миналата година то стана собственик на веригата \"Техномаркет\", мандри и друг несвойствен бизнес, докато продаде марките си и дистрибуторския си бизнес на BAT и загуби мажоритарния си дял във фабриката за опаковки \"Юрий Гагарин\".  За първото тримесечие на 2018 г. холдингът отчита 3.1 млн. лв. консолидирана загуба и спад на продажбите с около една четвърт.", "date": "2018.07.17", "title": "Приватизаторът на \"Булгартабак\" се оттегли като акционер от холдинга"}
{"url": "https://www.dnevnik.bg/photos/2018/07/17/3283143_fotogaleriia_godishnoto_prebroiavane_na_lebedite_na/", "text": "По поречието на река Темза близо до Чертси, Великобритания длъжностни лица записват лебеди по време на годишното преброяване на лебедите на кралицата, известно като Swan Upping (англ.)", "date": "2018.07.17", "title": "Фотогалерия: Годишното преброяване на лебедите на кралицата"}
{"url": "https://www.dnevnik.bg/sviat/2018/07/17/3283215_dori_visshi_republikanci_napadnaha_trump_zaradi/", "text": "Президентът на САЩ Доналд Тръмп ще се срещне с конгресмени днес следобед, след като мнозина от тях – дори републиканци – критикуваха поведението му на  пресконференцията с руския му колега  Владимир Путин вчера. Той нападна по безпрецедентен начин разузнаването, отказа да потърси отговорност от Кремъл за намесата в  изборите през 2016 г.  и заяви, че отношенията между двете държави са лоши заради \"глупостта\" на САЩ. Все още не е известно кои членове на Конгреса ще присъстват, но сред сред критиците бяха лидерът на републиканците в Сената  Мич Макконъл,  председателят на сенатската комисия по външните работи  Боб Коркър  и председателят на долната камара  Пол Райън . Републиканецът от Кентъки Макконъл каза пред журналисти в Капитолия вчера: \"Руснаците не са ни приятели.\" Той добави, че е напълно съгласен с оценката на разузнавателните служби за руска намеса в изборите, но не отговори на въпроса дали е разочарован от изявленията на Тръмп. Сенаторът републиканец Боб Коркър, председател на сенатската комисия по външните работи, каза, че поведението на Тръмп на срещата с Путин \"не е добър момент за нашата страна. Този ден беше много добър за президента Путин\", добави той. Според Коркър няма съмнение, че Русия се е намесила в изборите в САЩ, посочва АП. Председателят на Камарата на представителите Пол Райън каза, че несъмнено Русия се е намесила в американските избори през 2016 г. и продължава да подкопава демокрацията в САЩ и по света. \"Президентът трябва да си даде сметка, че Русия не е наш съюзник. Тя остава враждебна към нашите основни ценности и идеали\", продължи Райън. Още снощи реагираха директорът на ЦРУ Джон Бренън, който нарече  действията на Тръмп \"предателски\",  а сенатор  Джон Маккейн  - \"трагична грешка\". \"Никой друг президент не се е унижавал толкова сервилно пред тиран\", каза още той. Сенаторът Линдзи Греъм посочи, че Русия ще приеме думите на държавния глава като знак на слабост и това ще създаде още проблеми. Един от обикновено най-яростните защитици на Тръмп –  Нют Гингрич,  чиято съпруга е посланик във Ватикана, заяви, че това е била \"най-сериозната грешка на президенството на Тръмп, която трябва да бъде поправена незабавно\". Източник от Държавния департамент твърди пред \"Файненшъл таймс\", че служителите в министерството са \"бесни\" и не разбират действията на президента. Медиите След срещата на върха между американския президент Доналд Тръмп и руския президент Владимир Путин в Хелзинки вестниците по света са единни в своята оценка кой от двамата лидери е излязъл победител, пише британският ежедневник \"Гардиън\". В САЩ всекидневникът \"Ню Йорк дейли нюз\" обвини Тръмп в предателство. Изданието публикува на първа страница илюстрация, на която Тръмп с едната ръка държи ръката на Путин, изобразен гол до кръста, а с другата застрелва с пистолет Чичо Сам в главата. Във Финландия вестник \"Каупалехти\" без притеснение показа кой е победил на срещата, като написа в заглавие на първа страница: Тръмп 0 - Путин 1. Най-продаваният шведскоезичен вестник във Финландия \"Хуфвудстадсбладет\" публикува снимка, на която Путин се усмихва до Тръмп, със заглавие \"Тръмп беше моят фаворит\". Във Великобритания вестник \"Таймс\" изтъкна, че Тръмп се е сблъскал с враждебна реакция след \"продуктивната\" по думите му среща с Путин. \"Гардиън\" публикува снимка, показваща как Тръмп и Путин се ръкуват в Хелзинки, със заглавие \"Нищо по-малко от предателство: Тръмп е обвинен заради разговорите с Путин\". Левият таблоид \"Дейли мирър\" нарече Тръмп \"пудела на Путин\", след като американският президент подкрепи твърдението на руския лидер, че Русия не се е намесвала в изборите в САЩ. Десният \"Дейли експрес\" излезе със заглавие \"Кимване и намигване... и студената война приключва\", след като Путин се срещна с \"новото си най-добро приятелче\".", "date": "2018.07.17", "title": "Дори висши републиканци нападнаха Тръмп заради срещата с Путин"}
{"url": "https://www.dnevnik.bg/politika/2018/07/17/3283221_rumen_porojanov_kogato_premierut_kaje_vseki_ministur/", "text": "В момента, в който премиерът Бойко Борисов каже, всеки един министър може да си тръгне. Това обяви земеделският министър Румен Порожанов пред журналисти в парламента днес. Коментарът му бе в отговор на лидера на БСП Корнелия Нинова, която поиска оставката му заради умъртвяването на кози и овце в Ямболско поради опасност от чума и последвалото гражданско неподчинение. Земеделският министър обяви, че няма да влиза в обяснителен режим, и допълни: \"Не смятам, че нещо не е свършено, както трябва. Основният пропуск беше комуникацията - това, че със самите земеделски производители не е работено по къщите.\" \"Искането на оставки е ежедневно упражнение на опозицията. Трябва да бъде отговорни като политици, като държавници\", обяви зам.-председателят на ГЕРБ Цветан Цветанов, цитиран от \"Фокус\". Той призова да не се прави политика от чумата. Днес в парламента бе свикано извънредно заседание на председателския съвет, на което лидерите на политическите сили да бъдат запознати с взетите мерки заради чумата по овце и кози в Ямболския и Бургаския регион. Според Корнелия Нинова огнищата трябва да бъдат ограничени чрез карантина. Цветан Цветанов обяви, че са взети адекватни мерки и всеки ден ще се дава информация за случващото се. Той припомни, че ако не се прави евтаназия, ще има икономически санкции за цяла България от страна на Брюксел, т.е. няма да има износ на животни и продукция. Румен Порожанов обяви, че обезщетенията за убито животно ще бъдат 190 лева, а когато то е под селекционен контрол - 250 лева. Изплащането започва днес.", "date": "2018.07.17", "title": "Румен Порожанов: Когато премиерът каже, всеки министър може да си тръгне"}
{"url": "https://www.dnevnik.bg/evropa/2018/07/17/3283224_poddrujnicite_na_brekzit_izvojuvaha_ot_mei_otstupki_v/", "text": "Британският премиер Тереза Мей спечели поредица гласувания в парламента късно снощи, които й дават възможност да запази стратегията си за излизане на страната от ЕС, макар да се наложи да направи отстъпки пред поддръжниците на Брекзит в нейната Консервативна партия, предаде \"Ройтерс\". Камарата на общините прие на трето четене митническия закон, информира телевизия \"Скай нюз\". Използван бе по-строг език, за да се подчертае, че в бъдеще събирането на мита и такси от Великобритания и ЕС ще става на реципрочна основа. Преди това депутатите гласуваха промени в законопроекта, предвиждащи Великобритания да излезе от ДДС режима на ЕС след Брекзит. Законодателството бе одобрено с 318 гласа \"за\" при 285 \"против\". Предстои то да бъде гласувано и от горната камара на парламента. ДПА отбелязва, че Тереза Мей е приела изменения в митническия закон, внесени от евроскептични депутати от нейната Консервативна партия, предаде БТА. Мей беше застрашена от евентуално поражение, преди да постигне споразумение по изменения в текста с консерваторите от Групата за европейски изследвания, съставена от около 60 депутати, лобиращи против \"мек\" Брекзит. Според приетата поправка в закона, наречен Закон за презграничната търговия, Великобритания ще прекрати събирането на митнически такси за ЕС след Брекзит, ако дотогава не бъде постигнато споразумение с ЕС за реципрочни мерки в тази област. Канцеларията на премиера съобщи, че тя е приела четири изменения, а самата Мей настоя, че промените спазват логиката на нейните предложения за Брекзит. Компромисът й обаче разгневи по-малобройна група проевропейски депутати. \"Асошиейтед прес\" пише, че съгласявайки се с поправката, правителството успя да избегне унизително поражение при гласуването в парламента, но незначителното мнозинство, с което текстът бе приет, показва колко е крехка подкрепата за Мей и за опитите й да се справи с трудностите по пътя към Брекзит. Преди това Мей понесе пореден удар с деветата  оставка  на член на правителството й. Държавният министър в британското министерство на отбраната Гуто Беб подаде оставка, за да гласува като депутат от Консервативната партия против поправката в митническия закон, внесена от застъпниците на твърд Брекзит. През уикенда Мей предупреди партията си, че може да няма \"изобщо никакъв Брекзит\", ако съпартийците й осуетят плановете й по напускане на ЕС.", "date": "2018.07.17", "title": "Поддръжниците на Брекзит извоюваха от Мей отстъпки в митническия закон"}
{"url": "https://www.dnevnik.bg/biznes/2018/07/17/3283222_ot_2019_g_dannite_na_otsiadashtite_v_bulgarski_hoteli/", "text": "От май 2019 г. данните на отсядащите в българските хотели туристи ще влизат в единна система, която ще ползва и Националната агенция за приходите. Това се разбра, след като министърът на туризма Николина Ангелкова подписа договор за създаването на системата с изпълнителя \"Технологика\". В Единна система за туристическа информация (ЕСТИ) хотелиерите сами ще въвеждат данните на туристите при пристигането им. Създадени са механизми и за проверки на място и за обратна връзка, обяви Ангелкова, цитирана от агенция \"Фокус\". Собствениците на местата за настаняване ще бъдат обучени безплатно как да ползват системата. Няма да им се искат пари и за софтуера. Според договора през март 2019 г. ще бъде изпробвана демо версията на системата, а през май трябва да бъде въведена навсякъде. Системата ще свързва хотелите освен с приходната администрация и с Министерството на туризма, МВР, Националния статистически институт и общините. Според директора на фирмата изпълнител Огнян Траянов системата защитава светлия бизнес и дава възможност бизнесът да планира инвестициите си. \"Ще може да се разкриват злоупотреби, както и да се проследява настаняването на лица от трети страни. Информацията за личните данни ще бъде съхранявана, като се спазва новият регламент за защитата им\", коментира Траянов. Стойността на договора е 1.128 млн. лв. с ДДС, а срокът за изпълнение е 6 месеца. Прогнозата на министерството е до 3 г. след въвеждане на системата да се отчетат с 20% да нараснат приходите от нощувки. Системата няма да е с публичен достъп и ще се администрира от Министерството на туризма.", "date": "2018.07.17", "title": "От 2019 г. данните на отсядащите в български хотели ще се вписват в единна система"}
{"url": "https://www.dnevnik.bg/bulgaria/2018/07/17/3283277_ombudsmanut_maia_manolova_ne_beshe_dopusnata_do/", "text": "Омбудсманът Мая Манолова не беше допусната да участва в днешното заседание на националния тристранен съвет. Манолова по правилник не е член на съвета и нито синдикатите, нито бизнесът припознаха нейното присъствие, за да остане тя в залата и да участва в дискусиите, отбелязва БНР. Социалните партньори обсъждат  промени в наредбата за ТЕЛК  и промени в Кодекса за социалното осигуряване, свързани с пенсионирането на миньорите. \"Неприемливо е омбудсманът да бъде гонен от заседание на тристранния съвет\", се казва в разпратена до медиите позиция на БСП. \"Ролята на обществения защитник е да отстоява правата на човека. В тази връзка аргументът за неспазена процедура по присъствие на омбудсмана на заседанието е несъстоятелен и е опит за поредно непрозрачно вземане на решения\", се посочва в текста. От БСП припомнят, че техни депутати са се срещали в петък с миньори и подкрепят промените за пенсионирането им. Целта на обсъжданите промени в наредбата за медицинската експертиза е  да се преодолее субективната оценка при определяне вида и степента на увреждане . Предлага се да отпаднат диапазоните при оценяването на конкретно заболяване. В експертното решение освен водещото заболяване или увреждане ще се записват и всички налични. С други предлагани промени ще се даде възможност комисии ТЕЛК да се разкрият и в малки населени места, като се съкрати срокът за оценяване. ТЕЛК да може да се произнася и за необходимите помощни средства и медицински изделия, без за това да е необходимо решение на друга лекарска комисия, както е сега. С предлаганите промени ще се улесни окомплектоването на ТЕЛК-овете със специалисти по отделните профили на заболяванията. Лекарите, упражняващи медицинска дейност, също ще могат да участват в комисиите. Премахва се изискването те да работят в комисията на пълен работен ден, като същевременно ще се определят и резервни членове. Така директорите на болниците, към които има ТЕЛК, също ще могат да имат по-голям избор от специалисти. Очаква се след промените да се разкрият комисии по освидетелстване и в по-малки населени места и болници и да се улесни достъпът на хората, като се съкратят сроковете за получаване на решенията. Друга съществена промяна ще даде възможност произнасянето да е основно по документи и само при необходимост да се прави клиничен преглед и да се искат допълнителни изследвания и консултации със специалисти. Ще се отмени и досегашен текст, че освидетелстване на лица могат да искат застрахователи и застраховани лица. Омбудсманът Мая Манолова се бори за промени в закона, които засягат миньорите в закриващи се рудници. Според нея промените са голяма несправедливост, защото налагат хора с 25-годишен стаж като миньори да работят още десет години. \"Оказва се, че Националният осигурителен институт няма анализ колко души ще бъдат засегнати от промяната и колко ще спести държавата от това, че ще удължи работния стаж на тези миньори\", заявява Манолова в интервю за БНТ през декември миналата година, когато след закриване на рудници се оказа, че много миньори не могат да се пенсионират при навършени 45 години и 6 месеца заради промени в наредбите. По-късно с намесата на Манолова бяха осигурени пенсии за 169 миньори.", "date": "2018.07.17", "title": "Мая Манолова беше изгонена от заседание на тристранния съвет"}
{"url": "https://www.dnevnik.bg/evropa/2018/07/17/3283250_sloveniia_e_izpravena_pred_risk_ot_novi_predsrochni/", "text": "Словения е изправена пред перспективата за предсрочни избори, след като консервативната партия \"Нова Словения\" (NSI) излезе от коалиционните разговори късно в понеделник, обвинявайки за това разделенията между шестте движения, които участват, предаде \"Ройтерс\". Лидерът на NSI Матей Тонин заяви, че са се появили \"потенциални конфликти\" между партиите, които се опитват да сформират правителство месец след изборите. Той обаче не даде подробности за разногласията. Един от основните въпроси, пред които е изправена страната, е предстоящата продажба на най-голямата банка (Нова люблянска банка - NLB), която се очаква да започне през есента. Словения се съгласи с продажбата на държавната банка в замяна на одобрението на Европейската комисия за държавна помощ за NLB през 2013 г. Политиците влязоха в спорове и за реформите в неефективната държавна здравна служба и в пенсионната система. Антиимигрантската Словенска демократическа партия  спечели повечето гласове  на изборите на 3 юни, но оттегли поканите за коалиционни разговори по-рано тази седмица, след като бе отхвърлена от други партии. Лeвоцентристкият лидер Мариан Шарец, чиято партия \"Листа на Мариан Шарец\" (LMS) завърши втора, се опитва да сформира съюз с пет други по-малки групи, включително NSI, която има седем от общо 90 места в парламента. Ако парламентът не успее да избере премиер през следващите седмици, през есента може да се проведат предсрочни избори.", "date": "2018.07.17", "title": "Словения е изправена пред риск от нови предсрочни избори"}
{"url": "https://www.dnevnik.bg/evropa/2018/07/17/3283254_iaponiia_i_es_podpisaha_istorichesko_sporazumenie_za/", "text": "Япония и Европейският съюз подписаха днес \"историческо споразумение\" за свободна търговия, което ще позволи да бъде сформиран икономически блок с брутен вътрешен продукт (БВП), равняващ се на близо 30 процента от световния, информираха световните агенции, цитирани от БТА. Церемонията се проведе в резиденцията на японския премиер Шиндзо Абе след срещата на върха, в която участваха председатeлите на Европейския съвет Доналд Туск и на Европейската комисия Жан-Клод Юнкер. Според подписания документ Япония отменя митата за 94 процента от стоките от ЕС, включително европейски сирена, вино и свинско месо. ЕС премахва митническите тарифи за 99 процента от стоките, внасяни от Япония, като автомобили и битова електроника. Тези промени обаче ще станат след съответно осем и шест години след влизане в сила на договора. Очаква се споразумението да бъде ратифицирано през март догодина, когато Великобритания напусне ЕС. Първоначално споразумението трябваше да бъде подписано по-рано този месец, но японският премиер отмени пътуването си до Брюксел заради  бедственото положение в Югозападна Япония , предизвикано от изключително силните валежи. Над 200 души загинаха заради наводненията и свлачищата, припомня АП. И двете страни приветстваха сделката, която ще обхване една трета от световната икономика и над 600 милиона души. Тази голяма стъпка към либерализирането на търговията бе обсъждана от 2013 година, но подписването беше отлагано във времето заради търговските конфликти между Китай и ЕС. Япония е вторият най-голям търговски партньoр в Азия на ЕС след Китай, съобщава ДПА. Традиционно Япония продава далеч повече стоки на пазара на ЕС, отколкото обратното. В последните години отношенията между азиатската страна и ЕС станаха по-балансирани, но Европейската комисия все още описва Япония като \"страна, където правенето на бизнес или инвестирането често могат да се превърнат в предизвикателство заради характерните особености на японското общество и икономиката.\" Япония често е критикувана, че все още не отваря достатъчно пазарите си, особено този на земеделски стоки, заради противопоставянето на мощното фермерско лоби в страната. През 2017 година Япония е продала на ЕС стоки за 68.9 милиарда евро (81 милиарда долара), докато износът на съюза за Япония е бил за 60.5 милиарда евро, според публикуваните от ЕС данни. Японският износ за ЕС се състои преди всичко от машинни части, превозни средства, оптични и медицински инструменти, както и химикали. Износът на ЕС за Япония е доминиран от превозни средства, машинни части, оптични и медицински инструменти, както и фармацевтични продукти. Търговията с услуги е значително по-слаба, с износ на японски услуги за общо 18 милиарда евро през 2016 година (последната година, за която Еврокомисията е публикувала данни) и услуги от ЕС за Япония за 31 милиарда евро. ЕС е инвестирал 82.8 милиарда евро в Япония през 2016 година, докато японските инвестиции за ЕС са били общо 205.7 милиарда евро. Според мнозина експерти все пак пактът има предимно символично значение, отбелязва японският бизнес всекидневник \"Никей\". Основната причина за ускоряване на преговорите миналата година бе засилването на протекционизма. Япония и ЕС, най-вече Германия, са икономики, задвижвани от износа и вярват в свободната търговия. Споразумението се оценява като решително потвърждение на основаващата се на правила система на международната търговия, посочва изданието. Отстъпките, които Япония предложи на ЕС в селскостопанския сектор са удар за американските фермери, които отдавна се надяваха да се възползват от отваряне на японския пазар, допълва \"Никей\".", "date": "2018.07.17", "title": "Япония и ЕС подписаха \"историческо споразумение\" за свободна търговия"}
{"url": "https://www.dnevnik.bg/bulgaria/2018/07/17/3283265_dvama_bulgari_na_den_se_samoubivat_pokazvat_danni_na/", "text": "Средно двама българи на ден отнемат живота си, а броят на самоубийците в страната е бил 682 души, показват данни на Евростат за 2015 година, цитирани от БТА. От тях 523 са мъже и 159 жени. Деветима българи на 100 000 души са отнели живота си през 2015 г., при среден показател 11 на 100 000 за ЕС. Броят на тези случаи намалява през годините, като за сравнение през 2014 г. самоубийствата у нас са били 714, а техният пик е бил през 2011 и 2012 г., когато са се самоубили съответно 800 и 811 българи, показват данни на Националния център за обществено здраве и анализи (НЦОЗА), съобщава БТА. Годишно около 3000 българи посягат на живота си, като съотношението на неуспешните опити към успешните е приблизително 4:1, сочи статистиката. Близо половината от опитите за самоубийство, както и реализираните опити, са заради конфликти в семейството. Втора водеща причина за това българите да посягат на живота си са тежките психични разстройства - около 12 на сто от самоубийствата. Следват неуспешна любов - 8 на сто от случаите; тежко физическо страдание - 7 на сто; тежки финансови затруднения - 5 на сто. Заради загуба на работата си са посегнали на живота си по-малко от 2%. В Европейския съюз самоубийствата са над 56 000, което е около 1% от всички смъртни случаи в евросъюза - над 5 милиона. Най-много случаи на глава от населението са регистрирани в Латвия - 30 случая на 100 000 жители. Следват Словения - 21 случая, Литва и Унгария - по 19 случая на 100 хиляди, и др. Най-нисък дял регистрирани самоубийства на глава от населението е регистриран в Кипър - 4 на 100 хиляди, Гърция - 5 на 100 хиляди, и Италия - 6 на 100 хиляди. В абсолютно изражение най-голям брой самоубийства са регистрирани в Германия (10 200) и Франция (9200), следвани от Полша (5400), Обединеното кралство (4700), Италия и Испания - по 3600 самоубийства. В съседните на България страни има динамика.В Гърция има реализирани 529 самоубийства (по 5 на 100 хиляди), в Румъния - 2225 (11 на 100 хиляди), в Сърбия - 1064 (15 на 100 хиляди) и в Турция - 1532 самоубийства, или по 2 на 100 хиляди души население, сочи европейската статистика. В Европейския съюз се самоубиват повече мъжете - почти 8 от 10 самоубийства се отнасят до мъжете и едва 20 на сто - до жените. Друга характеристика на самоубийците в ЕС е фактът, че около 30 процента от тях са на възраст между 45 и 60 години, или всеки трети самоубиец в ЕС потенциално е бил в разцвета на живота си и в трудоспособна възраст, отчита Евростат.", "date": "2018.07.17", "title": "Всеки ден се самоубиват по двама българи, показват данни на \"Евростат\""}
{"url": "https://www.dnevnik.bg/sviat/2018/07/17/3283283_aktivisti_za_brekzit_sa_narushili_zakona_ochakva_gi/", "text": "На британската група, която официално агитираше в полза на Брекзит -  Vote Leave  (\"Гласувайте за напускане\"), беше наложена глоба от 61 000 паунда за нарушаване на изборния закон, съобщи днес избирателната комисия, цитирана от агенциите \"Ройтерс\" и \"Франс прес\". Избирателната комисия \"извърши задълбочено разследване на разходите и кампаниите, проведени от Vote Leave и  BeLeave  - друга настъпателна група в подкрепа на Брекзит на референдума за членството на Великобритания в ЕС през юни 2016 г., и \"намери съществени доказателства, че двете групи работят по общ план, не декларират общата си работа и не спазват законовите ограничения за изразходване на средства (в кампанията)\". Vote Leave е надвишила лимита за разходи с близо 500 000 лири, посочи комисията и добави, че вече е предала документите на полицията. \"От самото начало на разследването \"Vote Leave отказа да сътрудничи, отхвърли исканията ни за среща с неин представител и бяхме принудени да използваме законовите си правомощия, за да я накараме да предостави доказателства. Независимо от това открихме ясни и съществени доказателства\", подчерта комисията. Председателката на избирателната комисия Клеър Басет каза по радио Би Би Си, че групата BeLeave е изразходвала 675 000 лири заедно с Aggregate IQ - компания, която използвала данни от социалните медии, за да се насочи към гласоподаватели, в рамките на съвместен план с Vote Leave. През май британската избирателна комисия наложи на друго движение в подкрепа на Брекзит -  Leave.EU , глоба от 70 000 лири за многобройни нередности във финансирането на кампанията му за референдума. \"Leave.EU не е отчела правилно похарченото за европейския референдум, надвишила е лимита на разходите си най-малко с 10 процента и е подала непълни декларации за разходи и за парични преводи, посочи избирателната комисия. Създадена през 2015 г. за подкрепа на излизането на Обединеното кралство от Европейския съюз, Leave.EU беше подкрепена от бившия лидер на еврофобската партия ЮКИП  Найджъл Фараж , но не беше част от официалната кампания за референдума. Много активна в социалните мрежи и наблягайки на силни антисистемни настроения, Leave.EU беше ключова за вота на британците в полза на Брекзит на всенародното допитване на 23 юни 2016 г. Тогава 52 процента от гласувалите се обявиха за напускане на ЕС. Избирателната комисия е предала данни на полицията за Дейвид Халсол от Vote Leave и Дарън Граймс - основател на агитационната група BeLeave, за подадени неверни декларации за разходите по време на кампанията. Привържениците на Брекзит изтъкват, че се борят срещу опити за осуетяване на напускането на ЕС. Говорител на Vote Leave каза, че \"докладът на избирателната комисия съдържа редица фалшиви обвинения и погрешни твърдения, които са напълно неточни и не издържат на внимателна проверка. Всичко това навежда на мисълта, че предполагаемо безпристрастната избирателна комисия е мотивирана от политически дневен ред вместо от разкриване на факти\". Избирателната комисия започна разследването си през ноември 2017 г., след като откри доказателства, че Vote Leave е извършила плащания към Aggregate IQ в десетте дни преди гласуването. Разследването откри, че разходите на Vote Leave са били 7 449 079 паунда и са надхвърлили установения по закон лимит с над 7 млн. паунда, посочва Ройтерс.", "date": "2018.07.17", "title": "Активисти за Брекзит са нарушили закона, очаква ги полицейско разследване"}
{"url": "https://www.dnevnik.bg/politika/2018/07/17/3283270_kabinetut_shte_dade_mandat_na_goranov_da_podade/", "text": "На заседанието си в сряда правителството ще вземе решение за подаването на документи за влизане в Европейския банков съюз, съобщава БНР, като се позовава на информация от Министерството на финансите. На заседанието си през миналата седмицата Еврогрупата  подкрепи България в желанието й  да се присъедини към чакалнята на еврозоната и банковия съюз, заявено в писмо в края на юни. След заседанието Европейската централна банка обяви, че очаква България да подаде искане за задълбочено сътрудничество с институцията. В края на април по време на българското европредседателство на среща в София се разбра, че ЕС поставя условие България да кандидатства едновременно за чакалнята на еврозоната и за банковия съюз, което първоначално не бе прието от българското правителство. Тогава също бе посочено, че страните от еврозоната  обвързват такова членство  с очаквани реформи и стабилизиране на икономиката на страната.  Механизмът за тясно сътрудничество с Европейската централна банка реално предоставя надзорни функции на ЕЦБ върху българската банкова система. Кандидатстването за влизане в него трябва да се подаде минимум пет месеца преди страната да влезе в единния надзорен механизъм. През този период тя трябва да направи редица законодателни промени, с които да узакони надзорните права на Франкфурт. С решението на правителството в сряда финансовият министър Владислав Горанов ще получи мандат да подаде документите на България в Европейската централна банка. ", "date": "2018.07.17", "title": "Кабинетът ще даде мандат на Горанов да подаде документите на България за банковия съюз"}
{"url": "https://www.dnevnik.bg/gradska_sreda/2018/07/17/3283252_kompleks_s_baseini_s_mineralna_voda_shte_bude_izgraden/", "text": "Изграждането на плувен комплекс с 3 открити и един закрит басейн с минерална вода и пързалки в парк \"Възраждане\" ще започне общинското дружество \"Софийски имоти\". Проектът е за 9.5 млн. лева, общата площ на комплекса ще е над 6 хил. кв. метра. Предвидено е да може да се посещава от над 500 души, от които 60% да са деца, за което два от басейните ще са с подходящи за тях размери, като ще има и един бебешки басейн. Облагородяването на парк \"Възраждане\" е проект на \"Софийски имоти\", като през 2016 г. бяха открити 52 дка, които бяха реновирани с 4.8 млн. лева - изцяло пари на дружеството. През миналата година бившият директор на дружеството Анастас  Тодоров каза, че проектът за оставащите 25 дка е амбициозен и ще струва 4.5 млн. лева , като тези пари бяха заложени в бизнес плана на дружеството. Сега проектът ще бъде завършен с облагородяването на останалата част от парка. За целта ще са нужни 9 млн. лева – 4 млн. лева средства на \"Софийски имоти\" и 5.5 млн. лева от програма \"Джесика\". При представянето на проекта днес кметът на София Йорданка Фандъкова каза, че желанието й е, след като бъде завършен комплексът, да продължи да се управлява от \"Софийски имоти\", като изказа увереност, че то ще има капацитета за това. Преди да започне строителството, трябва да се проведе обществената поръчка за избор на изпълнител, така че Фандъкова смята, че ще е реалистично комплексът да бъде готов в края на 2019 г. В комплекса ще има три басейна на открито, от които един ще бъде специално за бебета. Към тях ще има и три водни пързалки, една от които ще бъде с 3 успоредни улея. Ще има и ниска 3-етажна сграда - за административното управление на комплекса и заведение за хранене на втория етаж. Под сградата ще бъде разположена и СПА зона със закрит басейн с размери 25 на 15 м и 6 коридора. По думите на Димитър Шивачев, изпълнителен директор на \"Софийски имоти\", ще бъде възможно той да се използва и за тренировки на плувци.", "date": "2018.07.17", "title": "Комплекс с басейни с минерална вода ще бъде изграден в столичния парк \"Възраждане\""}
{"url": "https://www.dnevnik.bg/bulgaria/2018/07/17/3283115_konstitucionniiat_sud_shte_se_proiznese_za/", "text": "Конституционният съд (КС) ще се произнесе на 27 юли дали Конвенцията на Съвета на Европа за превенция и борба с насилието над жени и домашното насилие, станала известна като Истанбулската конвенция, противоречи на основния закон. Днешното заседание на КС беше за обсъждане на изпратените до съда становища, както и аргументите на съдиите. От институцията отказаха да коментират пред \"Дневник\" кое мнение е надделяло при обсъждането. Докладчик по делото е Анастас Анастасов. През март  Конституционният съд реши да образува дело по казуса. Искането за произнасяне по съответствието на конвенцията с основния закон бе подписано от 75 депутати от ГЕРБ и бе придружено с постъпилите в парламента положителни и отрицателни становища за ратификацията на международния документ. Заради полюсните позиции към документа, включително и в управляващата коалиция, ГЕРБ прецени, че само Конституционният съд може да даде правна експертиза влиза ли той в противоречие с основния закон. Междувременно обаче  Министерският съвет оттегли проекта за ратификацията на Истанбулската конвенция . Правителството мотивира отмяната на вече взетото си решение със сезирането на Конституционния съд. Точно този развой обаче постави Конституционния съд в деликатната ситуация да прецени дали това оттегляне може да е основание да не се образува дело или не. Юристи смятат, че макар ратификацията да е временно отложена, подписът на България под конвенцията остава. Истанбулската конвенция бе приета от правителството на 3 януари, но  още същия ден тя предизвика напрежение между партньорите в управляващата коалиция . Впоследствие БСП се обяви срещу ратификацията ѝ от Народното събрание. Социалистите искаха и да се проведе национален референдум за Истанбулската конвенция, но  предложението бе отхвърлено  от депутатите. По-късно на фона на протести и прокарване на несъществуващи в документа тези за въвеждане на гей бракове и заплаха от \"трети пол\" и управляващите дадоха заявка, че ще отложат разглеждането ѝ от парламента. След това премиерът Бойко Борисов обяви, че партия ГЕРБ ще оттегли решението си за конвенцията, защото  нямало да носят сами пасива . Истанбулската конвенция съдържа серия мерки срещу домашното насилие и въвежда понятия, които целят да разчупят половите стереотипи заради схващането, че те често са в основата на случаи както на насилие, така и на дискриминация. Документът указва, че държавите следва да предприемат законодателни и други мерки, за да \"предотвратят всякакви форми на насилие\" по полов признак, било то семейно, домашно, заради конфликти и т.н., както и насилие, способствано от социални и културни стереотипи. Повече за заложеното в документа четете  тук .", "date": "2018.07.17", "title": "Конституционният съд ще се произнесе за Истанбулската конвенция след десет дни"}
{"url": "https://www.dnevnik.bg/analizi/2018/07/17/3283329_helzinkski_gastroli_putin_i_trump_v_roliata_na/", "text": "Царе на какво? Нали не знаем какво са си говорили! На комедията? Може, ако в духа на Аристотел наречем комедия всичко, което не е трагедия, защото не е завършило със смърт.  Срещата в Хелзинки  не се увенча със смърт, засега. И Путин, и Тръмп са отлични актьори, стилът им варира от леко пошъл до тежко вулгарен, но това ги прави широко популярни и им печели масови ръкопляскания. Това - на пръв поглед. На втори поглед комичното започва да изглежда трагично и, да, вещае смърти. Вторият поглед ще разкрие, че привидно подигравателното етикетиране \"царе\", щом става дума за избрани президенти, не е просто подигравка, а отпраща към една гротескна реалност. Царете единолично са решавали за живота на своя свят – но през Средновековието. Погледах и почетох коментари – не се натъкнах на нито един човек, който да се попита какво всъщност са говорили двамата на осем очи (като добавим преводаческите). Всички коментират собствения коментар на двоицата комедианти за тяхната собствена среща. Все едно, че си имаме работа с честни мъже, а не с многократно доказани публични лъжци. Тайната дипломация бе международна институция, уличена в историческа трагична вина за Първата световна война; когато това се повтори и за Втората световна война, в света след 1945 тайната дипломация беше отречена. Защото се оказа занимание, полезно за царете – фюрерите – секретарите на комунистически партии, но пагубно за народите им. Днес пред очите ни двама президенти възстановяват тази пагубна за нас и твърде удобна за тях практика. Липсата на информация от срещата на Тръмп и Путин насаме – това е главната информация. Дотам го докарахме, да се молим шпионите да ни спасяват от лъжите на едно бивше ченге и един вечен далавераджия. Липсата на информация от \"тъмната стаичка\" на срещата, макар некоментирана, е усетена. И несигурността в оценките е всеобща. За мен най-добре е изразил това един патетичен защитник на Доналд Тръмп, конгресменът републиканец Марк Медоуз. След като оправдава, та оправдава съпартиеца си  , той прави следното обобщение, объркано и объркващо (граматиката също не е за пример, но посланието се долавя, а това за Марк и електората му очевидно е достатъчно): \"Да правим далекообхватни заключения от една пресконференция, не мисля, че е индикация къде стоим като нация, къде е този президент [т.е. Тръмп] или какви действия се изискват от нас.\" Именно (ако коментирах в тон, щях да напиша \"хименно\"). Истината понякога глаголи чрез устата на младенците и партийните назначенци за лично лоялни депутати. На нормален български (и американски) този човек казва: дори да си мислим, че сме разбрали нещо от думите на президентската двойка – нищо не сме разбрали: нито за позицията на САЩ, нито за позицията на Тръмп, нито какво вождът (Тръмп) ще поиска от нас (американците) вследствие на разговорката си с Путин. Че не сме разбрали е правилно. Ибо думите на президентите са неизповедими! Тук лоялният слуга на първия слуга на народа го вдига над цар – чак до Бог. На такива ли ще вярваме? ", "date": "2018.07.17", "title": "Хелзинкски гастроли: Путин и Тръмп в ролята на средновековни царе"}
{"url": "https://www.dnevnik.bg/bulgaria/2018/07/17/3283348_putnata_agenciia_obiasni_zashto_e_ogranichila/", "text": "Агенция \"Пътна инфраструктура\" припомня, че се извършва ремонт на носещите колони на виадукт \"Коренишки дол\" на 36-и км на АМ \"Хемус\", който започна на 20 април. В момента движението по моста в посока София се осъществява двупосочно в платното за Варна. Работи се по съоръжението в посока София, като се ремонтират стълбове 3, 4, 5 и 6, обясняват от агенцията. Движението е ограничено, за да се намалят вибрациите от преминаващите превозни средства. По този начин се осигурява безопасна работа на строителите, работещи по стълбовете на съоръжението. Агенция \"Пътна инфраструктура\" прави това уточнение по повод запитвания от граждани за ремонтните дейности, извършвани в района, се уточнява в съобщението. Пътната агенция благодари на шофьорите за търпението за причинените неудобства, които обаче са наложителни, за да се пътува удобно и безопасно по съоръженията, необновявани от построяването им през 1986 г., посочва агенцията. До завършване на ремонтно-възстановителните работи трафикът е пренасочен двупосочно в платното за Варна. Осигурени са по една лента за Варна и една за София. Скоростта е ограничена до 50 км/ч. Необходимо е шофьорите да карат внимателно, да не предприемат изпреварвания в участъка и да спазват стриктно поставената сигнализация и въведеното ограничение на скоростта. Отново с цел да се ограничи натоварването на виадуктите в ремонт, движението на тежкотоварните камиони над 12 т по АМ \"Хемус\" е ограничено в отсечката от 30-т до 47-и километър. Те се отклоняват при 30-и км. Агенцията припомня, че гражданите могат да получават информация за актуалната пътна обстановка от безплатното мобилно приложение LIMA, от интернет страницата на АПИ –  www.api.bg , lima.api.bg, както и по всяко време от денонощието на тел. 0700 130 20 в АПИ.", "date": "2018.07.17", "title": "Пътната агенция обясни защо е ограничила скоростта при виадукт на \"Хемус\""}
{"url": "https://www.dnevnik.bg/evropa/2018/07/17/3283297_galup_borisov_e_nai-odobriavaniiat_lider_v_stranite_ot/", "text": "След българското европредседателство страните от Западните Балкани чувстват България по-близка, дори и на фона на факта, че големите държави в ЕС не дадоха особено ясна перспектива на тези общества. Българският принос е усетен и страните от Западните Балкани са възприели по-скоро позитивно българската роля. Това се отразява и във възприятията за българския премиер, който в последната година повишава разпознаваемост в страните от Западните Балкани и сред тези шест общества сега се ползва с най-високо доверие от останалите глави на изпълнителната власт в региона. Това са данните от изследване в Западните Балкани, проведено от компаниите членове на Световната асоциация \"Галъп интернешънъл\". Изследването е част от Програмата за регионални изследвания на \"Галъп интернешънъл\". Обхваща над 6 хиляди души в Македония, Косово, Сърбия, Албания, Босна и Херцеговина и Черна гора. В тези страни са проведени национално представителни изследвания по методите лице в лице и телефонно интервю при извадки от около хиляда души във всяка страна. Помогна ли България  В страните от Западните Балкани надделяват онези, които смятат, че България помага за европейската интеграция на страната им (58% сега при 54% миналата година) срещу онези, които смятат, че България не помага (42% сега при 46% миналата година). По време на европредседателството България постави акцент върху темата за Западните Балкани. В Албания 81% споделят мнението, че България помага. В повечето останали страни дяловете на съгласните се движат около 50%, а в Черна гора делът е 58% и расте с 10 пункта спрямо предната година, съответно с 10 пункта намалява делът на обратната опция. В Македония сред местната албанска общност мненията са силно положителни – 76% оценки, че България помага, и ръст от 40 пункта спрямо предходната година. Сред останалите в страната обаче мненията са поляризирани и това се дължи на яростната и равностойна политическа битка между двете основни партии в страната. В Косово оценките също са по-умерени.  Оценките за позитивен принос идват на фона на иначе неясната перспектива, която Брюксел и големите европейски столици очертаха за Западните Балкани. Заради  тази неяснота  няма и съществена промяна в последната една година в очакванията на западнобалканските общества кога ще бъдат приети в ЕС. Най-голям е оптимизмът сред албанските общности на Балканите. Доверие в лидери Българските усилия за Западните Балкани са довели до ръст в последната година на запознатостта с Бойко Борисов. Неразпознаваемостта му намалява чувствително с 16 пункта за една година. През 2018 г. общата положителна минус общата отрицателна оценка за Борисов дава резултат от +22, с което Борисов е в най-изгодна позиция спрямо лидерите в региона. Сравнително високи положителни оценки например има и турският президент Реджеп Тайип Ердоган, но там и отрицателните оценки са високи и разликата между положителни и отрицателни е +10. Освен това при Ердоган в последната година растат по-скоро негативните оценки. Срещата през май Общо 44% от населението на Западните Балкани, или над 6 милиона души, смятат себе си за най-общо запознати с темата за  майската среща ЕС – Западни Балкани . Половината от тях намират себе си за запознати с резултатите. Дяловете са чувствителни, като се има предвид, че резултатите на подобни срещи обикновено остават далеч от ежедневието на хората. Инициативата за тази среща министър-председателя Бойко Борисов се оценява по-скоро позитивно. Сред запознатите с резултатите от срещата навсякъде преобладават позитивните равносметки.", "date": "2018.07.17", "title": "\"Галъп\": Борисов е най-одобряваният лидер в страните от Западните Балкани"}
{"url": "https://www.dnevnik.bg/detski_dnevnik/2018/07/17/3283352_uchebnicite_po_novite_programi_za_tri_klasa_sa_odobreni/", "text": "Проектите учебниците по новите програми за трети, седми и девети клас вече са одобрени от учители от цялата страна. Одобрени са и проекти за учебници по чужд език за нива А1 и В1 от Европейската езикова рамка, както и на учебници за пети клас по испански и италиански език, съобщиха от Министерството на образованието и науката (МОН). Обща оценка \"Приложим в практиката\" са получили 60 проекта за трети клас, 4 - за пети клас, 91 - за седми клас, 79 - за девети клас, и 44 - по чужд език за нивата А1 и B1. Предстои те да бъдат одобрени със заповеди на министъра на образованието и науката Красимир Вълчев. Списъкът с утвърдените учебници и учебни комплекти ще бъде публикуван в рубриката \"Учебници\" на официалната страница на министерството. Общите оценки бяха представени днес пред вносителите на проектите. Тези, чиито варианти са одобрени, трябва да подадат заявление в МОН за разпространение в училищата в страната за следващата учебна година. На официалната страница на министерството ще бъде публикуван и график на дейностите за осигуряване на учебници и учебни комплекти за безвъзмездно ползване от учениците от трети, пети и седми клас. Към графика ще бъде приложен и образец на заявки за необходимите количества. Безплатните учебници за учениците до седми клас се избират от учителите, които преподават по съответния учебен предмет, след съгласуване с обществения съвет. Учебниците, учебните комплекти и помагалата, които не се предоставят безвъзмездно, също се избират от учителите, които преподават в паралелката по съответния учебен предмет или модул.", "date": "2018.07.17", "title": "Учебниците по новите програми за три класа са одобрени"}
{"url": "https://www.dnevnik.bg/photos/2018/07/17/3283235_fotogaleriia_svatbeniiat_festival_galichnik/", "text": "В планинското македонско село Галичник, намиращо се близо до границата с Албания, сватбеният ден на Златко Димовски започва традиционно.", "date": "2018.07.17", "title": "Фотогалерия: Сватбеният фестивал \"Галичник\""}
{"url": "https://www.dnevnik.bg/sport/2018/07/17/3283362_voleibolniiat_levski_si_postavi_visoki_celi_s/", "text": "Волейболният \"Левски\" назначи италианец за ръководител на детско-юношеската си школа. Андреа Буратини идва с договор за три години, посочиха сините. От \"Левски\" посочват, че този ход показва ясно амбициите им за изграждане на най-добрата школа в България. Миналия сезон клубът завърши на първо място по спечелени отличия в отделните възрастови групи на мъжкото направление. \"Ръководството на клуба се надява с привличането на италианския треньор да бъде продължена тази възходяща линия и да бъдат изградени още много състезатели, които да носят синята фланелка\", се казва в информацията до медиите. \"Много се вълнувам от това ново предизвикателство в живота ми. Определено ми допадна чудесният проект на \"Левски София\" и нямам търпение да започна работа с клуба\", каза Буратини пред сайта на клуба. Той е очакван в София в началото на август. От клуба го определят, като един от най-известните и успешни треньори за подрастващи на Италия. В продължение на девет сезона Буратини е бил главен треньор в школата на \"Тренто\". Специалистът има близо 20 спечелени титли като наставник на различни клубове във възрастовите категории до 14, до 16 и до 20 г. През сезон 2004-05 е треньор на мъжкия отбор на \"Тренто\" и го извежда до участие в плейофите. От 2013 г. Буратини е ръководител на волейболното училище към италианската федерация и обучава треньори. В момента четирима състезатели, изградени от него, са в италианския национален отбор - Симоне Джанели, Габриеле Нели, Тициано Мацоне и Микеле Федрици, посочват сините. Буратини ще отговаря за школата на сините и ще води отборите за юноши-старша и юноши-младша възраст. Досегашният наставник в тази възраст – Лъчезар Рангелов, остава в клуба като помощник на Буратини и ще има възможността да черпи от огромния му опит.", "date": "2018.07.17", "title": "Волейболният \"Левски\" си постави високи цели с назначаването на италианец за шеф на школата"}
{"url": "https://www.dnevnik.bg/ot_vas/novini_ot_vas/2018/07/17/3283364_kogato_obshtinata_si_svurshi_rabotata/", "text": "Сигнал за изоставени боклуци и строителни материали е качен в платформата \"Гражданите\" и след това е разрешен от община \"Слатина\", София. Вижте сигнала  .", "date": "2018.07.17", "title": "Когато общината си свърши работата"}
{"url": "https://www.dnevnik.bg/photos/2018/07/17/3283290_fotogaleriia_nai-dobrite_kadri_ot_svetovnoto_po_futbol/", "text": "След 32 дни, 64 мача и 169 гола световното първенство по футбол в Русия завърши с титла за Франция. Представяме ви селекция на \"Ройтерс\" от най-добрите снимки от 21-ия шампионат на планетата.", "date": "2018.07.17", "title": "Фотогалерия: Най-добрите кадри от световното по футбол в Русия"}
{"url": "https://www.dnevnik.bg/na_put/2018/07/17/3283397_bulgarski_turisti_veche_mogat_da_putuvat_do_kitaiskiia/", "text": "От 1 май 2018 г. гражданите на 59 страни, сред които и България, ще могат да пребивават до 30 дни, без необходимост от издаване на виза, на територията на остров Хайнан, Китайска народна република, съобщи външното министерство. Безвизовият режим е валиден за граждани, притежатели на обикновени паспорти, само при условие, че най-малко 48 часа преди пристигането си на острова те са регистрирали в една от туристическите компании, препоръчани от Асоциацията на туристическите агенции в Хайнан.", "date": "2018.07.17", "title": "Български туристи вече могат да пътуват до китайския остров Хайнан без визи"}
{"url": "https://www.dnevnik.bg/sviat/2018/07/17/3283395_rusiia_e_osudena_v_strasburg_za_neefektivno/", "text": "Европейският съд за правата на човека (ЕСПЧ) уважи днес жалбата на децата, майката и сестрата на убитата руска журналистка Анна Политковская, които твърдяха, че властите в Русия не са разследвали ефективно престъплението. За изминалите вече 13 години от убийството следствието така и не установи кой е поръчителят и не са предприети достатъчно мерки за цялостно и ефективно разследване, поради което се постановява Русия да плати на близките обезщетение в размер на 20 000 евро. Съдът отбелязва осъждането на 6 мъже, които са посочени като непосредствени изпълнители и организатори на нападението в блока, където живееше журналистката. Но \"разследването на подобно убийство не може да се смята адекватно, ако не са положени никакви усилия за откриване на лицето, което е поръчало и платило това убийство\", се казва в решението на ЕСПЧ. Съдът в Страсбург припомня как руските власти дълго поддържаха теорията, че убийството е поръчал живеещият в Лондон олигарх Борис Березовски, но \"така и не бяха предоставени никакви документални доказателства за това, не беше предоставена подробна информация за международното искане на помощ, които да са били изпратени във връзка с тази теория, не беше обяснено какви следствени действия са предприети, за да се хвърли светлина върху ролята на г-н Березовски в престъплението\". В крайна сметка руското правителство така и не обясни пред ЕСПЧ защо следствието все пак е решило да се фокусира върху тази единствена версия. Затова съдът препоръчва на Русия да проучи твърденията на жалбоподателите, че към убийството може да са причастни длъжностни лица от Федералната служба за сигурност (контраразузнаването) на Русия или представители на администрацията на Чечения, с която бяха свързани най-ярките разследвания на Политковская. Съдът посочва още, че разследването се е влачило \"без убедителни причини\" и \"като цяло държавата не е изпълнила изискването за надлежно и оперативно разследване\". Жалбата от роднините на Анна Политковская бе подадена през 2007 г., след което в хода на съдебните процеси по убийството тя бе допълвана. Ако Русия не обжалва решението на ЕСПЧ, то влиза в сила след 3 месеца и както роднините, така и редакцията на \"Новая газета\", където работеше Политковская, заявяват, че ще искат то да бъде приложено докрай, т.е. да бъде посочен и съден поръчителят на убийството. Изданието изброява част от фактите по разследването: - разследването за поръчителя е отделено от това за убийството и е предадено на по-ниско ниво - няма никакъв държавен контрол над хода на разследването - на близките и адвокатите им не се дава информация за състава на следствената група, за следствените действия и за назначените експертизи - не е известно дори името на следователя, който води това дело - роднините и колегите на Политковская се съмняват, че изобщо съществува подобна следствена група за издирване на поръчителя.", "date": "2018.07.17", "title": "Русия е осъдена в Страсбург за неефективно разследване на убийството на Анна Политковская"}
{"url": "https://www.dnevnik.bg/evropa/2018/07/17/3283404_za_kakvo_se_dogovori_es_v_nai-goliamoto_si_turgovsko/", "text": "Председателите на Европейската комисия и на Европейския съвет Жан-Клод Юнкер и Доналд Туск, и японският министър-председател Шиндзо Абе  подписаха днес в Токио  споразумение за икономическо сътрудничество между ЕС и Япония. Това е най-мащабното търговско споразумение, договаряно някога от ЕС. То създава зона за свободна търговия, която обхваща над 600 милиона души и почти една трета от световния БВП, се посочва в съобщение на Еврокомисията. Споразумението ще премахне много голяма част от възлизащите на един милиард евро мита, плащани всяка година от дружествата от ЕС, които изнасят за Япония, както и дългогодишни правни пречки, например за автомобилите. То ще отвори японския пазар, който наброява 127 милиона потребители, за износа на селскостопански изделия от ЕС и ще увеличи възможностите за износ на ЕС в други области. Ето още няколко ключови части от споразумението: За износа на селскостопански стоки от ЕС то: - премахва японските мита за много сирена, например гауда и чедар, които сега са 29.8 на сто, както и върху износа на вино (досега средно 15 на сто); - дава възможност на ЕС значително да увеличи износа си на говеждо месо за Япония, а за преработено свинското месо ще бъде въведена безмитна търговия и почти безмитна - за прясното месо; - дава закрила в Япония на над 200 висококачествени европейски селскостопански стоки, носители на т.нар. географски означения, както и на избрани японски географски означения в ЕС. Споразумението отваря и пазарите на услуги, особено в областта на финансите, електронната търговия, далекосъобщенията и превозите. То осигурява на дружествата от ЕС достъп до големите пазари на обществени поръчки в 48 големи града в Япония и премахва пречките пред обществените поръчки в железниците на национално равнище. Уреждат се особено чувствителни за ЕС въпроси, например в автомобилостроенето, като се въвеждат преходни срокове с продължителност до седем години до премахването на митата. Споразумението съдържа подробна част за търговията, поставя много високи изисквания за труда, безопасността, опазването на околната среда и защитата на потребителите и включва всеобхватни защитни мерки в областта на обществените услуги. Що се отнася до защитата на данните, ЕС и Япония вчера приключиха преговорите, които ще допълнят споразумението за икономическо партньорство. Те се договориха да признаят взаимно системите си за защита на данните за равностойни, и по този начин ще се създаде най-голямото пространство в света с безопасно движение на данни. Предстои споразумението да бъде одобрено от Европейския парламент и от парламента на Япония, след което то би могло да влезе в сила от догодина. Продължават преговорите с Япония за изискванията за защита на инвестициите и решаването на спорове в тази област. /БТА", "date": "2018.07.17", "title": "За какво се договори ЕС в най-голямото си търговско споразумение"}
{"url": "https://www.dnevnik.bg/politika/2018/07/17/3283411_sled_akciiata_na_bsp_protiv_istanbulskata_konvenciia/", "text": "Няколко месеца, след като  БСП се обяви срещу ратификацията на Истанбулската конвенция , а  Партията на европейските социалисти (ПЕС) определи това като трагична грешка , мисия на европейската левица ще дойде у нас, за да проучи случая. Утре в България пристигат генералният секретар на ПЕС и депутат в германския Бундестаг Ахим Пост и председателят на Женската организация на ПЕС  Зита Гурмай , съобщиха от \"Позитано\" 20. \"Визитата има за цел да провери на място ситуацията с домашното насилие в България, отношението към жените, станали жертва на дискриминация или насилие, и да продължи започнатия диалог за Истанбулската конвенция с БСП. Участниците в проучвателната мисия па ПЕС ще имат в София и официална среща с председателя на БСП, Изпълнителното бюро на партията и ръководството на парламентарната група на българските социалисти\", се посочва в съобщението.  Решението европейските социалисти да изпратят проучвателна мисия в България бе взето през март, а съставът й бе определен преди месец. ", "date": "2018.07.17", "title": "След акцията на БСП против Истанбулската конвенция ПЕС ще проучва домашното насилие у нас"}
{"url": "https://www.dnevnik.bg/bulgaria/2018/07/17/3283406_chasten_samolet_minal_prez_letishte_sofiia_bez/", "text": "Частен самолет с петима души не бил проверен от граничната полиция на столичното летище. Самолетът е излетял от Габрово с междинно кацане в София на път за Гърция, обясни главният секретар на МВР Младен Маринов днес. Повод за думите му стана изказване на председателя на АБВ Румен Петков по време на пресконференция. Той заяви, цитиран от \"Фокус\", че \"на 13 юли 2018 г. самолет е излетял от летище \"София\" без проверка от граничните власти - ще бъда щастлив, ако ме опровергаят\". Допълни, визирайки вътрешния министър Валентин Радев, че \"ако това е вярно, \"любимец 13\" просто трябва да си ходи. Иначе става въпрос за неспособността на министър-председателя да създаде условия българските граници да бъдат ефективно управлявани на летището. Всичките ни приказки, че сме готови за Шенген, този министър ги разрушава с всички сили, които има под ръка\". От МВР потвърдиха информацията, но казаха, че вината не е на Гранична полиция. Ставало дума за грубо нарушение от наземния оператор, който не е уведомил граничните власти за кацането на самолета. Започнато е разследване по случая. Летищните оператори и Гранична полиция се събират на съвещание утре. Директорът на Гранична полиция Светлан Кичиков допълни, че МВР е уведомило веднага гръцките власти, самолетът бил проверен и не е открито нищо нередно. По-късно от пресцентъра на летище \"София\" съобщиха, че по случая се извършва проверка. \"Полетът е пристигнал от летателна площадка \"Драгановци\" и същия ден в 16:48 ч. е излетял за Скиатос, Гърция\", се казва в съобщението. Там се допълва, че по предварителни данни става дума за човешка грешка, свързана с обслужването на полета от наземния оператор. До изясняване на обстоятелствата по случая той е с отнет служебен пропуск и е отстранен от изпълняване на служебните задължения. На 20 март пътниците на полет от Париж до София, изпълняван от авиокомпания \"България еър\", бяха  допуснати на територията на страната  без задължителните гранична и паспортна проверка. За случая се разбра няколко дни по-късно. Вътрешният министър разпореди две проверки след инцидента и  с три месеца закъснение  бяха наказани 13 души.", "date": "2018.07.17", "title": "Частен самолет минал през летище София без гранична проверка"}
{"url": "https://www.dnevnik.bg/evropa/2018/07/17/3283413_ispaniia_izmesti_italiia_po_broi_na_prieti_migranti/", "text": "Испания измести Италия като държава, през която влизат най-много мигранти, прекосили Средиземно море, съобщи Международната организация по миграция (МОМ), цитирана от ДПА. От началото на годината до 15 юли на испанските брегове са пристигнали 18 016 мигранти при 16 566 в Италия и 14 678 в Гърция, посочи на брифинг агенцията на ООН. В Испания потокът от мигранти, идващи по море, се е утроил в сравнение със същия период на миналата година. В Италия броят на мигрантите, дошли с лодки, е спаднал с над 80 процента, а в Гърция броят на пристигналите се е увеличил с над 50 на сто. МОМ каза, че броят мигранти в Испания е скочил през последния месец и половина и сега пристигат средно по 220 души дневно, сравнено с 54 на ден през първите пет месеца на 2018 г. В Италия спадът на новопристигащите съвпадна с встъпването в длъжност през юни на популисткото правителство, което започна борба срещу новите мигранти. Италианският вътрешен министър Матео Салвини  забрани на кораби на благотворителни организации  да отвеждат спасени мигранти в италиански пристанища и предложи всички, спасени в морето, да бъдат връщани в Либия. /БТА", "date": "2018.07.17", "title": "Испания измести Италия по брой на приети мигранти, прекосили Средиземно море"}
{"url": "https://www.dnevnik.bg/biznes/2018/07/17/3283478_ot_nap_konfiskuvat_oborotite_na_zadlujneli_kum/", "text": "Екипи на НАП са направили неочаквани проверки на търговски обекти по Южното Черноморие и са конфискували оборотите на 11 заведения и магазини, с просрочени задължения към агенцията, съобщи БТА. Принудителните действия ще продължат докато фирмите не започнат да плащат старите си дългове към приходното ведомство. От началото на месец юли екипи от звеното \"Фискален контрол\" са проверили 686 търговски обекта по Южното Черноморие, като в 530 от тях не са намерени нарушения.", "date": "2018.07.17", "title": "От НАП конфискуват оборотите на задлъжнели към агенцията търговски обекти"}
{"url": "https://www.dnevnik.bg/sviat/2018/07/17/3283409_rusiia_triabva_da_plati_50_000_evro_na_osudenite_za/", "text": "Общо 50 хиляди евро обезщетение трябва да плати Русия по дело на три от участничките в т.нар. пънк-молебен, който групата Pussy Riot организира пред олтара на катедралата \"Христос Спасител\" в Москва през 2012 г. Това постанови днес Европейският съд за правата на човека (ЕСПЧ), според който Мария Альохина и Надежда Толоконникова трябва да получат по 16 000 евро, а Екатерина Самуцевич - 5 хиляди. Освен това руската държава трябва да възстанови и разходите по делото в размер на почти 12 000 евро. Заради акцията си от февруари \"Богородице, прогони Путин\" те бяха арестувани през март и осъдени през август за хулиганство. Всяка получи по две години затворническа колония, но скоро присъдата на Самуцевич бе променена на условна. Съдът признава Русия за виновна за това, че е нарушила Европейската конвенция за забрана на изтезанията, за достатъчно бързо изправяне на задържания в съда, на правата на справедлив съдебен процес и на адвокатска защита в наказателно дело, както и на свободата за изразяване на мнение. Адвокат на трите участнички в акцията заяви, че те са удовлетворени от решението, защото съдът е уважил всеки пункт от жалбата.", "date": "2018.07.17", "title": "Русия трябва да плати 50 000 евро на осъдените за \"пънк-молебена\" на Pussy Riot"}
{"url": "https://www.dnevnik.bg/bulgaria/2018/07/17/3283426_rumen_hristov_shte_tursi_koaliciia_s_hora_koito_nosiat/", "text": "Новият председател на СДС  Румен Христов заяви своята готовност да се търси обединение с хора, които са част от автентичната десница. Като свои приоритети той посочи стягане на редиците на партията и осъществяване на финансова ревизия. \"Основната ни задача е да потърсим коалиция с хората, които носят синия пламък, преди да потърсим коалиция с партийни структури\", коментира той по време на пресконференция, цитиран от \"Фокус\". \"Ние сме опозиция на ГЕРБ и \"Обединени патриоти\", няма как да бъдем други. Целта ни е да потърсим отново тези избиратели, които гласуват или за представители на автентичната десница, каквато е СДС, или не гласуват\", поясни той и допълни, че иска да се отправят послания и да се реагира на важните теми, защото само така десницата може да си върне доверието на избирателите си. Ден по-рано преизбраният за зам.-председател на СДС Костадин Марков обяви в социалната мрежа \"Фейсбук\", че напуска поста си, защото има основание да смята, че партията ще бъде водена към коалиция с \"Обединени патриоти\" и декларира, че ще се бори с всички сили срещу такова решение. Марков, посочва, че е подкрепя опонента на Румен Христов в битката за лидерския пост и не може да се пренастрои да работи с новия председател. Той дава да се разбере, че очаква все пак да остане член на тясното ръководство на партията - Националия изпълнителен съвет.  Председателят на СДС, който е бивш министър на земеделието, заяви, че СДС са поискали оставката на директора на агенцията по безопасност на храните Дамян Илиев заради усложнената ситуация със заразата с чума по дребните преживни животни.", "date": "2018.07.17", "title": "Новият лидер на СДС ще търси коалиция с хора, които носят синия пламък"}
{"url": "https://www.dnevnik.bg/sport/2018/07/17/3283392_svetovnoto_v_chisla_koi_rekordi_padnaha_v_rusiia/", "text": "В продължение на 31 дни световното първенство по футбол беше в центъра на вниманието. Мондиалът донесе множество емоции за футболните запалянковци благодарение на някои паметни мачове и подобрени рекорди. Надпреварата в Русия, която завърши в неделя с  триумф на Франция , счупи част от постиженията на световните финали. Ето какво показва равносметката от първенството.  - Нападателят Оливие Жиру не вкара гол на шампионата, но с присъствието си на терена изигра ключова роля за  спечелването на световната титла от Франция . Футболистът на \"Челси\", който записа 546 игрови минути в Русия, допринесе със способността си да печели борбата за първа топка и да ангажира вниманието на съперника около себе си. - Само един мач от мондиала завърши без отбелязан гол. Това е най-малкият брой нулеви равенства в турнира, откакто участниците бяха увеличени от 24 на 32 през 1998 г.  -  Килиан Мбапе  стана едва вторият тийнейджър, който се разписва два пъти в мач от световното и вкарва във финалния двубой. 19-годишният французин се нареди до легендата на Бразилия Пеле от 1958 г.  - Селекционерът на Франция Дидие Дешан е третият, който триумфира с трофея като футболист и треньор. Дешан беше част от състава на \"петлите\" през 1998 г., като с подобно постижение са още бразилецът Марио Загало и германецът Франц Бекенбауер.  - Само четири червени картона бяха показани на първенството в Русия. По най-малък брой изгонени играчи шампионатът се нарежда шести, но е и най-добрият по този показател от 1978 г.  -  Капитанът на Мексико Рафаел Маркес  стана едва вторият полеви футболист след германеца Лотар Матеус, който играе на пет световни първенства. След шампионата в Русия той прекрати кариерата си в националния отбор.  - На шесто поредно световно наградата за най-добър играч в турнира спечели футболист, който не е част от отбора шампион. В Русия  \"Златната топка\" беше връчена на Лука Модрич  от Хърватия. - Седем гола бяха отбелязани в най-резултатните двубои на шампионата. Те дойдоха във вторите мачове от група G - победата на Белгия срещу Тунис с 5:2 и на Англия срещу Панама с 6:1, и в осминафинала между Франция и Аржентина (4:3).  - Шампионатът ще бъде запомнен с голямото добавено време, което най-често беше пет минути. Това даде възможност за отбелязването на девет гола след 90-ата минута.  - Рекордните десет различни футболисти се разписаха за Белгия на мондиала в Русия. \"Червените дяволи\" също станаха най-резултатният отбор в надпреварата с 16 попадения.  - Общо 12 автогола паднаха на световното в Русия, което е двойно повече спрямо предишния рекорд от 1998 г.  - За пръв път на световни финали беше използвана  системата за видеоповторения (VAR ), като употребата ѝ доведе до отсъждането на рекорден брой дузпи. Цели 29 бяха наказателните удари в Русия, което подобри с 11 предишния рекорд от 1998 и 2002 г. -  Кристиано Роналдо  стана най-възрастният играч, който отбелязва хеттрик на световни финали. На 33 години и 130 дни португалецът се разписа три пъти при зрелищното равенство срещу Испания в групите.  - Световното в Русия може да се похвали с най-голям брой попадения в елиминационната фаза. В 16-те мача бяха отбелязани 45 гола, с един повече от първенствата през 1954 и 1994 г. - Общо 73, или 43%, от всички попадения на шампионата в Русия паднаха след статични положения, което е рекорд в историята на световните финали. Англичаните бяха най-силният отбор по този показател, като девет от 12-те им гола дойдоха при статични ситуации.  - Мондиалът в Русия остана на две попадения от рекорда за най-много отбелязани голове, поставен през 1998 и 2014 г.. В Русия бяха вкарани общо 169, което прави по 2.64 попадения на мач.  - Броят на жълтите картони в турнира. За пръв път в историята на световни първенства картоните се оказаха критерий, който определи участник в директните елиминации. Япония изпревари Сенегал само защото получи един жълт картон по-малко в трите си мача.", "date": "2018.07.17", "title": "Световното в числа: кои рекорди паднаха в Русия"}
{"url": "https://www.dnevnik.bg/evropa/2018/07/17/3283431_makron_obeshta_da_obrushta_poveche_vnimanie_na/", "text": "Френският президент Еманюел Макрон увери синдикатите и работодателите, че втората му година на власт ще бъде \"нов етап\" в управлението му, по време на който ще се консултира с тях повече, след като в голяма степен ги игнорираше през първата си година като държавен глава, предаде \"Ройтерс\". \"Президентът каза: \"През първата година от мандата ми трябваше да разблокирам определени ситуации, бързах, това беше мое решение и аз не се извинявам за него\", заяви след разговори с Макрон Франсоа Аселен, ръководител на Конфедерацията на малките и средните предприятия CPME. \"Сега навлизам в нов етап, в който ще трябва да разчитам повече на социалните партньори\", е казал още Макрон по думите на Аселен. Държавният глава прокара серия от промени през първите си 12 месеца на власт, включително мащабна реформа на трудовия кодекс, която мина през парламента чрез специални укази и предизвика недоволството на синдикатите. Президентът, който бе избран с обещанието да не бъде нито ляв, нито десен, бе подложен на натиск да обърне по-голямо внимание на исканията на левите избиратели след решения като това да премахне \"данък богатство\", което му спечели прозвището \"президент на богатите\" и навреди  на рейтинга му .", "date": "2018.07.17", "title": "Макрон обеща да обръща повече внимание на синдикатите"}
{"url": "https://www.dnevnik.bg/politika/2018/07/17/3283473_bsp_pishe_viziia_za_ikonomikata_obrazovanieto_i/", "text": "БСП подготвя партиен документ за развитието на България в четири приоритетни сфери - икономика и доходи, регионално развитие, здравеопазване и образование. Визията на социалистите ще бъде обсъдена на национално съвещание в събота. В документа се очаква да бъдат разписани някои от вече представените идеи на левицата, обявиха социалисти. Сред тях са по-голямо присъствие и контрол на държавата над икономиката, мораториум за частни болници и отмяна на принципа \"парите следват ученика\". Основната цел на мерките, които ще бъдат предложени, е повишаване на доходите на хората, твърдят от \"Позитано\" 20.", "date": "2018.07.17", "title": "БСП пише визия за икономиката, образованието и здравеопазването у нас"}
{"url": "https://www.dnevnik.bg/evropa/2018/07/17/3283477_puchdemon_osnova_novo_dvijenie_za_nezavisimost_na/", "text": "Ново обединено сепаратистко движение бе основано в Каталуня начело с бившия регионален лидер Карлес Пучдемон и неговия наследник на поста Ким Тора и вече има хиляди членове, предаде ДПА, цитирана от БТА. След като манифестът за създаването на \"Национален зов за републиката\" бе прочетен на церемония в Барселона късно снощи, 3500 души заявиха, че веднага искат да станат членове на движението. До тази сутрин броят им вече достигна 13 000, според сепаратистки политици, цитирани от испански медии. Групата е описана като организация, която ще се превърне в \"истинско място за срещи на политическите и гражданските актьори на суверенитета\", а впоследствие и в политическа партия. Пучдемон,  който сега е в Германия , основа движението заедно с  Ким Тора  и Жорди Санчес, който в момента е в затвора заради ролята си в организирането на референдума за независимост, обявен за незаконен от Мадрид. \"Ние сме силни, когато действаме цялостно и в единство\", каза снощи Пучдемон по видеовръзка от Германия. Очаква се новото движение да стане политическа партия през есента. В автономната област сега има най-малко три сепаратистки партии, като тази на Пучдемон е най-голямата. Една от другите по-големи сепаратистки партии - Републиканска левица, заяви, че не иска да бъде част от новото движение.", "date": "2018.07.17", "title": "Пучдемон основа ново движение за независимост на Каталуня"}
{"url": "https://www.dnevnik.bg/sport/2018/07/17/3283467_bulgariia_e_pred_ugrozata_da_propusne_shahmatnata/", "text": "Тежките сътресения в българския шахмат могат да доведат до неучастие на България в олимпиадата в Батуми. Това предупреди един от хората, участвали в ръководството на шахматната федерация, и депутат от БСП Васил Антонов. Той посочи, че все още няма гаранция, че България ще заяви свой отбор в срока, който изтича на 23 юли. По думите му част от българските гросмайстори вече са картотекирани за други държави. В шахматните среди има твърдения, че Веселин Топалов ще играе за Испания, а Антоанета Стефанова - за Италия. Наскоро  бившата световна шампионка каза пред \"Дневник\", че се надява на положителен развой . \"През юни получих вашето писмено уверение, че ще предприемете всички необходими действия, за да има българско представителство на престижния шахматен форум. Към днешна дата такива няма - липсва сформиран национален отбор, липсват и средства за обезпечаването му\", казва Антонов в писмо, адресирано до министъра на спорта Красен Кралев и до съпредседателя на шахматната федерация Руслан Тошев. \"Дневник\" потърси министерството на спорта до момента за отговор, но до момента няма такъв. В последните седмици министерството загуби две дела, свързани с шаха, които затвърдиха управленската криза в спорта, в който България спечели две световни титли преди малко повече от 10 години. От една страна,  бившата федерация, ръководена от Силвио Данаилов, спечели дело , че министерството неправомерно е отказало да ѝ поднови лиценза. От друга, по делото, свързано с новите две сдружения, искащи да управляват шаха,  съдът реши, че министерството трябва да започне наново процедурата заради допуснати нарушения . В допълнение България е изключена от европейския шахматен съюз и международната федерация и е много вероятно всички български състезатели да загубят коефициента си ЕЛО. \"Тревожен е фактът, че изявени български шахматисти вече са картотекирани като състезатели за други страни. Това са: гросмайстор Борис Чаталбашев - 4-кратен шампион на България (ще се състезава за Дания), гм Иван Чепаринов - 32-ри в световната ранглиста и настоящ държавен шампион (ще се състезава за Грузия), гм Кирил Георгиев (ще се състезава за Македония) и гм Ива Виденова (ще се състезава за Хърватия)\", продължава Антонов. Самият той беше в управлението на последните две действащи федерации, но подаде оставка. Антонов посочи, че българският шах е пред разруха. \"Държавата не полага грижи за имената ни в този спорт, изграждани в продължение на години. Липсва уважение към тях, както и признание за уменията, успехите и славата, които неведнъж са носили на нашата страна. Българският шахмат е в безизходица със заеманите от вас позиции\", допълва той и призовава Кралев и Тошев да поемат отговорност.", "date": "2018.07.17", "title": "България е пред заплахата да пропусне шахматната олимпиада заради скандалите"}
{"url": "https://www.dnevnik.bg/bulgaria/2018/07/17/3283476_veterinarni_lekari_uveriha_che_spravianeto_s_chumata/", "text": "Унищожаването на животни заради чумата няма алтернатива. В това увериха представители на Българската агенция за безопасност на храните (БАБХ). Единственото решение на проблема с чумата е евтаназия на заразените животни, няма алтернатива. Това каза директорът на Областната дирекция по безопасност на храните в София д-р Камен Николов, цитиран от агенция \"Фокус\". Той опроверга информациите, че населението не е информирано достатъчно за това какво се случва с чумата. Това не е вярно, защото нашите колеги провеждат комисии и на тях присъстват всички заинтересовани страни – кметове, областни управители, пожарна, МВР и др., обясни той. Допълни, че в огнищата на заразата са изпратени ветеринари с голям опит. Колегата му д-р Ивайла Давидова, началник-отдел \"Верификация на официалния контрол\", обясни, че до момента са убити около 4 хил. животни, а официално регистрираните огнища на болестта са пет – село Воден, село Кости (Бургаско), село Парково, село Крайново и село Странджа. Тя съобщи, че днес екипите са изтеглени от Шарково и Крайново. \"Това е така, тъй като са възпрепятствани от протести, замеряни са с тежки предмети, имало е барикади. Животните, с цел да бъдат спасени, което не е в полза на животните, са били изваждани и подплашвани към гората. Козите на баба Дора, която стана известна, още не са евтаназирани. Единственият ни вариант за достъп до тези обекти е полицията\", обясни тя. Чумата е заболяване, обявено за биологично оръжие, гражданите трябва да оказват пълно съдействие на ветеринарните лекари, обяви д-р Михаил Бащавелов, председател на Съюза на ветеринарните лекари в България. Потвърди, че наличието на болестта в България е потвърдена както от българска, така и от френска лаборатория.  Към момента в агенцията се смята, че чумата е проникнала в страната при нелегално транспортиране на заразено животно от Турция. Според Давидова това не е прецедент, тъй като най-често около религиозни празници се случва нелегална търговия. Междувременно за утре в Хасково е свикано заседание на Областната епизоотична комисия. На него ще бъдат обсъдени действащите превантивни мерки. В края на юни след такова заседание бяха забранени търговията и придвижването на животни в граничните общини - Тополовград и Свиленград. По-рано Министерството на земеделието защити с текстове от Закона за ветеринарното дело действията на ветеринарните лекари. Ведомството посочва още, че не се налага създаването на Централен епизоотичен съвет, тъй като не става дума за зараза, която е опасна пряко за здравето на хората.", "date": "2018.07.17", "title": "Ветеринарни лекари увериха, че справянето с чумата минава през убиването на животни"}
{"url": "https://www.dnevnik.bg/skorost/2018/07/17/3283503_prodajbite_na_novi_koli_v_stranite_ot_es_se_povishiha/", "text": "Продажбите на нови автомобили в страните от ЕС са достигнали 8.449 млн. бройки през първата половина на годината, което е ръст от близо 3% в сравнение със същия период на миналата година. Данните са на Асоциацията на производителите на автомобили в Европа, която отчита, че юни е третият пореден месец с повишаване на търсенето - с 5.2%. От големите пазари за полугодието ръст в продажбите има в Испания (+10.1%), Франция (+4.7%) и Германия (+2.9%). По-малко коли са били купени във Великобритания (-6.3%) и Италия (-1.4%). Поглед към данните за България показват почти 12% ръст през юни, формиран от 3586 сделки. За полугодието в страната са купени 18 082 нови автомобила, което е с 22.6% по-добър резултат от периода януари - юни 2017 г. Данните на Пътна полиция за регистрациите, разпространени в началото на месеца, показаха, че в страната са внесени близо 143 хиляди употребявани леки и лекотоварни автомобили, като близо 96 хиляди са на повече от десет години.", "date": "2018.07.17", "title": "Продажбите на нови коли в страните от ЕС се повишиха с почти 3% за полугодието"}
{"url": "https://www.dnevnik.bg/bulgaria/2018/07/17/3283475_demokratichna_bulgariia_promenite_v_administrativnoto/", "text": "Предлаганите от управляващите промени в Административно-процесуалния кодекс са поредният лобистки законопроект, внесен в Парламента от група депутати без обществено обсъждане на законопроекта и под благовидния предлог, че така се работи за електронизация на правосъдието и ограничаване на недобросъвестните обжалвания. Тази е оценката на коалиция \"Демократична България\" за приеманите в парламента ударно и без оценка на въздействието на промените в Административнопроцесуалния кодекс. Рязкото увеличаване на таксите за обжалване на решения на административни органи е в унисон с желанието на управляващите за свръхдържава, която не подлежи на контрол от никого, се казва в позицията. Това води до тотален размах на корупционни схеми, подаръци за олигарсите, и в крайна сметка ще загубим милиарди, а схемите на властта ще доведат до дефицити, повишени данъци и унищожена природа. Защото държавните органи никъде по света не са безгрешни, а напротив – често се поддават на всякакви зависимости. Особено когато знаят, че няма пред кого да отговарят за действията си.\" \"Демократична България\" не игнорира факта, че понякога се злоупотребява с обжалвания, нерядко и с цел рекет. Но тази практика не може да се премахне с тоталната забрана на конституционното право на гражданите да защитават правата си в съда. Със сигурност има по-ефективен подход за решаване на проблема, например за засилване на независимостта и капацитета на съдебната власт, така че делата да се решават бързо, качествено и справедливо, а не като се увеличат таксите за обжалване на актовете на властта между 18 и 90 пъти, като размерът им нарасне от сегашните 10лв. до 4500лева.се казва в позицията на \"Демократична България\". От \"Демократична България\" категорично се противопоставят и на закриването на съдебни заседания, което намират за посегателство срещу основното конституционно право на гражданите на публичен справедлив процес.", "date": "2018.07.17", "title": "\"Демократична България\": Промените в административното правосъдие засилват произвола на властта"}
{"url": "https://www.dnevnik.bg/sviat/2018/07/17/3283497_iran_podade_v_haga_isk_sreshtu_sasht_zaradi/", "text": "Иран внесе в Международния съд на ООН иск срещу САЩ във връзка с наложените отново американски икономически санкции. Това съобщи днес на сайта си външното министерство в Техеран, предаде агенция \"Франс прес\". Целта на иска е \"да бъде потърсена отговорност от САЩ за незаконното ново въвеждане на едностранни санкции\" срещу Иран, уточни в \"Туитър\" външният министър  Мохамад Джавад Зариф . \"Независимо че САЩ пренебрегват дипломацията и законните си ангажименти, Иран спазва върховенството на закона\", добавя Зариф, преценявайки, че \"е наложително Иран да срещне отпор срещу навика им да нарушават международното право\". Връщането на американските санкции, отменени според ядрената сделка от Виена, се очаква да стане поетапно от август т.г. нататък. На 8 октомври се очаква Международният съд да започне разглеждането на ирански иск срещу САЩ за замразяване на близо 2 млрд. долара авоари на Техеран, разрешено през април от американския Върховен съд, напомня АФП.", "date": "2018.07.17", "title": "Иран подаде в Хага иск срещу САЩ заради връщането на санкциите"}
{"url": "https://www.dnevnik.bg/zelen/2018/07/17/3283504_po-dobro_reciklirane_vmesto_gorene_na_otpaducite/", "text": "Екологично сдружение \"За Земята\" внесе  алтернативна визия за управление на отпадъците в София  в Столичната община. Документът е връчен на заместник-председателя на Столичния общински съвет Иван Велков. Визията предвижда управление чрез разделно събиране на всички потоци рециклируеми материали, което ще доведе до приходи за столицата, уверяват вносителите. Днес изтича последният срок, в който общината трябва да подаде документи към оперативна програма \"Околна среда\" за получаване на финансиране на инсталацията за изгаряне на отпадъци на площадката на ТЕЦ \"София\". Създателите на алтернативната визия настояват въпросният грант да се вложи в подобряване на разделното събиране, а не в строеж на вреден и скъп инсинератор – бизнес модел и технологична концепция от миналото. \"Общината подценява гражданите на града и тяхното отговорно отношение към това, което изхвърлят. Вярваме, че с удобно, лесно и надеждно разделно събиране софиянци могат да се справят не по-зле от жителите на всеки друг европейски град. Разбира се, мотивирани от такса смет на база количество изхвърлени неразделени отпадъци\", обяснява Данита Заричинова, експерт \"Нулеви отпадъци\" от \"За Земята\". Заричинова подчертава, че широко тиражираният модел с инсинератора в центъра на Виена всъщност изобщо не е добър пример за управление на отпадъците. Тя предлага да заимстваме примера на Флоренция, където местното правителство спря проекта за инсталация за изгаряне с капацитет, подобен на софийския. Тосканската община заяви, че ще вложат парите в по-добро разделно събиране и рециклиране. Прилагането на алтернативната визия може да започне веднага, уверяват от сдружението. Стойността на инвестициите в проекта е поне два пъти по-ниска от разходите за изграждане на инсинератора, а нетните оперативни разходи са значително по-изгодни за хората в град София — платците на такса смет, са пресметнали експертите, които изтъкват още, че документът предлага етапи с дългосрочно планиране, което в момента липсва. Концепцията стъпва на 6 основни принципа: По-добре разделени отпадъци при източника – по-лесна обработка по цялата верига на оползотворяване. Замяна на анонимните контейнери по улиците с индивидуални разделни контейнери за всяка жилищна сграда, което ще гарантира по-отговорното поведение на гражданите. Съобразяване със законодателството на ЕС за кръговата икономика, вкл. новите цели за разделно събиране на хранителните отпадъци и по-високо ниво на рециклиране. Висока ефективност – с първите 20% от инвестицията могат да се постигнат 80% от търсените резултати. Етапност – системата се усъвършенства постепенно и постоянно. Гъвкавост – преустройство и дори пълен отказ от системата е възможен по всяко време, без отписване на загуби от неработещи ДМА. С всеки тон материали, отделени за рециклиране и компостиране, се спестяват не само разходи за скъпата подготовка, изгаряне и дългосрочно съхранение на дънна пепел в депа, но и предотвратява изпускането на вредни вещества от комините и от силно токсичните летливи пепели, оставащи след изгарянето на отпадъци. Алтернативната визия предлага на столичани да изхвърлят разделно и да заплащат по-справедлива такса смет, и насърчава по-отговорно поведение към генерирането на битов отпадък.", "date": "2018.07.17", "title": "По-добро рециклиране вместо горене на отпадъците предлагат еколози за София"}
{"url": "https://www.dnevnik.bg/evropa/2018/07/17/3283375_cheshkite_komunisti_shte_iskat_ot_curkvata_danuk_vurhu/", "text": "Църквите в Чешката република протестират срещу проекта на комунистическата партия да обложи с данък имотите, които им реституира държавата след падането на комунизма през 1989 г. По силата на закон от 2012 г. и спогодби с чешките власти 17 вероизповедания получиха право да си възвърнат имоти на стойност около 75 милиарда крони (2.9 милиарда евро), одържавени от комунистическия режим след Втората световна война. Сред тях са например великолепната барокова църква в Зелена Хора (Централна Чехия) и замъкът Кромержиж на изток, включени в Списъка на световното културно и природно наследство на ЮНЕСКО, както и близо 40 хил. хектара земи, включващи езера, лозя и гори, върнати вече на католическата църква. Църквите трябва да получат и обезщетение от 59 милиарда крони (2.3 милиарда евро) в течение на 30 години за имотите, които не може да им бъдат възстановени в натура. Компартията обаче намира, че реституцията е стигнала твърде далеч, предлагайки доходът от обезщетенията да се обложи от догодина с данък в размер 19 на сто. Законопроектът може да бъде подкрепен в парламента с оглед  влиянието на комунистите  (с 15 места) върху новото правителство на малцинството начело с милиардера популист Андрей Бабиш, получило благодарение на тях вот на доверие в четвъртък. \"Това ще навреди и на църквите, и на обществото\", заяви пред АФП отец Станислав Пржибил, генерален секретар на Конференцията на католическите епископи в Чехия. \"За какъв данък говорим? В случая ние сме кредитор, а държавата ни е длъжник. Това е ужасно\", добави той. Натрапена от Съветския съюз, комунистическата партия управлява Чехословакия от 1948 до падането на режима през 1989 г. Четири години по-късно страната се раздели на Чешка република и Словашка република. Скандал \"Комунистите изобщо не са скъсали с миналото си, те предизвикаха икономически щети, съсипаха живота и здравето на хората\", каза Пржибил. \"Щом тези хора искат сега да обложат обезщетението, което поправя до някъде цялата тази несправедливост, това е скандал\", добави той. Депутатът комунист Владимир Коничек, един от авторите на проекта, обръща внимание, че понякога църквите съдят общините в спорове за сгради и терени, които според него вече са реституирани. \"Скандалното е колко ще вземат - в крайна сметка те могат да получат обезщетението плюс, ако съдът реши, и самата собственост, значи двойно\", обясни той. Миналия месец министър-председателят, също бивш член на компартията през 80-те, заяви, че няма никакъв проблем със законопроекта за данъка. Самият магнат Бабиш, натрупал богатство в селското стопанство, медиите и химическата индустрия, а през 2011 създал и собствената си популистка партия АНО, е обвинен  в измами, свързани с европейски субсидии , но отрича обвиненията. Обвиняват го също, че преди 1989 г. е бил  агент на комунистическата тайна полиция  - твърдение, което той категорично отхвърля. Международен одит Заявил, че обезщетението, предложено на църквите, е \"с 54 милиарда крони по-високо, отколкото би трябвало\", Бабиш - впрочем бивш министър на финансите от 2014 до 2017 г., настоява, че сумата \"трябва да бъде обложена\". Според отец Пржибил размерът на обезщетението е одобрен от международен одит. \"Не си представям изобщо промяна в закона\", заяви той пред АФП, като нарече проекта \"неуместен\". Римокатолиците - над един милион души, са най-голямата религиозна общност в предимно светската държава. Вярващите са малцинство в страната с 10.6-милионно население - 3.6 милиона души се определят като нерелигиозни, а пет милиона чехи са оставили празно квадратчето \"вероизповедание\" при преброяването от 2011 г. Коментаторите осъждат замисляния данък, който разгневи популярния карикатурист Мирослав Кемел, заклеймил Бабиш по повод предполагаемите измами с европейски субсидии на стойност два милиона евро за неговата ферма \"Щъркелово гнездо\". На рисунка, публикувана миналия месец, свещеник разказва на Бабиш: \"Все едно да върнете на Брюксел двата милиона евро за \"Щъркелово гнездо\" и да искате данък върху тях!\". /БТА", "date": "2018.07.17", "title": "Чешките комунисти ще искат от църквата данък върху реституирани имоти"}
{"url": "https://www.dnevnik.bg/biznes/companii/2018/07/17/3283552_boing_povishi_prognozata_si_za_turseneto_na/", "text": "Американският производител на самолети \"Боинг\" повиши прогнозата си за търсенето на пътнически и товарни самолети през следващите 20 години с 3%, но намали очакванията си за широкофюзелажните и регионални машини на фона на все по-жестоката конкуренция с \"Еърбъс\" (Airbus) при по-малките самолети, предаде \"Ройтерс\", цитирана от БТА. На започналото вчера авиоизложение във Фарнбъро край Лондон \"Боинг\" уточни, че очаква 42 700 доставки на самолети през следващите 20 години спрямо 41 030 преди година. По каталожни цени общата сума на самолетите възлиза на 6.3 трилиона долара спрямо предишната прогноза от 6.1 трилиона долара. Очакваният растеж при теснофюзелажните самолети от семействата на \"Боинг 737\" и \"Еърбъс А320\" е 5% на фона на прогноза за растежа на средния световен трафик от 4.7 на сто, колкото беше и миналата година. Чикагският производител очаква сега 31 360 доставки при теснофюзелажните самолети за средни разстояния, които носят най-много пари на двата най-големи играча на пазара и са изключително популярни сред нискотарифните авиокомпании. Самолетните пътувания очертават тенденция на сериозен растеж, подкрепен от нововъзникващите пазарни икономики, а изглежда Китай ще изпревари САЩ като най-голям световен вътрешен пазар за самолетни пътувания след 10-15 години, посочи на пресконференция вицепрезидентът на \"Боинг\", отговарящ за маркетинга, Ранди Тинсет. Преди две седмици \"Еърбъс\" повиши прогнозата си за доставките с над 7% и промени начина на изготвяне на прогнозата за търсенето, като въведе нови самолетни категории от \"малки\" до \"изключително големи\" и разми традиционните граници между типовете самолети.", "date": "2018.07.17", "title": "\"Боинг\" повиши прогнозата си за търсенето на пътнически и товарни самолети"}
{"url": "https://www.dnevnik.bg/biznes/2018/07/17/3283587_kontrabandata_na_cigarite_shte_padne_do_6_tazi_sedmica/", "text": "Контрабандата на цигарите ще падне до 6% тази седмица, каза премиерът Бойко Борисов на връчванеto на наградите \"Икономика на светло\" за 2017 г. от Асоциация на индустриалния капитал в България (АИКБ), съобщи агенция \"Фокус\". Той цитира \"безапелационни данни\", според които по време на служебния кабинет на БСП само за 2 месеца и половина митниците са събрали със 120 млн. лева по-малко. \"Надявам се в медиите да се покажат графиките, че по време на мандатите на БСП сивата икономика става огромна. Щом дойде наше правителство- изсветлява икономиката\", каза по-късно пред журналисти Борисов. Той поясни, че това означава повече пари за пенсии и заплати, повече средства за полицаи, тъмничари, за БАН, за университетите, за животновъдите, за инфраструктурата, за Великденски и Коледни надбавки. \"Когато някой се прави на по-почтен от папата – да погледне данните\", посъветва Борисов. Той обяви, че срещу контрабандата върви акция \"Пречупване\" и държавата няма да се даде.", "date": "2018.07.17", "title": "Контрабандата на цигарите ще падне до 6% тази седмица, прогнозира Борисов"}
{"url": "https://www.dnevnik.bg/sport/2018/07/17/3283585_levski_vze_gorchiva_pobeda_no_zapisa_sramno_otpadane_v/", "text": "Левски\" приключи участието си в евротурнирите още в първия квалификационен кръг на Лига Европа. Сините записаха срамно отпадане от представителя на Лихтенщайн \"Вадуц\". Воденият от Делио Роси отбор спечели драматична, но горчива победа с 3:2 срещу състава, който играе във второто ниво на швейцарския футбол. \"Вадуц\" обаче продължава в турнира след общ резултат 3:3 и повече голове на чужд терен. Мачът на \"Георги Аспарухов\" беше изпълнен с вълнуващи моменти, но завърши с крах за българския отбор. Това предизвика недоволството на публиката, която поиска оставката на Роси. \"Левски\", който търсеше обрат след  загубата с 0:1 преди седмица , се хвърли в атаки от началото и имаше значително превъзходство в по-голяма част от времето. Въпреки това пропуските оказаха роля за драматичния развой. Мохамед Кулибали даде преднина на \"Вадуц\" в 25-ата минута, но по-късно Серджиу Буш изравни. На почивката Роси смени вратаря Божидар Митрев и на мястото му се появи Мартин Полачек. Още в началото на втората част Аймен Белаид даде преднина на сините. Почти веднага обаче гостите изравниха чрез Игор Тадич. Буйното развитие на мача включи и пропуск на Буш от дузпа в 76-ата минута. В 85-ата Йерсон Кабрал върна надеждите със забележителен удар от далеч за 3:2. Усилията на \"Левски\" не дадоха резултат. Сините имаха претенции за неотсъдена дузпа срещу Габриел Обертан в последните секунди. С покачването на напрежението резервата Станислав Костов си изкара директен червен картон заради дърпане на паднал играч на съперника. Мачът започна с натиск на \"Левски\". Въпреки липсата на чисти голови положения, сините имаха възможности. Неуспешни опити да вкарат направиха Обертан, Кабрал и Буш. В 25-ата минута Жодел Досу беше оставен да премине от дясното крило към центъра през няколко играчи и подаде на Кулибали, който стреля и даде преднина на отбора си. Голът веднага донесе напрежение по трибуните и започнаха да се чуват освирквания при всяко неточно отиграване на футболистите. С много усилия и благодарение на игралия силно Обертан, \"Левски\" съумя да изравни. В 35-ата минута французинът проби и остави за Буш, а румънският нападател вкара. Малко след почивката след центриране от ляво играч на гостите отклони с глава и Белаид отблизо засече във вратата. Почти мигновено обаче \"Вадуц\" нанесе тежък удар. В 55-ата след подаване от фаул Тадич изпревари Полачек и вкара с глава. Отборът от Лихтенщайн заигра много стабилно и разиграваше спокойно, дори когато беше притискан. Постепенно \"Левски\" се съвзе и поднови натиска си, въпреки че напрежението по трибуните започна да се покачва. Привържениците започнаха да скандират \"Оставка\". Там някъде \"Левски\" получи дузпа за нарушение срещу Буш, но ударът на румънеца беше спасен. Сините продължиха да атакуват и в 85-ата минута Кабрал вкара много красив гол с удар от разстояние. Сините се хвърлиха в атака, но с много усилия съперник им се справяше в защита.", "date": "2018.07.17", "title": "\"Левски\" взе горчива победа, но записа срамно отпадане в Европа"}
{"url": "https://www.dnevnik.bg/photos/2018/07/17/3283184_fotogaleriia_svetovnite_snimki_na_denia_-_17_juli_2018/", "text": "Жена скача от лодка в Червено море, близо до Ейлат, Израел.", "date": "2018.07.17", "title": "Фотогалерия: Световните снимки на деня - 17 юли 2018 г."}
{"url": "https://www.dnevnik.bg/sviat/2018/07/17/3283581_predi_vek_s_razstrel_bolshevikite_slagat_krai_na/", "text": "В късната вечер на 18 юли 1918 г. в Кремъл се провежда редовно заседание на Съвета на народните комисари (болшевишкото правителство) с председател Владимир Ленин. \"По време на доклада на другаря Семашко в залата влезе Яков Свердлов. Седна на стол зад Владимир Илич. Семашко приключи доклада си. Свердлов се приближи, наклони се към Илич и нещо му каза\", разказва пет години по-късно Владимир Милютин, народен комисар по земеделието. \"Другари, Свердлов иска думата за съобщение, казва Ленин. \"Длъжен съм да ви кажа - започна Свердлов с обичайния си равен тон - че е получено съобщение, че в Екатеринбург с постановление на областния Съвет е разстрелян Николай. Николай искал да избяга. Чехословаците настъпвали. Президиумът на ЦИК постанови \"Да се одобри\". Всички мълчаха. \"Да преминем към изчитане на проекта член по член\", каза Ленин\". Така болшевишкото правителство реагира на новината, че с разстрел без съд и присъда е сложен край на 300-годишната династия на Романови, превърнала Русия от азиатско царство в империя със световно влияние. В нощта на 16-и срещу 17-и юли 1918 г. в подземието на т.нар. Ипатиев дом в най-големия град на Урал са избити 11 души - абдикиралият година по-рано император Николай Втори с цялото му семейство и част от най-близката прислуга. Съобщението на Свердлов -  председателят на Всеросийския централен изпълнителен комитет (ВЦИК) и формален държавен глава на Руската съветска федеративна социалистическа република (РСФСР) - е регистрирано с две изречения и в протокол 159 на въпросното заседание: \"Изслушване: извънредно изявление на Председателя на ЦИК др. Свердлов за екзекуцията на бившия цар Николай II по заповед на Екатеринбургския Совдеп и за състоялото се потвърждаване на тази присъда от Президиума на ЦИК. Постановено е: Приема се за сведение.\" Протоколът е подписан от Ленин. Имало ли е нареждане от Москва И до днес множество документи от онова време са засекретени или недостъпни, няма го решението на уралските болшевики, спорно остава и дали Ленин и неговото правителство за наредили екзекуцията или тя е била самодейност на Уралския областен Съвет. Най-близкото твърдение, че в Москва наистина е взето принципно решение да бъде убит императорът, идва от публикуваните десетилетия по-късно дневници на Лев Троцки, който в онези дни се занимава със спасяване на болшевишката власт по фронтовете на бушуващата гражданска война. Там се съдържа следният разговор, който е воден дни след екзекуцията между Троцки и Свердлов: \"- И къде е царят? - Разбира се, разстрелян е. - А семейството къде е? - И семейството с него. - Всичките? - попитах аз, видимо изненадан. - Всичките! - отвърна Свердлов. - И какво от това? Изчакваше реакцията ми. Аз не отвърнах нищо. - А кой го реши? - Ние тук решихме...\" В последващ и много често цитиран епизод от дневниците Троцки си спомня, че когато попитал Свердлов кой, всъщност, е решил съдбата на Романови, той отвърнал: \"Тук решихме. Ибич смяташе, че не бива да им оставяме живо знаме, особено в сегашните трудни условия\". Лев Троцки разсъждава по този повод: \"По същество решението за екзекуцията беше не само целесъобразно, но и необходимо. Суровостта на разправата показа на всички, че ще водим борбата безпощадно и без да се спираме пред нищо. Екзекуцията на царското семейство беше нужна не просто, за да уплашим, ужасим, да лишим врага от надежда, но и за да разтърсим собствените си редици, да покажем, че няма отстъпление, че пред нас е или пълна победа, или пълна гибел. В интелигентските среди на партията имаше съмнения и поклащане на глави. Но масата от работници и войници не се съмняваше инто за минута - не биха разбрали и не биха приели никакво друго решение. Ленин добре чувстваше това - способността да мислиш и чувстваш за масата и с масата му беше свойнствена във висша степен, особено в моменти на велики политически поврати...\" Официалната позиция на Ленин и ръководството на болшевиките е бившият император да бъде докаран в Москва и съден, а Троцки да бъде главният обвинител. Изходът на процеса е предизвестен. Въпросът за положението на Николай II непрекъснато се появявао още от ноември 1917 г. пред новата власт, но тя не взима никакво решение. Защо императорът е в Екатеринбург Императорът абдикира при Временното правителство на Керенски и от 22 март до 14 август 1917 г. е държан под арест (по-скоро като заложник със семейството си) в Александровския дворец край Санкт Петербург. Когато в столицата напрежението става прекалено опасно, те са преместени в Тоболск. На 6 април 1918 г. е взето решение да бъдат прехвърлени в най-големия град в района - Екатеринбург. Това става на няколко групи, като охраняващите съобщават за опити на уралските болшевики да избият царското семейство по пътя. В това време положението на болшевиките и на Ленин става изключително нестабилно и се стига до метеж в началото на юли, в който те едва не са пометени от чекиските. Спасяват ги единствено дисциплинираните части на т.нар. латишки стрелци. Причината е, че с Германия е подписан сепаративен Брестк-Литовски мирен договор, с който Русия се отказва от Полша, Финландия, териториите на днешните балтийски републики, Украйна, Крим, части от Беларус. Войските на няколко държави и подкрепяни от тях руски части воюват с болшевиките, които смятат за превратаджии и за незаконна власт. Уралските съвети, известни с радикалните си позици, непрекъснато искат от Москва да нареди незабавна езкекуция на Николай II, \"защото немската буржоазия съвместно с руската възстановяват царския режим в завзетите градове и в случая на отказ решихме да приведем това решение в сила със собствени сили\". Осем дни след избиването на царското семейство болшевиките са изгонени от Екатеринбург от \"белите\" войски на Върховния главнокомандващ на Сибир адмирал Колчак. Той назначава Николай Соколов да разследва убийството и именно негови са първите официални свидетелства за събитията. Две години Соколов разпитва много хора и се опитва да открие останките (те са намерени чак през 1979г.), докато \"червените\" се завръщат и той бяга в Германия. Там през 1925г. е публикувана и книгата му с документи \"Убийството на царското семейство\". Компартията се завръща към обстоятелствата около разстрела чак през 1964г. и заключението от анализа на документите е, че не са открити никакви решения за екзекуцията, няма и безспорни данни за участниците в събитията в подземието на Ипатиевия дом. Спомените на екзекуторите са противоречиви, те си приписват различни заслуги за стореното и скоро всички са ликвидирани в червения терор. Предрешената съдба на семейството Но съдбата на императорското семейство изглежда предрешена и от случващото се в Урал през лятото на 1918 г. В нощта на 12 срещу 13 юли в хотел в Перм е убит Великият княз Михаил Александрович и негови приближени. Екзекуцията им е представена пред Москва като инцидент при бягството и похищението им. Телата им и до днес не са открити. Само 24 часа след ликвидирането на Николай II - в нощта на 17 срещу 18 юли се убити 6 велики князе княгини в Алапаевск. Те са изхвърлени в изоставена въглищна шахта, където са открити чак през октомври. Тогава съдебният лекар установява, че част от тях са пребити с удари с тъпи предмети по главата или са хвърлени отвисоко.", "date": "2018.07.17", "title": "Преди век с разстрел болшевиките слагат край на 300-годишната династия на Романови"}
{"url": "https://www.dnevnik.bg/sport/2018/07/17/3283592_delio_rosi_za_budeshteto_si_shte_govoria_s/", "text": "Треньорът на \"Левски\" Делио Роси заяви, че поема отговорност за  отпадането от Лига Европа . Въпреки това той даде уклончив отговор на въпроса дали ще подаде оставка. \"Оставката е признак на това човек да се предаде, а аз не се предавам. Резултатите наистина не са добри. Ще говоря с клуба\", каза италианецът пред \"Диема спорт\". Според него отборът му е заслужавал да продължи, но е платил висока цена за загубата в първия мач. Той посочи, че Божидар Митрев му е казал, че не се чувства добре и това го е принудило да го смени на почивката. \"Мисля, че трябва да съжаляваме изцяло заради първия мач. Днес направихме това, което трябваше да направим, но нямахме късмет. Трябваше да вкараме дузпата, но всичко това сега звучи като оправдание\", каза Роси. \"Имаме няколко контузени футболисти, има и други, които трябва да дойдат. Тези, които играха днес, дадоха всичко от себе си. Във футбола се случва всичко. Изиграхме слаб първи мач, днес играхме много добре и заслужавахме да продължим, но не успяхме. Да се срамуваме е малко преувеличено. Искам да се извиня, че не успяхме да преминем в следващия кръг, тъй като аз съм отговорен за всичко това и поемам вината. Винаги, когато резултатите не са добри, виновен е треньорът\", добави Роси.", "date": "2018.07.17", "title": "Делио Роси: Оставката е признак, че човек се предава, а аз не се предавам"}
{"url": "https://www.dnevnik.bg/bulgaria/2018/07/17/3283594_jivotnovudni_organizacii_shte_dariat_jivotni_na/", "text": "Животновъдни организации ще предоставят помощ на колегите си от засегнатите от чумата по дребни преживни животни райони в Странджа. Те ще дарят безвъзмездно животни, като за целта вече е създаден щаб, който да се заеме с организацията, съобщиха от министерството на земеделието. До момента има готовност да се дарят 150 животни от областите Перник и поне 80 от Кюстендил. Очаква се в инициативата да се включат още области от страната. Веднага след като бъде отменен карантинния период на засегнатия район, събраните животни ще се насочат към новите си стопани. По време на консултативния съвет по животновъдство, стопаните са подчертали, че ситуацията с българските овцевъди не бива се използва за печелене на лични дивиденти нито от политици, нито от браншови и други организации.", "date": "2018.07.17", "title": "Животновъдни организации ще дарят животни на колегите си от районите с чума"}
{"url": "https://www.dnevnik.bg/sviat/2018/07/17/3283597_trump_se_otmetna_ot_dumite_si_v_podkrepa_na_rusiia/", "text": "Президентът на САЩ направи завой на 180 градуса в позицията си за това дали Русия се намесва в политическия живот на страната и направи уточнение какво е искал да каже на пресконференцията с Владимир Путин в Хелзинки преди 24 часа. Доналд Тръмп прочете в Белия дом предварително подготвен текст, с който обясни, че е сбъркал в изявлението си една единствена дума, която е променила смисъла. \"Казал към, че не виждам причина Русия да стои зад хакерските атаки, а исках да кажа, че не виждам причина Русия да не стои зад тези действия\", каза той. Точно този израз предизвика буря от възмущение в широк кръг политици и ръководители на агениции в САЩ, защото бе възприет като заемане страната на руския президент, който непрекъснато отрича - в Хелзинки за пореден път - страната му да има нещо общо с твърденията на американската разузнавателна общност за опити за намеса в избирателния процес през 2016 г. \n     Тръмп на няколко пъти повтори, че има огромно доверие в спецслужбите на страната, че не е имало съюзяване на екипа му в предизборната кампания с руското правителство и че ще предприеме \"силни мерки\" в защита на изборния процес в САЩ. Той разказа, че при завръщането си от обиколката в Европа бил изненадат от реакциите в САЩ и не разбирал за какво става дума. Затова поискал стенограма на пресконференцията от финландската столица и тогава видял допуснатата грешка. Опровержението му засяга само една дума, но на пресконференцията изказването му бе обширно. Запитан дали вярва на собствените си спецслужби по въпроса, Тръмп отвърна \"Президентът Путин каза, че не е Русия. Не виждам причина защо да е [Русия]\", а в друга част от срещата с журналисти заяви, че в частните разговори бил получил много силни уверения от руския президент, че Москва не стои зад атаките и операциите да се всява раздор в американското общество и да се влияе на избирателите в полза на Тръмп. Републиканецът Боб Коркър, републиканец и председател на сенатската комисия за външни работи, заяви, че лидерите в двете камари на парламента търсят \"какъв е подходящият начин да отвърнем - знаете, че президентът може да нанесе повече щети за 15 минути на пресконференция, отколкото ние можем да поправим с 6 месеца приемане на резолюции\" Той напомни, че следващата седмица държавният секретар Майк Помпео ще се яви на изслушвания в Конгреса за политиката към Русия и това ще е \"първата стъпка\". \"Не искаме първо да стреляме и после да се прицелваме, а да помислим кое би било най-доброто за нашата страна.\"", "date": "2018.07.17", "title": "Тръмп се отметна от думите си в подкрепа на Русия"}
{"url": "https://www.dnevnik.bg/sviat/2018/07/17/3283596_ima_sporazumenie_za_evakuaciia_na_horata_ot_poslednite/", "text": "Жителите на селата Фуа и Кефрая, двете последни обсадени населени места в Сирия, ще бъдат евакуирани в замяна на освобождаването на стотици затворници, държани от режима. Това съобщи днес сирийският Център за наблюдение на правата на човека, предаде \"Франс прес\", цитирана от БТА. Фуа и Кефрая са села, подкрепящи режима, намиращи се в провинция Идлиб. Те са обсадени от три години от бунтовници срещу режима и от джихадистката групировка\" Хаят Тахрир аш Шам\", бивш клон на \"Ал Каида\" в Сирия. Там живеят над 8000 души, основно шиити. Споразумението за евакуация е постигнато под попечителството на Русия и на Турция. То предвижда евакуацията на жителите от двете села към територия под контрола на режима в провинция Алепо, а в замяна режимът ще пусне от затворите си стотици задържани.", "date": "2018.07.17", "title": "Има споразумение за евакуация на хората от последните обсадени населени места в Сирия"}
{"url": "https://www.dnevnik.bg/sviat/2018/07/17/3283603_tereza_mei_postigna_dve_malki_pobedi_v_parlamenta/", "text": "Британският премиер Тереза Мей спечели две малки победи в парламента днес, предаде \"Ройтерс\", цитирана от БТА. Първо тя получи подкрепата на долната камара на парламента за закон, който е необходим, за да може Великобритания да продължи да води независима търговска политика, след като напусне ЕС. Законодателите от Камарата на общините гласуваха с 317 срещу 286 гласа в подкрепа на търговското законодателството, което се фокусира върху преобразуване на търговските споразумения между ЕС и трети страни в двустранни сделки с Великобритания. Това е техническо законодателство и предстои да бъде прокарано в Камарата на лордовете. Тереза Мей същевременно избегна за малко поражение в парламента, което можеше да влоши кризата относно нейната стратегия за Брекзит. Парламентът гласува с 307 срещу 301 гласа срещу поправка в търговското законодателство, което щеше да изиска от правителството да се опита да постигне някаква договорка за митнически съюз с ЕС, ако до 21 януари 2019 г. то не успее да договори споразумение с блока, което да предложи безпроблемна свободна търговия на стоки. Това е третата подобна победа, белязана от Мей в парламента за тази седмица. Малката преднина, която тя успява да извоюва, обаче показва трудностите, пред които британският премиер е изправен при прокарването на законодателството за Брекзит. Като спечели вота днес, Мей избегна перспективата да се отрече от думите си, че Великобритания няма да е част от никакъв митнически съюз след напускане на ЕС - нещо, което щеше да разгневи крилото, подкрепящо Брекзит в нейната партия. Правителството понесе и неочаквано поражение по отделна промяна на законодателството, която ще изисква да се осигури споразумение, което ще позволи на Великобритания да има трайно участие в европейската медицинска регулаторна рамка.", "date": "2018.07.17", "title": "Тереза Мей постигна две малки победи в парламента"}
{"url": "https://www.dnevnik.bg/biznes/finansi/2018/07/17/3283615_bulgariia_moje_da_prieme_evroto_tri_godini_sled/", "text": "България може да влезе в еврозоната три години след постъпването в т. нар. чакалня - механизма ЕРМ II, каза в интервю за БТА заместник-председателят на Европейската комисия Валдис Домбровскис, отговарящ за единната валута, финансовата стабилност, финансовите услуги и капиталовите пазари. Веднъж влязла в чакалнята, страната трябва да остане там поне две години и да отговаря на изискванията от Маастрихт, преди да се присъедини към еврозоната, добави той. Миналата седмица България  заяви официално пред Еврогрупата  намеренията си за присъединяване към ERM II и Банковия съюз. След двете години на изчакване се извършва оценка на готовността и практическа подготовка. Обикновено поне три години изминават между влизането в чакалнята и постъпването в еврозоната, поясни Домбровскис. Имало е случаи, в които някои държави, например Литва и Латвия, са чакали почти десетилетие. Зависи от изпълнението на изискванията от Маастрихт. \"Засега България ги изпълнява всичките и ако това не се промени, ако продължи подобряването на фискалните и макроикономическите политики, има начин да се придвижи към еврото много по-бързо, три години след влизането в чакалнята\", заяви заместник-председателят на ЕК.", "date": "2018.07.17", "title": "България може да приеме еврото три години след постъпване в чакалнята, смята зам.- председател на ЕК"}
