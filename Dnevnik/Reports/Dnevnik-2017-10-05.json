{"url": "http://www.dnevnik.bg/sport/2017/10/05/3054784_angliia_se_klasira_za_svetovnoto_purvenstvo_s_pobeda/", "text": "Хари Кейн донесе драматична победа на Англия над Словения с 1:0 на \"Уембли\", която класира Трите лъва за световното първенство в Русия. Капитанът на англичаните донесе успеха в 94-ата минута, след като засече центриране на бившия си съотборник в \"Тотнъм\" Кайл Уокър. Англия има седем победи и две равенства и не може да бъде изместен от първото място в група F. Нападателят, който е само на 24 години вкара 11-ия си гол за Трите лъва в своя 22-и мач. \"Това е страхотен момент, много сме щастливи. Определено показахме търпение и заслужавахме да вземем трите точки. Подаването на Кайл беше страхотно и аз бях задължен да вкарам. Вече няма лесни мачове, но най-важното е, че сме на световното първенство, работихме много и ще продължаваме\", каза Кейн след края на мача. Успехът не дойде никак лесно за Англия, след като през първото полувреме Словения игра доста по-добре. Гостите дори имаха претенции за дузпа, след като Джо Харт повали Йосип Иличич в наказателното поле. Футболистите на Гарет Саутгейт не бяха достатъчно агресивни и се придвижваха бавно в средата на терена, което не донесе никаква изненада за гостите. След почивката Англия вдигна оборотите и стигаше лесно до положения. Най-изгодните бяха на сметката на Рахим Стърлинг, който два пъти беше близо до гол. И при двата случая обаче капитанът на Словения Бостиан Цезар се намеси решително. В първия момент изчисти топката пред вратата, след като стражът Ян Облак беше прехвърлен. Малко по-късно бранителят изби с пета удар на Стърлинг, който със сигурност влизаше в мрежата. В края на мача Словения също имаше някои добри шансове, но Джо Харт се намеси отлично. Пет минути преди края той първо парира удар на резервата Тим Матавж, а после и удар на Иличич. Отличните намеси на Харт му донесоха и наградата за играч на мача. В даденото шестминутно продължение Англия показа по-здрави нерви и спечели. В четвъртата му минута Уокър пресече пас на вратаря Облак, напредна отдясно и подаде за Кейн, който от няколко метра нямаше как да сгреши – 1:0. В другия мач от групата също имаше драма. Шотландия надви Словакия с автогол на Мартин Шкъртел в 89-ата минута. Преди последните срещи шотландците са втори със 17 точки, а Словакия има 15. Четвърти е Словения с 14. На 8 октомври Англия гостува на Литва, Словакия приема Малта, а Словения е домакин на Шотландия.", "date": "2017.10.05", "title": "Англия се класира за световното първенство с победа над Словения на \"Уембли\""}
{"url": "http://www.dnevnik.bg/politika/2017/10/05/3054631_dokladut_za_nacionalnata_sigurnost_beshe_priet_sled/", "text": "Докладът за националната сигурност за 2016 г. в който  действията на Русия  са посочени, като \"източник на регионална нестабилност и заплашват нашата основна цел за единна свободна и мирна Европа\" беше приет от парламента с критики от ляво и от дясно. От БСП гласуваха \"против\". Иван Иванов (БСП) определи доклада, като смехотворен, защото Русия не можело да бъде заплаха за националната ни сигурност, а в същото време в него нямало нищо за събитията в Турция. Славчо Велков (БСП) се възмути, че няма нищо за сигурността на метрото, което било вероятна мишена на терористични актове и летищата. Таско Ерменков (БСП) обърна внимание върху фразата \" Русия засилва влиянието си в културната сфера\" и попита дали ще горим руски книги. Лидерът на ДПС Мустафа Карадайъ също критикува доклада в дълго изказване. \"В доклада се наблюдава един повърхностен подход към проблемите на националната сигурност, посочване на някакви констатации без анализ на причинно-следствената връзка на явленията и процесите, посочване на законови и подзаконови нормативни актове, схематично щрихирани конкретни политики, които би трябвало да се случват\", каза Карадайъ. \"Например, констатациите, че \"крайнодесните, крайнолевите и анархистките организации са с ограничена членска маса и нямат значима обществена подкрепа\" изискват уточнението, че част от тях са поканени и участват в управлението на страната\", каза Карадайъ. Според него по дефиници национализма е крайна идеология и не може да е умерен, каквито внушения има. \"Реторичен е въпросът защо докладът мълчи по заплахата за националната сигурност с дейността на националистически формации и участието им в управлението на страната\", каза още лидерът на ДПС\". Според него този доклад е страшно закъснял и това е първата заплаха за националната сигурност, тъй като е трябвало да е внесен до края на март. Десилав Чуколов от \"Обединени патриоти\" (Атака) смята, че не трябва българската държава да приема Русия, като заплаха. Доклада е писан по време на служебното правителство, от служители назначени от президента Радев, каза Чуколов. Той попита защо не е посочено в доклада, че САЩ дестабилизират ситуацията в Близкия изток, заради което има атентати в различни европейски държави. Изречението и частта за заплахата на Русия според него е превод от английски и то не добър. Милен Михов от \"Обединини патриоти\" (ВМРО) каза, че частта за Русия е меко казано преписана от миналогодишния доклад. Той припомни, че документа никъде не се казва, че Русия е заплаха за националната сигурност, а чед нейните действия са заплаха за Европа.. \"Това е доклад за националната сигурност, а не за сигурността на ЕС. Струва ми се, че нито на правителството, нито на президента някои неща са им ясни\", каза Валери Жаблянов, което предизвика реакция на председателя на ГЕРБ в парламента Цветан Цетанов, който видя в думите му \"един от опитите за разграничаване от президента\". \"Ако БСП се разграничават от президента Радев за евроатлантическата ориентация на страната, да кажат в коя посока. Той попита дали всеки един от депутатите е прочел заключения за Крим и неспазването на Минските споразумения. \"На последното заседание, на което се приема доклада двамата представители на президента са подкрепили доклада. Това, че БСП се разграничават от президента искам да им кажа: Г-н Радев е избран с мандат от 5 години и ние всички трябва да го подкрепяме\", каза Цветанов. Димитър Лазаров (ГЕРБ) пък обърна внимание, че в доклада за първи път има част за киберсигурността, но подготовката на България да посрещне тези нови заплахи не е добра.", "date": "2017.10.05", "title": "Докладът за националната сигурност беше приет след критики"}
{"url": "http://www.dnevnik.bg/photos/2017/10/05/3054649_snimka_na_denia_sauditskiiat_kral_v_kremul/", "text": "Саудитският крал Салман и голяма делегация на кралството бе официално посрещната в тържествената зала на Кремълския дворец в Москва. Кралят и руският президент Владимир Путин застанаха пред балдахина, под който се е намирал трон на руския император, а на стената изобразен гербът на руската империя. Първите съобщения от срещите на саудитски и руски министри са, че двете страни са се разбрали да работят за обединяване на сирийската опозиция и за спиране на гражданската война в страната, като се запазят териториалната цялост и държавните ѝ институции. В разговорите е станало дума за интерес на руснаците от участие в петролни проекти, а саудитската телевизия \"Ал Арабия\" съобщи, че има споразумение за покупка на ракетни зенитни системи С-400, противотанкови ракети \"Корнет ЕМ\", огнехвъргачки ТОС-1А, гранатомети АГС-30 и автомати АК-103. Има и принципна договорка да се подпомогне развитието на саудитска отбранителна индустрия.", "date": "2017.10.05", "title": "Снимка на деня: Саудитският крал в Кремъл"}
{"url": "http://www.dnevnik.bg/politika/2017/10/05/3054627_okonchatelno_cenko_chokov_ne_e_kmet_ne_mojel_da_polzva/", "text": "Върховният административен съд (ВАС) окончателно отстрани Ценко Чоков от кметския пост в с. Галиче. Решението е окончателно и не подлежи на обжалване. Повече от четири месеца след постановлението на административния съд във Враца, върховните магистрати потвърдиха решението Чоков да бъде отстранен от поста. По-долната съдебна инстанция тогава отмени решението на Общинската избирателна комисия от началото на май, която се позова на правото на Чоков да ползва неплатен отпуск докато е в ареста и го остави на поста му, отменяйки решението на ЦИК за предсрочно прекратяване на мандата му. Решението на ВАС е, че пряко избраните длъжностни лица имат право на платен, но не и на неплатен отпуск. Той се разрешава само по преценка на работодателя, а кметът няма работодател, който да извърши преценката и да разреши ползване на неплатен отпуск. Следователно след като е излязъл в неплатен отпуск Чоков неоснователно не е изпълнявал функциите си на кмет, което дава основание за предсрочно прекратяване на пълномощията му.  Досегашният кмет на врачанското село е в ареста от края на май миналата година. Той е обвинен като ръководител на банда за рекет, лихварство, побоища и палежи. Върховните съдии подчертават, че правото на Чоков да ползва платен годишен отпуск за годините 2008, 2009, 2014 и 2015 е \"ненадлежно упражнено\". ", "date": "2017.10.05", "title": "Окончателно Ценко Чоков не е кмет, не можел да ползва неплатен отпуск в ареста"}
{"url": "http://www.dnevnik.bg/sport/2017/10/05/3054651_bulgarskiiat_koloezdach_nikolai_mihailov_podpisa/", "text": "Най-добрият български колоездач в последните години  Николай Михайлов  подписа с френския отбор \"Делко Марсилия\", обявиха от тима. Михайлов, който е на 29 години през последните шест сезона караше за полския CCC. \"Новото ни попълнение Николай Михайлов е добре известен във Франция, където започва кариерата си като аматьор с \"Мартиг Спорт\" и \"АVC Ай-ен-Прованс\". Той е добър състезател, универсален колоездач, който има победа в \"Сибиу тур\" през 2016 г.\", съобщават от \"Делко\". Във френския отбор Михайлов се събира с българския специалист Христо Зайков, който е спортен директор в отбора. Роденият в Свиленград колоездач е двукратен шампион на България в общия старт и трикратен в бягането по часовник. Най-големият успех в кариерата му досега е участието в Обиколката на Италия през 2015 г. Тогава той участваше в много от откъсванията, но не можа да се поздрави с етапен успех. Българинът завърши на 129-то място в генералното класиране. Михайлов е вторият българин, който кара в една от трите големи обиколки след Данаил Петров, който участваше във  \"Вуелта Испания\"  през 2012 г. Тимът на \"Делко Марсилия\" е от отбор с про континентален статут, или второто ниво на колоездачните състави след тези от световния тур. На това ниво всички състезатели са професионалисти, а често отборите от про континенталния тур са канени в обиколките от световния тур. В състава на френския тим за следващата година е привлечен и състезал от про тур системата – Хавиер Морено от \"Бахрейн Мерида\", който участваше и в трите големи обиколки през този сезон. За", "date": "2017.10.05", "title": "Българският колоездач Николай Михайлов подписа договор с френски отбор"}
{"url": "http://www.dnevnik.bg/bulgaria/2017/10/05/3054661_vtori_stadion_vuv_varna_izchezva_po_otigrana_shema/", "text": "Бивши футболисти и ръководители на футболния клуб \"Спартак\" във Варна са поискали от общинската власт във Варна и държавата да вземат спешни мерки, за решаването на проблема със собствеността и поддръжката на едноименни стадион. Това съобщиха самите те на пресконференция в София. Според документите, представени от участниците в нея през 2006 година собствеността върху терена, на който е изграден стадионът е прехвърлена от Община Варна на частното дружество \"Барет Ауто\". Четири години по-късно – през 2010 г. акциите в новоучреденото акционерно дружество преминават във владение на друга частна компания – \"Инжстрой\". \"От този момент досега нещата свързани със \"Спартак\" могат да се определят каза участниците в пресконференцията. \"Частната фирма експлоатира прилежащите терени на съоръжението, от които може да се печели, но на самия стадион те не са забили и един гвоздей, каза членът на фенклуба \"Синдикат 12\" Стефан Калименов. Те оставиха стадиона да се саморазруши, като вероятната цел е след време статутът му да бъде променен и там да бъдат изградени жилищни сгради\". Според Калменов общинската администрация в лицето на кмета на града Иван Портних, председателят на общинския съвет, съветниците, областния управител и министъра на младежта и спорта Красен Кралев трябва да предприемат спешни мерки и да решат проблема. \"Важно е обаче на каква цена ще стане това, уточни Калименов. В момента Именно поради факта, че парцелът, върху който се намира спортното съоръжение, е изключително скъп и апетитен, в момента футболният клуб \"Спартак\" във Варна е смазан\". Според участниците в пресконференцията разпореждането с общинска собственост извършено през 2006г. с решение на Общинския съвет във Варна, и апортирането на общински имоти в дружеството \"Спортен комплекс Спартак\" АД, в това число и стадион \"Спартак\", по своята същност представлява Непаричната вноска е била оценена на около 3.2 млн лв. \"Създаденото дружество \"Спортен комплекс \"Спартак\" АД отдавна е престанало да осъществява функциите, за които е било създадено – развитие на спорта, написаха още миналата година членовете на клуба в открито писмо до общинската администрация. Поради това, ние феновете на \"Спартак Варна\", настояваме Община Варна да излезе от така образуваното дружество, като си възстанови апортираните в него имоти, с оглед отпадането на предпоставките за съществуването му\". Справка в учредителните документи на компанията \"Спортен комплекс \"Спартак\"\" неговият предмет на дейност е \"организиране и провеждане на спортни събития и мероприятия\". Именно на това основание е взето и решението за извършването на Сега именно неизпълнението на това задължение става основа и на искането за разваляне на съдружието между общината и \"Инжстрой\" и връщането на стадион \"Спартак\" обратно във владение на Община Варна. \"През 2006 г. тогавашните общински съветници в града са основали своето решение на Закона за публично-частното партньорство, но вече основанието за съществуване на такова партньорство не съществува, тъй като закона изрично изисква разпореждането с недвижимо имущество, собственост на Общината, е нужно да бъде извършено в \"обществен интерес\", а не за кумулиране на печалби от група алчни бизнесмени, хранещи се от обществени поръчки\", твърдят в писмото си членовете на клуба. Според тях именно общественият интерес днес изисква съдружието, което те определят като \"престъпно\" да бъде развалено и стадионите, спортните зали и всички други обекти за осъществяване на спортни дейности да бъдат върнати обратно на техните собственици – гражданите на Варна. Според текста на същото писмо за да може да бъде то унищожат и на негово място да бъдат изградени жилищни и търговски постройки. От представен по време на пресконференцията вчера протокол от сесия на Общинския съвет във Варна, проведена на 19 май т.г. става ясно, че както съветниците, така и председателят им Тодор Балабанов са информирани за проблема, но до този момент не са предприели никакви действия за решаването му. Казусът със стадион \"Спартак\" във Варна е  почти идентичен с този, заплетен около най-големия градски стадион - \"Варна\" (\"Юрий Гагарин\") . Още през 2005 г. администрацията на тогавашния кмет на града Кирил Йорданов апортира в компанията \"Спортен комплекс Варна\" Върху тях трябваше да бъдат изградени нов градски стадион, спортни съоръжения и съпътстващата ги инфраструктура. В компанията община Варна има 35% дялово участие срещу 65% за партньора й \"Химимпорт\". За изпълнителен директор беше назначен Марин Митев, член на надзорния съвет на Централна кооперативна банка и на управителния съвет на \"Химимпорт\". През годините от 2005 насам от \"Спортен комплекс Варна\" обясняваха, че реализацията на проекта среща огромни трудности заради липсата на кадастрална скица, подходи, инфраструктура, неясна собственост на част от парцелите и искания за продажба от собствениците им на \"нереално високи\" цени, изместване на подземни и надземни комуникационни трасета и др. Апортът от 136 дка, с който Варна влиза в съдружието си с \"Химимпорт\", е оценен на малко над 12 млн. лв. Това прави По същото време, по което е правена оценката - през април 2005 г., средната цена на парцелите в този район на Варна е около три-четири пъти по-висока. Въпреки това нито администрацията на Кирил Йорданов, нито тази на наследника му Иван Портних не оспориха оценката и така срещу апортираните имоти са записани 35% от акциите в \"Спортен комплекс Варна\". Останалите 65% \"Химимпорт\" получава срещу обявена парична вноска от близо 22.5 млн. лв. Според устава на компанията към момента на регистрацията й са внесени 25% от нея. За останалата част е дадена отсрочка \"до две години\". Междувременно през септември 2015г.  14.46 дка от апортирания бивш общински терен беше продаден на командитно дружество с участието на \"Кауфланд България\" за близо 18.3 млн. лв.  По информация на \"Дневник\" в момента се обсъжда и продажбата на още един терен за строителството на жилищен комплекс. Сега - 12 години по-късно реализацията на проекта е Според зам.-кметът на община Варна Пламена Маринова след съдебната регистрация на съдружието с \"Химимпорт\" имотите, с които община Варна е влязла в него, са изгубили статута си на общинска собственост и вече представляват собственост на друго юридическо лице.", "date": "2017.10.05", "title": "Втори стадион във Варна изчезва по \"отиграна\" схема"}
{"url": "http://www.dnevnik.bg/sviat/2017/10/05/3054360_isliamska_durjava_se_gotvi_za_prehod_kum_virtualen/", "text": "След предстоящия й разгром на бойното поле в Ирак и в Сирия групировката \"Ислямска държава\" ще направи \"виртуален халифат\" в киберпространството, откъдето ще продължи борбата и ще агитира привържениците си, предупреждават експерти и служители. Има опасност да се окаже още по-трудно да бъде прогонена групировката от тъмните кътчета на \"дълбоката мрежа\" - откъдето пропагандата ѝ може да продължи да подтиква нейните членове и симпатизанти към действие - отколкото от предградията на  Мосул  и  Ракка , уверяват те.  В началото на годината в текст, озаглавен \"Виртуалният халифат\", американският генерал Джоузеф Вотел, шефът на Централното командване на въоръжените сили на САЩ (чиято зона на действие се простира от Близкия изток до Азия), предупреди: \"Да бъде победена \"Ислямска държава\" на бойното поле не е достатъчно.\" \"Дори след окончателното ѝ поражение в Ирак и в Сирия тя вероятно ще намери подслон във виртуалното пространство, във \"виртуален халифат\", откъдето ще продължи да координира и вдъхновява атентати\", пише той. \"Това ще ѝ позволи да продължи да изгражда база от привърженици, докато бъде в състояние да завладее отново реални територии.\" \"Този виртуален халифат, продължава той, е изкривена версия на историческия халифат - общност от мюсюлмани, ръководена от халиф (сега  Абу Бакр ал Багдади ), която бленува да бъде част от държава, управлявана от шериата и разположена в киберпространството. Загубата на по-голямата част от  териториите в Ирак  и Сирия, които превзе с военна сила, повлия негативно и на онлайн комуникацията на \"Ислямска държава\". Тя публикува по-малко неща и в не толкова завършен вид, колкото преди няколко месеца, но все пак това не я е спряло, подчертават експерти. Нейното средство за комуникация и пропаганда,  агенция \"Амак\" , не престава да функционира, да поема отговорност за нападения, да призовава за извършване на атентати. Нейните онлайн списания на няколко езика са още достъпни с няколко клика. Те призовават повече от когато и да било поддръжниците на халифата, където и да са, да преминат към действие и дават все повече съвети и начини за убиване. \"Не става дума за избор\" През 2015 г. Чарли Уинтър написа за британския мозъчен тръст \"Куилям\" доклад, озаглавен \"Виртуалният халифат\", в който анализира пропагандната стратегия на \"Ислямска държава\". \"Очевидно е, че нейното идеологическо присъствие и нейното съществуване като идея ще станат по-важни през следващите месеци и години\", каза той пред АФП. \"Групировката прави вече опити да убеждава, че идеята за халифата е по-важна от физическото му съществуване.\" \"Тоест не става дума за избор между две неща - онлайн или офлайн\", допълни той. \"Винаги ще е кръстоска между двете, реалното и виртуалното. През следващите месеци и години ще си имаме работа с отслабена \"Ислямска държава\", която обаче ще контролира още парчета земя, главно в Сирия. Ще има също така и тайно бунтовническо движение в Ирак.\"  Под натиска на държавните власти доставчиците на услуги и големите играчи в света на интернет въведоха мерки и процедури, за да попречат на \"Ислямска държава\" да използва световната мрежа за пропагандни и организационни цели. \"Но въпреки засилването на бдителността на властите и социалните мрежи \"Ислямска държава\" проявява значителна устойчивост заради гъвкавостта, изменчивостта и адаптивността си към премахването на джихадистко съдържание в интернет\", смятат френските експерти Лоранс Бендне и Рафаел Глюк. Така ИД успява да бъде достатъчно разпръсната, за да стигне до симпатизантите си и да привлече хора отвъд лоното си. Ще бъде много трудно да се води борба с онлайн пропагандата на \"Ислямска държава\", която описа периода 2014-2015 г., когато контролираше обширни територии в Сирия и в Ирак, като \"златен век\", предупреди Уинтър. \"Цензурирането на интернет няма да сработи\", каза той. Властите съсредоточават вниманието си върху частта от интернет, предназначена за широката общественост, и това е проблем. Джихадистите вече се крият в дълбоката мрежа, използват кодиране. Винаги ще има пристан за терористите в интернет, каквото и да говорят политиците. /БТА", "date": "2017.10.05", "title": "\"Ислямска държава\" се готви за преход към \"виртуален халифат\""}
{"url": "http://www.dnevnik.bg/bulgaria/2017/10/05/3054677_ednolichno_podpisan_i_pribran_v_chekmedjeto_dogovor_na/", "text": "Въпреки че подготовката за провеждане на електронни търгове за лекарства тече от миналата година, а идеята е от две, електронната борса все още не функционира. Причината е, че на здравното министерство му отнело доста време да намери договора за изграждането ѝ, а той е \"еднолично подписан от министъра, несъгласуван с никого и неясен за никого\". Това обясни министърът на здравеопазването Николай Петров пред здравната парламентарна комисия в отговор защо се бави  обещаният отдавна старт за електронно търгуване на лекарства на едро за българските държавни болници . След допълнителните въпроси на журналистите Петров уточни, че въпросният договор, който спъва процеса, е бил подписан от бившия министър Петър Москов и е написан така, че на фирмата изпълнител не може да се търси отговорност за това, че системата не работи нито да се принуди да я поправи. Правени са няколко опити платформата да се заработи, но \"не може да тръгне защото няма тестова среда\". \"Не съм убеден, че ще успеем. Може би в един момент ще трябва да отидем към обявяване на нова поръчка. Но при ясно подписан договор, не можем да го променим\", коментира Петров. \"Ние имаме желание да пуснем електронният търг за лекарства, като започнем с онколекарствата, след това и с други. Това не се случва досега поради дефекта на този договор, който е подписан от предшествениците. Той е приет като работа, платено е, не е съгласуван от необходимите директори на дирекции, включително от правната, а е еднолично подписан от министъра и прибран в чекмеджето. Това не е нормално, това не е почтено. Това ни връзва ръцете и затова не можем да го пуснем. Ако трябва, ще го прекратим и ще обявим нова процедура, но от това няма да се откажем\", заяви с повишен тон пред депутатите Николай Петров. За новата  идея на здравното министерство за създаване на регистър за медицинските изделия , той обясни, че се  работи по изготвянето на необходимата нормативна уредба , обаче има проблем с това, че \"голяма част, почти всички медицински изделия не се заплащат от здравната каса, а от пациента, и това малко ни връзва ръцете\". \"Ние ще направим необходимото, защото на нас много ни се иска да постигнем максимална прозрачност и яснота, защото това в най-баналния случай ще доведе до сваляне на цените на медицинските изделия и намаляване на товара върху българския пациент\", заяви Петров и допълни, че сега доплащането от собствения джоб на пациента е обезпокояващо високо и ни поставя на водещи места в световната практика - 48%. Амбицията е някой ден да има и електронна борса също като замислената за лекарствата.", "date": "2017.10.05", "title": "\"Еднолично подписан и прибран в чекмеджето\" договор на Москов спъва електронната борса за лекарства"}
{"url": "http://www.dnevnik.bg/sport/2017/10/05/3054686_aleksandur_zverev_se_klasira_bez_problem_za/", "text": "Световният №4 и поставен като втори в схемата на  турнира в Пекин , Александър Зверев се класира безпроблемно за четвъртфиналите. Германският тенисист преодоля с 6:4, 6:2 Фабио Фонини само за 1.13 часа. Зверев беше много стабилен през целия мач и въпреки леките колебания при подаването си не допусна никакви спадове. Единствено в осмия гейм на първия сет германецът се разконцентрира и допусна пробив за 4:4, но веднага го върна и по този начин взе предимство над съперника си. В първия кръг Зверев надигра Кайл Едмънд отново в два сета, а напред негов съперник ще бъде Андрей Рубльов, който изненадващо елиминира №7 в схемата Томаш Бердих. Руснакът, който на  US Open победи Григор Димитров , се справи с Бердих в три сета – 6:1, 4:6, 6:1. През годината Зверев се представя много силно, като вече спечели пет титли. Германецът, който е само на 20 години триумфира в Мастърсите от сериите 1000 в Монреал и Рим, взе още титлите във Вашингтон, Мюнхен и Монпелие. Зверев има само един изгубен финал тази година – в Хале, където отстъпи на Роджър Федерер.", "date": "2017.10.05", "title": "Александър Зверев се класира без проблем за четвъртфиналите в Пекин"}
{"url": "http://www.dnevnik.bg/bulgaria/2017/10/05/3054689_ot_polsha_radev_zaiavi_che_sankciite_sreshtu_rusiia_sa/", "text": "Санкциите на ЕС срещу Русия са в ущърб на икономическото развитие и в перспектива трябва да се търсят решения, които да водят към устойчив мир с всички възможни средства на дипломацията, заяви президентът Румен Радев в Полша. Държавният глава направи коментара в отговор на журналистически въпрос на брифинг след срещата си с полския президент Анджей Дуда във Варшава. Българският държавен глава е на официално посещение в Република Полша по покана на президента Дуда. На въпрос какво трябва да се направи, за да се запази единството в Европа след референдума в Каталуня, Радев заяви, че ЕС трябва да работи за преодоляване на изострените социални неравенства, а след това и на засилващия се национализъм. \"Решението е в истинската солидарност, равенството и единството на съюза. Трябва да направим така, че богатите да мислят по-отговорно за приобщаването на бедните и изоставащите. Тези принципи трябва да бъдат ежедневен ангажимент и политика с реални действия\", допълни президентът. Днес двамата се обединиха около позицията, че икономическото и социалното сближаване между държавите членки на ЕС трябва да бъде във фокуса на общите европейски политики, съобщиха от администрацията на държавния глава. \"Европейските държави днес имат равен глас в ЕС, но са необходими усилия за повишаването на стандарта на живот в страните от Източна Европа и за създаването на по-големи възможности за гражданите в този регион. Това е истинският път за постигането на реална конвергенция в Европа и за изграждането на един по-силен и сплотен съюз\", заяви Румен Радев. Той и Анджей Дуда призоваха за засилване на подкрепата на ЕС за инициативата Три морета, която цели да подобри транспортната, енергийната и комуникационната свързаност в Източна Европа. Осъществяването на стратегическите трансгранични инфраструктурни проекти ще допринесе за по-добрата свързаност на икономиките в Централна и Източна Европа по оста \"Север-Юг\", както и за насърчаване на конкурентоспособността, икономическия растеж и културния обмен, посочи президентът Радев. По време на срещата бе откроено доброто двустранно сътрудничество в сферата на сигурността. Радев посочи, че усилията на двете страни в борбата с нелегалната миграция са от изключително значение за европейската сигурност. Той благодари на полския президент за приноса в рамките на ФРОНТЕКС за охраната на българските граници. Обща беше позицията, че България е изпълнила още от 2011 г. всички критерии за членство в Шенгенското пространство и това трябва да бъде признато от всички. Президентът Анджей Дуда изрази подкрепата на страната си за предстоящото Българско председателство на Съвета на ЕС и отбеляза, че България и Полша споделят много общи позиции в рамките на европейския дневен ред. Радев заяви, че в рамките на това председателство България ще работи за укрепване на консенсуса между страните членки, насърчаването на конкурентоспособността и утвърждаването на значението на кохезионната политика като ключов фактор за бъдещето на обединена Европа. По време на срещата са обсъдени и доброто взаимодействие в сферата на отбраната и в рамките на НАТО, както и възможността за участието на Полша в процеса на модернизация на българските Въоръжени сили. Двамата президенти са на мнение, че нарастването с 20% на икономическия обмен между България и Полша, който за 2016 г. достига 1.6 млрд. евро, е предпоставка за последващо разширяване на партньорството в двустранната търговия и инвестициите. През 2016 г. България е била посетена от 370 хил. полски туристи, а Полша – от 65 хил. български. Днес президентите на България и Полша ще открият във Варшава и Полско-български икономически форум, на който ще бъдат обсъдени нови възможности за увеличаване на взаимните инвестиции. В рамките на посещението си президентът Радев ще проведе срещи с полския министър-председател Беата Шидло, маршала на Сейма Марек Кухчински и зам.-председателя на Сената Михал Северински.", "date": "2017.10.05", "title": "От Полша Радев заяви, че санкциите срещу Русия са в ущърб на икономическото развитие"}
{"url": "http://www.dnevnik.bg/photos/snimka_na_denia/2017/10/05/3054667_snimka_na_denia_priiatel_v_nujda_se_poznava/", "text": "Пилотът на   Даниел Рикардо се оплака от преумора покрай тежките състезания от Формула 1 в Азия и веднага намери кой да му се притече на помощ. Колегата му от   Фелипе Маса, който на всичкото отгоре му е съсед в Монте Карло, му направи масаж на врата по време на официалната пресконференция на ФИА преди Гран при на Япония.", "date": "2017.10.05", "title": "Снимка на деня: Приятел в нужда се познава"}
{"url": "http://www.dnevnik.bg/sviat/2017/10/05/3054504_germanskite_specslujbi_iskat_razreshenie_da/", "text": "Високопоставени представители на герамнските спецслужби призоваха в четвъртък депутатите от новия парламент да им предоставят повече законови правомощия за отвръщат на хакерски атаки от други държави. Ханс-Георг Маасен, ръководител на контраразузнаването BfV, заяви пред ресорната парламентарна комисия, че би трябвало да е възможно и законно унищожаването на данни, откраднати от германски сървъри и прехвърлени в сървъри на чужда територия, за да се предотврати злоупотребата с тях, разказва \"Ройтерс\". Освен това, според него, има смисъл да бъдат \"заразени\" чуждестранни сървъри с програми, които биха позволили по-добро следене за всякакви действия, насочени срещу кибер цели в Германия, както и да се извличат данни по същата логика, по която се вербуват чужденци за агенти за контрашпионаж. \"В реалния свят това е като да откриеш агент на чуждо разузнаване и да го накараш да работи за теб... Нещо подобно би трябвало да е възможно и в кибер пространството\", каза Маасен на първото подобно публично изслушване в комисията. \"Тези инструменти за отговор на хакерски атаки са под прага, позволяващ унищожаване или парализиране на чуждестранен сървър.\" Германските власти обвиняват руска хакерска група APT28, свързвана с управляващите в Русия, за атаката от май 2015г. срещу Бундестага, както и за други операции срещу политически организации, отделни лица и институции. Те често отправяха предупреждения за възможност Москва да се опита да повлияе или да навреди на парламентарните избори от 24 септември, но след вота официални лица казаха, че не са регистрирали особено усилие на руснаците в тази посока. Маасен каза на депутатите, че не е изключено Русия да е преценила, че политическата цена за подобна операция би била твърде висока, особено след скандала, който предизвикаха в САЩ след кампанията от 2015-2016г. Официално, Русия отрича да стои зад подобни действия и настоява, че не се опитва да влияе на изборите в която и да е държава. Германското разузнаване BND има необходимия опит да унищожава задгранични сървъри, но няма законово позволение, заяви пред комисията и началникът му Бруно Кал. След като внимателно бъде идентифициран източникът на атаката, има смисъл в това \"да запушим източника на подобно нападение, а не да се отдръпваме и да продължаваме, сякаш нищо не се е случило\", допълни той. В крайна сметка едно такова решение трябва да се вземе от политиците, напомни Кал. Пред комисията говори и командващият MAD - германското военно контраразузнаване, според когото има открити въпроси относно националното и международното право, които се нуждаят от отговор преди да бъдат овластени агенциите за подобни дейстивя. \"Всичко това трябва да се изчисти. Има международни ограничения. Не говорим само за международното право\", каза Кристоф Грам в края на тричасовата сесия. Ако държавата позволи контраатаки, те би трябвало да се извършват от кибер командването на Бундесвера, а не от MAD, уточни той. Маасен каза още на депутатите, че агенциите се нуждаят и от достъп до стрийминг данните от задгранични сървъри - например, видео записи на екзекуции и обезглавяване на заложници - за да следат радикализирането на предполагаеми ислямистки нападатели. Нужни са и повече правомощия за проследяване на комуникациите между Германия и Ракка, главният град на \"Ислямска държава\" в Сирия. Сегашният закон ни позволява да проследяваме само индивидуални комуникации, а не по-широк поток, обясни Маасен.", "date": "2017.10.05", "title": "Германските спецслужби искат разрешение да контраатакуват хакери и унищожават сървъри"}
{"url": "http://www.dnevnik.bg/zelen/2017/10/05/3054690_drakon_bulvasht_plastmasa_posreshta_delegati_na/", "text": "Четири метров дракон бълваше пластмасови бутилки, опаковки, найлонови торбички пред хотел Хилтън в столицата на Малта Ла Валета, където в четвъртък започна двудневна конференция за океаните. С тази инсталация \"Грийнпийс\" изрази своя протест срещу огромното количество пластмасови отпадъци, които стигат до морските води. Международната природозащитна организация настоява големите производители като Нестле, Кока кола, Унилевер, Пепси, Procter & Gamble да прекратят или да намалят съществено производството на пластмаси за еднократна употреба и опаковки. В същото време представители на Европейския съюз, отделни държави, бизнеси и научни организации съобщаваха своите ангажименти за намаляване на замърсяването на морските води. \"Да се инвестира в борбата срещу замърсяването е добре, но по-добре ще бъде да се спре производството на материалите, които замърсяват,\" обясниха активистите, които чакаха с плакати пристигащите над 90 делегати пред входа на сградата в нетипичен за Малта проливен дъжд. \"Политиците трябва да приемат законодателни рестрикции и забрани, а не препоръчителни мерки и ограничения,\" смятат още активистите. Конференцията \"Нашият океан 2017\" среща представители на правителствата, гражданското общество, науката, финансите и бизнеса от цял свят, които два дни търсят решения и поемат ангажименти за защитата на океаните. Тази година един от акцентите е замърсяването на моретата с пластмасови отпадъци. Над 8 милиона тона пластмаса стигат в морето всяка година и се разпадат на микрочастици, които влизат и в хранителната верига. Според изчисленията на организацията това замърсяване надминава 12 млн. тона годишно. Изследване на \"Грийнпийс\" на морски пластмасови отпадъци установява, че те са основно опаковки и продукти за еднократна употреба. Производството на пластмаси се очаква да се увеличи, а схемите за управление на отпадъците и рециклирането не е са достатъчно решение на проблема, според природозащитниците търговските марки трябва да подходят по друг начин. \"Нашият океан 2017\" е възможност за държавите и компании от целия свят да започнат да се фокусират върху постепенно премахване на пластмасите за еднократна употреба.  Движението  \"The Break Free From Plastic\"  (\"Свободни от пластмаса\"), в което участва и \"Грийнпийс\", призовава местните общности по целия свят да се присъединят към почистването на плажове и да използват  методологията за проверка на марк ите  на опаковките и пластмасовите отпадъци. Това ще помогне за идентифициране на основните замърсители.  Осемдневно почистване на плажа на Филипините през септември, както и в други страни, включително Хърватия, Испания и Холандия, показват, че глобално признатите марки от глобални компании за бързооборотни стоки като Nestlé, Unilever, Procter & Gamble, Colgate-Palmolive, PepsiCo и Coca-Cola са сред най-големите замърсители, твърдят от \"Гринпийс\".  \"Новата методология за проверка на марката, тествана в няколко страни, показва, че най-лошите замърсители на пластмаса са едни от най-големите компании в света - очевидно тези, които трябва да поемат отговорност\", каза д-р Сандра Шотърт от \"Грийнпийс\". По думите й производството и използването на \"абсурдно големи количества пластмаси за еднократна употреба ден след ден е очевидно опустошително за нашите океани\". Единственото решение е да се спре тази практика. Както правителствата, така и компаниите трябва да започнат да премахват най-вредните пластмаси за еднократна употреба.", "date": "2017.10.05", "title": "Дракон, бълващ пластмаса, посреща делегати на среща за океаните"}
{"url": "http://www.dnevnik.bg/zdrave/2017/10/05/3054703_zdravnoto_ministerstvo_shte_sezira_prokuraturata_za/", "text": "Министерството на здравеопазването изготвя доклад за нарушенията в МБАЛ \"Христо Ботев\" - Враца, който ще бъде даден на прокуратурата, обяви министърът на здравеопазването Николай Петров по време на заседанието на парламентарната комисия по здравеопазването. \"Обявените към момента близо 14 млн. лева дългове са само главници. Когато към тях се добавят лихви, такси на частните съдебни изпълнители, съдебните такси, както и тези към адвокатите, то сумата ще отиде над 20 милиона. Договори са подписвани без да защитават по никакъв начин интересите на болницата. Фигурират наказателни лихви по 10%. Никой не може да издържи на това\", заяви министърът. Проф. Петров определи практиките в лечебното заведение като тежки и порочни. Като пример той посочи, че на една малка площ във Враца са концентрирани три болници – областната многопрофилна болница, още една многопрофилна, но частна, и трета - пак частна, която е под наем в сградата на областната. Последната не плаща нищо за наем, тъй като договорът сключен с нея е за ремонти, за което от МБАЛ \"Христо Ботев\" не са получили и стотинка, уточни министърът. Обаче при съжителството на трите болници се получава филтриране на пациентите, като тежките случаи и неосигурените отиват в държавната, а \"по-интересните\" - в двете частни, коментира Петров. Проверките на ведомството показват и редица други нарушения, като това че е купен скенер, който струва 300 хил. лева, за сума от близо милион лева. Само за две години при един от предходните директори на болницата дълговете на лечебното заведение се увеличават от 3 млн. лв. на над 10 млн. лв, каза още министърът. Това, което ще направи МЗ за врачанската болница, е да преведе авансово субсидията за отдалеченост и спешност. Ръководният екип на Министерството на здравеопазването провежда разговори с местната власт, за да получи съдействие ѝ. Търсят се варианти как да се финансират тази и други болници в тежко финансово положение като Ловешката и може да се стигне до това да теглят кредити. Тази опция вече е обсъдена с финансовия министър, уточни Петров.", "date": "2017.10.05", "title": "Здравното министерство ще сезира прокуратурата за нарушенията в болницата във Враца"}
{"url": "http://www.dnevnik.bg/bulgaria/2017/10/05/3054706_po_visokite_planinski_prohodi_se_ochakva_sniag_prez/", "text": "По високопланинските проходи през почивните дни се очаква влошаване на времето и на много места дъждът е възможно да премине в сняг, съобщи Агенция \"Пътна инфраструктура\". Проходите на височина над 500 м, на които се очакват снеговалежи, са: \"Петрохан\", \"Троянски\", \"Шипка\", \"Републиката\", \"Ришки\", \"Айтоски\", \"Котленски\", \"Дюлински\", \"Твърдишки\", \"Обзорски\", \"Печинско\", \"Вратник\", \"Превала\", \"Предел\", \"Рожен\" и \"Пампорово\". От пътната агенция призовават шофьорите, на които в следващите дни им предстои пътуване през планинските проходи да не тръгват на път с автомобили с летни гуми и да карат със скорост, съобразена с метеорологичните условия. От АПИ добавят, че фирмите, които поддържат пътищата имат дежурни екипи и са готови да реагират веднага и да обработят настилките, за да се осигури безопасното пътуване.", "date": "2017.10.05", "title": "По високите планински проходи се очаква сняг през почивните дни"}
{"url": "http://www.dnevnik.bg/sport/2017/10/05/3054702_kusen_gol_zapazi_shansovete_na_siriia_za_klasirane_na/", "text": "Сирия шокира Австралия с късен гол и завърши наравно 1:1 в първия плейофен сблъсък между двата отбора за  световното първенство по футбол . Мачът се игра на неутрален терен в малайзийския град Малака, заради ситуацията в Сирия, но това не попречи на азиатците. Роби Крузе изведе \"кенгурата\" напред в 40-ата минута, след като финтира един защитник и с удар по диагонала изненада вратаря на сирийците. След почивката всичко се развиваше по плана на Австралия, като тимът беше по-настоятелен и дори удари греда. Пет минути преди края на редовното време обаче Сирия получи правото да изпълни дузпа за нарушение на защитник на Австралия при борба за висока топка. Ал Сома се нагърби с изпълнението и с удар в горния ляв ъгъл преодоля Мат Раян. В заключителните минути вратарят на Сирия Алма се превърна в герой, след като спаси много опасен удар на резервата Том Рогич. Реваншът е на 10 октомври в Сидни. До момента от Азия участие на световното първенство в Русия си осигуриха Иран, Южна Корея, Саудитска Арабия и  Япония . Сирия и Австралия играят един срещу друг като класирали се на трето място в двете групи.", "date": "2017.10.05", "title": "Късен гол запази шансовете на Сирия за класиране на световното първенство по футбол"}
{"url": "http://www.dnevnik.bg/politika/2017/10/05/3053771_parlamentut_shte_obsudi_sdelkata_za_iztrebitelite_i/", "text": "Днес парламентът ще разгледа два доклада, по които се очакват спорове между управляващи и опозиция. Първият е на анкетната комисия, която разследваше решението на формираното от президента Румен Радев служебно правителство \"Герджиков\" за закупуване на шведски изтребител \"Грипен\". Вторият е докладът за състоянието на националната сигурност,  в който Русия е определена като заплаха . Очаква се депутатите да одобрят предложение, според което  проектът за закупуване на изтребител ще бъде върнат в парламента . При първата процедура страната ни избираше между България избираше между три предложения - употребявани F-16, собственост на Португалия, \"Юрофайтър\" втора употреба от Италия и шведските \"Грипен\". Спорове ще има и по темата заплаха ли е Русия за националната сигурност,  както е записано в приетия от кабинета \"Борисов 3\" доклад . Според БСП тя не е заплаха, а стратегическа възможност за България.", "date": "2017.10.05", "title": "Парламентът ще обсъди сделката за изтребителите и заплаха ли е Русия за националната сигурност"}
{"url": "http://www.dnevnik.bg/bulgaria/2017/10/05/3053763_gluhotata_na_instituciite_predizvika_marsh_za/", "text": "Марш за европейско правосъдие ще се проведе днес от 18 ч. пред Съдебната палата в София. Организаторите - инициативата \"Правосъдие за всеки\" съобщават, че до акцията се е стигнало след като институциите са останали глухи за призивите за диалог с гражданите по жизнено важни за държавата проблеми. Идеята на протестиращите е да покажат, че не са съгласни да живеят в страна, която може да се нарече \"пленена държава\". \"Призоваваме гражданите да застанат единни срещу системата, която заличава разделението на властите и ни отнема правото да живеем в демократична държава. Бъдете там с Вашите семейства и приятели, това засяга всички нас\", призовават организаторите.  В призива си към гражданите организаторите заявяват, че трите власти са положили системни и координирани усилия да подчинят правото на политиката, съда - на прокуратурата, а хората - на олигархията, която се е настанила трайно в държавните институции. \"На спринт, на тъмно и в условията на тежък външен натиск Народното събрание промени Наказателно процесуалния кодекс, Закона за съдебната власт и Закона за опазване на околната среда в една категорична посока – абсолютна прокурорска власт, занижен съдебен контрол, отнемане независимостта на съда и ограничаване правото на защита\", отбелязва още \"Правосъдие за всеки\". Според организацията всичко това е било допълнено с постигането на почти пълен прокурорски контрол при избора на парламентарната квота в новия състав на Висшия съдебен съвет (ВСС), където ще заседават 11 прокурори от общо 22 души в избираемия му състав. \"Министерството на правосъдието и председателят на правната комисия в Народното събрание пък ампутираха напълно декларираната на книга воля и препоръката на ЕК за създаване на силен антикорупционен орган с разследващи функции, в чийто състав да влизат и независими прокурори. Те искат да оставят отново пълната власт и контрол на главния прокурор в корупционните разследвания\", коментират още организаторите на протеста. И допълват: \"Канят се да ни отнемат и единствената съдебна защита от произвола на властта с явно дирижирания и предизвестен избор на председател на Върховния административен съд\". Случаят с \"държавната сопа\", размахана над \"Дунарит\" и \"Емко\", и недопустимата прокурорска намеса там е най-яркото доказателство, че олигархията е осъществила \"триединство на властите\", посочва \"Правосъдие за всеки\" за финал.", "date": "2017.10.05", "title": "Глухотата на институциите предизвика Марш за европейско правосъдие"}
{"url": "http://www.dnevnik.bg/detski_dnevnik/2017/10/05/3038707_vuprosut_ne_e_dali_decata_shte_vidiat_porno_a_koga/", "text": "\"Въпросът не е дали момчетата гледат порно. Въпросът е кога започват\". Това казва награждаваната авторка на \"Ню Йорк таймс\" Пеги Оренщайн в интервю с Wired по темата за порно индустрията и как нейните филми се отразяват на подрасващите. Оренщайн пише за семейството, жените и сексуалната култура от години и е била публикувана в издания като Vogue, Time, Slate и The Oprah Magazinе. \"Най-често срещаният отговор е – на 11 години. Понякога на 13, понякога по-малки\". Темата за порното  е деликатна, дори за родителите, които говорят свободно за секс. А с напредването на технологиите и развитието на социалните мрежи, тези филми са само на няколко клика от децата. Те могат да стигнат до клипове с нецензурно съдържание дори да са потърсили в Youtube нещо съвсем различно, а още повече, ако естественият им интерес към секса ги накара да напишат в \"Гугъл\" \"секс\" или \"цици\". Но това може да ги доведе до образи, които не могат да разберат или осмислят. \"В общия случай, при първия си контакт с порно, те не се възбуждат. Чувстват се леко възбудени или несигурни, или си казват \"Това е странно\", обяснява Оренщайн. \"Но когато говоря със 16, 17, 18-годишни хетеросексуални момчета, чувам отговори от \"Приемам го като нещо различно, фантастично, отделно от отношенията ми с партньорите\" до \"Започнах да усещам, че засяга връзките ми, сексуалния ми живот, начина, по който гледам на момичетата, затова спрях\". Последствия Проучванията, цитирани от Оренщайн, показват, че хетеросексуалните момчета, гледали порно редовно, са по-склонни да подкрепят гей браковете. Но не са готови да подкрепят борбата за равенство на жените, освен това започват да приемат секса като чисто физически акт, а момичетата – като играчки. Освен това измерват мъжествеността си по това колко секси жени са успели да свалят. Друго проучване показва, че момичетата, гледащи порно редовно, са по-малко склонни да се намесят, ако в тяхно присъствие жена бива заплашена или нападната. Какво да се прави \"Има толкова много неща, за които да се говори, че не можеш да ги обясниш на детето наведнъж\", пише майката на три дъщери Рейчъл Халиуел в британския \"Телеграф\". \"Никога не съм имала специален разговор с най-малката, вместо това имаме продължителен диалог\". Трябва да се говори малко по малко, а темите са много – сложността на изразяването на съгласие; това колко е опасно да изпращаш и да получаваш сексуални изображения; нереалистичното изобразяване на секса в порното, пише тя. \"Говорим за това, че не бива да изпращаш думи или снимки, които не би искала да бъдат принтирани на тениска, откакто най-малката има мобилен телефон – тоест, откакто беше на 9 години\". \"Трябва да се говори за това кое е истинско и кое не е\", казва Оренщайн. \"Говорете как насилието във филмите не е истинско. () Ние знаем, че тези неща не са реални, че това не е начинът, по който двама души си общуват наистина. Децата трябва да умеят да го разбират в контекст, да го деконструират\".", "date": "2017.10.05", "title": "Въпросът не е дали децата ще видят порно, а кога"}
{"url": "http://www.dnevnik.bg/sport/2017/10/05/3053879_poveche_ot_700_chujdenci_sa_se_zapisali_za_maratona_v/", "text": "Повече от 700 са чужденците, които са се записали за участие в WIZZ AIR София Маратон, обявиха организаторите. Общият брой на регистрираните е над 2500 души. Записването за маратона продължава до 8 октомври - седмица преди самото събитие. Наградният фонд е 60 хил. лева, като шампионите ще получат по 8000 лева. \"Трасето минава по едни от най-красивите и зелени улици и булеварди на столицата. То е лицензирано от ИААФ и притежава сертификат за Категория А, което означава, че на него може да се покриват нормативи за световни първенства и олимпиади\", посочиха организаторите. \"Софийският маратон направи много важна крачка към своето още по-добро и престижно бъдеще. Партньорството с Wizz Air със сигурност ще ни даде нови хоризонти да надграждаме – както за популяризирането на проявата, така и за осигуряване на повече възможности за участие на атлети от страната и от чужбина, които да повишат нивото на състезанието\", каза Анатоли Илиев, основен организатор на маратона. Нискотарифната авиокомпания ще даде по един еднократен ваучер на стойност 20 евро за стартиращите в основните дистанции: класически маратон (42.195 км), полумаратон (21 км), както и на 10.5 км. Бонусът може да се използва в рамките на година за закупуване на самолетен билет. И тази година е предвидена благотворителна инициатива. \"Всяка година маратонът фокусира огромен медиен и обществен интерес, с него са свързани значими благотворителни и социални каузи. Само за миналата година подобни благотворителни инициативи събраха покрай Маратон София близо 50 000 лева. Ето защо съм уверен, че с общи усилия можем да направим нещо наистина полезно за доброто бъдеще на Маратон София\", добави Илиев. Ще се събират средства за децата с аутизъм, както и за закупуване на специализирани столове за деца с физически проблеми. Откриването е на 15 октомври от 9.30 ч. пред Националния стадион \"Васил Левски\". В 9.40 ч. ще бъде дадено началото на масовия старт, в 10.00 ч. ще потеглят участниците в класическия маратон и след това през 10 минути ще стартират записаните в останалите дисциплини.", "date": "2017.10.05", "title": "Повече от 700 чужденци са се записали за маратона в София"}
{"url": "http://www.dnevnik.bg/sviat/2017/10/05/3053565_za_petrol_pari_i_siriia_shte_govoriat_kral_salman_i/", "text": "Лидерите на Саудитска Арабия и Русия, двете най-големи износителки на петрол в света, ще обсъдят днес сътрудничеството в областта на нефтодобива и различията по въпросите за Иран и Сирия. Това ще стане в рамките на първата визита в Москва на управляващ саудитски монарх. По време на посещението на крал Салман е възможно да бъде подписан комплекс от споразумения за инвестиции, включително по проект за втечнен газ и нефтохимически заводи, и най-вероятно ще бъдат финализирани намеренията за създаване на фонд в размер на 1 млрд. долара за инвестиции в енергийни проекти. Визитата, която включва разговори в Кремъл с  руския президент Владимир Путин , е резултат от стремителното задълбочаване в отношенията между Русия и Саудитска Арабия, продиктувано от общата необходимост да се възпре спадът в глобален мащаб на цените на нефта. Двете страни съдействаха за сключване на  споразумението между ОПЕК  и други световни производители за поетапно намаляване до края на март 2018 г. на добива на нефт, но същевременно в гражданската война в Сирия всяка от тях подкрепя различни враждуващи лагери. Рияд поддържа бунтовниците, воюващи срещу силите на  президента Башар Асад , докато руските военни и иранските милиции са на страната на Асад. При това положение се оказва, че Москва е в един лагер с най-големия конкурент на Саудитска Арабия - Иран, за чието регионално влияние в саудитската столица има опасения, че се разраства. заяви Марк Н. Кац, експерт по руско-близкоизточните отношения от Университета \"Джордж Мейсън\". \"В саудитските представи тези неща са свързани, но руснаците определено ще опитат да ги отделят едно от друго.\" По шосетата от летището към центъра на Москва са поставени билбордове с приветствия към крал Салман на арабски и руски. През май на посещение беше неговият син принц  Мохамед бин Салман , точно преди да бъде  издигнат за престолонаследник , а през 2015 г. суверенните фондове на двете страни сключиха споразумение за инвестиции в размер на 10 млрд. долара. Ще има и делови форум, който ще включва речи на ключови министри от двете държави, на ръководителите на държавните им петролни гиганти \"Сауди Арамко\" и \"Газпром\", както и презентация на саудитската програма за реформи  \"Визия 2030\" , чиято цел е да сложи край на зависимостта на кралството от петрола. Москва разглежда визитата като свидетелство, че продължаващата вече две години намеса в Сирия започва да се отплаща, както и като признание за нарастващото си влияние в Близкия изток. \"Само допреди 12 месеца Рияд беше доста критично настроен към руската намеса в Сирия и (двустранните) отношения изглеждаха по-замразени от когато и да било\", каза Крис Уифър, старши партньор в компанията за консултантски услуги в политическата и икономическата сфера \"Макро-адвайзъри\". Най-вероятно обсъжданията за Сирия ще се съсредоточат върху начина, по който тя ще изглежда след  разгрома на \"Ислямска държава\" , бъдещето на Асад, какво може да се постигне на мирните преговори между подкрепяните от Саудитска Арабия опозиционни дейци и Дамаск, както и създаването на нови зони за деескалация. Възможно е и кралят да поиска гаранции, че Говорителят на Кремъл Дмитрий Песков заяви, че Москва се надява посещението на монарха да вдъхне нов живот на двустранните отношения, притежаващи по неговите думи огромен потенциал, както и че е заинтересована да поддържа диалога с Рияд \"за Близкия изток и в частност за Сирия\". Всякакви обсъждания за пазара на петрол и ефикасността на стъпките за повишаване на цените ще бъдат следени много внимателно.  Спадът в цените на нефта  през последните три години напрегна до краен предел бюджетите на двете нефтопроизводителки, което прави по-вероятно продължаването и след март 2018 г. на срока на споразумението за общи действия за намаляване на добива. Миналия месец Москва заяви, че е обсъждала с Рияд продължаване на споразумението, но в крайна сметка не са взети никакви конкретни решения преди предстоящата на 30 ноември във Виена среща на страните производителки на петрол. В излъчено в понеделник интервю руският министър на енергетиката Александър Новак каза, че планираният фонд с капитал от 1 млрд. долара за инвестиции в енергийни проекти е част от действия за затвърждаване на сътрудничеството по отношение на петрола, газа, електричеството, възобновяемите източници и други проекти. Руски компании обсъждат възможни сделки със \"Сауди Арамко\" като например предоставяне на сондажни услуги в Саудитска Арабия, както и интереса на руския нефтен гигант \"Роснефт\" към търговията със суров петрол, добави той. Вчера руският министър на икономиката Максим Орешкин заяви, че съществува инвестиционен интерес към желанието на Саудитска Арабия да построи атомна електроцентрала, като на саудитците ще бъдат предложени възможности за инвестиции, включително в руската корабоплавателна корпорация \"Совкомфлот\". Руски източник от енергийната сфера каза, че между руската газова компания \"Новатек\" и саудитската страна се очаква да бъде подписан меморандум за разбирателство по проект за втечнен газ, известен под името \"Arctic LNG-2\", чийто замисъл е да бъде въведен в експлоатация през следващото десетилетие. Източникът посочи, че подробностите се обсъждат. Русия би искала Саудитска Арабия да стане акционер в проекта, но според източника има и други качества, в които кралството би могло да влезе. \"Сауди Арамко\" и корпорацията \"Сауди бейсик индъстрийс\" се очаква да подпишат меморандум за разбирателство с най-голямата руска нефтохимическа компания \"Сибур\" за проучване на възможностите за строителство на нефтохимически заводи в двете страни. /БТА", "date": "2017.10.05", "title": "За петрол, пари и Сирия ще говорят крал Салман и Владимир Путин"}
{"url": "http://www.dnevnik.bg/gradska_sreda/2017/10/05/3053674_v_stolichniia_kvartal_mladost_otnovo_shte_se_obsujda/", "text": "Днес от 18:30 часа в търговски център \"Метро сити\" в квартал \"Младост\" ще се проведе обществено обсъжда на проекта за подробен устройствен план за втората фаза от изграждането на комплекс \"Гранд каньон\" . На събитието ще се повдигнат и въпроси за други проекти за строежи в близост до комплекса, съобщават от районната община. От там посочват и че са поканили кмета на София Йорданка Фандъкова и главния архитект Здравко Здравков. На място на бившият магазин \"Аско Деница\" в квартала турската компания \"Гаранти коза\" планира да изгради мултифункционален комплекс с хотел, две жилищни сгради и търговско-развлекателен център. Строителството на ниската част от \"Гранд каньон\"  започна през април . Инвеститорът получи разрешение за строеж през февруари 2017 г. - две години след като правителството му издаде сертификат за приоритетна инвестиция. Разрешението бе издадено от главния архитект на район \"Младост\" Весела Тасева, заради което  районният кмет Десислава Иванчев поиска оставката й .  Днес ще бъдат подложени на обсъждане трите високи сгради в комплекса, които според първоначалния проект трябваше да са с височина от 114, 84 и 73 метра. От пресцентъра на район \"Младост\" казаха пред \"Дневник\", че в резултат на преговори между районната община и инвеститорите параметрите им са значително намалени. Така най-високата сграда ще бъде намалена до 80 метра, втората ще бъде почти два пъти по-ниска - 46 метра, а предложението за третата сграда е за едва 12 метра. От \"Гаранти коза\" не пожелаха да коментират параметрите в проекта. По време на преговорите районната община в  \"Младост\" получи дарение от  над 350 хил. лева от \"Гаранти коза\" . С парите ще бъдат ремонтирани училищата 82 ОУ \"Васил Априлов\" и на 118 СУ \"Акад. Людмил Стоянов\". ", "date": "2017.10.05", "title": "В столичния квартал \"Младост\" отново ще се обсъжда презастрояването"}
{"url": "http://www.dnevnik.bg/bulgaria/2017/10/05/3053417_siriiskiia_shivach_nadim_-_nashe_momche_v_rodopskoto/", "text": "От близо четири години родопското село Крушево се е превърнало във втори дом на 30-годишния Надим Асфур, по-известен като \"сирийския шивач\". Пристигнал в гърменското село, бягайки от войната в Сирия, която тогава придобила застрашителни размери. Тогава той тръгнал от вече разрушения си роден град с още 14 души. Целта на всички била да достигнат до Германия, но той, баща му, брат му и сестра му стигат до България и остават тук. Малко по-късно роднините му заминават за Германия, а Надим остава в гърменското село Крушево. Той има бежански статут у нас и е регистриран като жител на Крушево и община Гърмен. \"Доволен съм, че останах тук. Доволен съм, че намерих работа в местния цех. Работното време е добро. Нормални 8 часа. Хубаво е\". Добавя, че заради бързината и сръчността си е добил прозвището \"сирийския шивач\".  Има завидни способности с иглата и може да засрами дори и най-добрите български шивачки. Разказва, че в родината си също е шиел. Затова му било лесно да свикне с работата. Преди това обработвал каменни плочи (тикли), но му се видяло тежко и решил да започне да работи в цеха. В началото на престоя си в България бил открит чрез \"Фейсбук\" от английско семейство, което живеело в Крушево. Двамата съпрузи му предложили помощ и подслон в селото. Няколко месеца живял при тях на каравана. След това с помощта на всичките му нови съселяни успял да облагороди сградата на отдавна несъществуващото вече местно училище и го превърнал в негов дом. Там има всичко необходимо за нормален живот – спалня, кухня, баня, тоалетна и т.н.  Докато ни разказва в паметта му изплува един изключително страшен и тъжен спомен. Една вечер докато той и семейството му спели, в родния му град паднала бомба. \"Кой умря, кой остана жив не знам. Всичко беше в прах. В моя роден град, където живеех няма никой вече. Но имам роднини в Сирия. Разхвърляни сме. Моята сестра също беше тук, но се върна, защото нейния мъж така иска\", продължава да реди щрихи от живота си Надим Асфур. След няколко месеца престой в Германия баща му Джелал се прибрал в Сирия, защото искал да си живее там. Надим поддържа връзка с него и казва, че е добре. Но нищо не е както преди – всичко е станало по-скъпо, а животът се утежнил. От повече от година обаче няма ни вест, ни кост от зет му. Никой не знае какво се е случило с него. \"Сирия е разделена на две части – в едната горе-долу може да се живее, но в другата е много лошо. Войната няма да свърши скоро. Трябваше да приключи още първата година, както беше в Иран и Египет, но в Сирия така е вече седма година\", продължава Надим. Мечтата му е да иде в Германия, но в този момент не може. Трябва да живее пет години в България, за да получи българско гражданство и да може да пътува свободно из Европа. Другото му искрено желание е отново да се върнат старите времена. Да иде при семейството си, да седнат заедно на масата на дълги разговори. Но си дава сметка, че това ще е много трудно. \"Дано дойде това време вече\", е надеждата на младия мъж. В магазина той ни разказва за семейството си. \"Имам още четирима братя и три сестри. Единият е в казарма. Имам брат и сестра в Германия, а останалите са си в Сирия. Майка ми беше болна и почина преди три години. Много ми липсват\". Когато дошъл в Крушево му било много трудно, защото никого не познавал. Тогава се появил 24-годишният Сабри, който станал най-добрият му български приятел. Сабри дори му дал да кара неговата кола. \"В началото имаше много хора, които го отхвърляха, защото е непознат. Но като видяха как се държи и какъв е веднага се сприятелиха с него\", разказва Сабри. В разговора се включва и продавачът в магазинчето дядо Алил Караасанов. Според него в началото хората в Крушево малко се страхували от Надим, но бързо го приели като свой съселянин и свикнали с него. \"Сега не знам ако замине, как ще му е. Ние свикнахме с него и ще ни е трудно, ако си тръгне. Той си е наше момче\", обясни дядо Алил. Питаме сириеца какво прави през свободното си време и той ни отговаря следното: \"След работа почивам един-два часа, пия кафе и със Сабри палим колата и отиваме някъде на разходка. В Банско ходим, в Благоевград, във Велинград, в Гоце Делчев. На дискотеки сме били, на ресторанти\".  За времето, в което живее в Крушево, е научил много добре български език и говори свободно с приятелите си у нас. В България му харесва, нищо че мисли и за Германия.", "date": "2017.10.05", "title": "\"Сирийския шивач\" Надим - наше момче в родопското село Крушево"}
{"url": "http://www.dnevnik.bg/sviat/2017/10/05/3053920_za_policiiata_ubiecut_ot_las_vegas_e_psihicheski/", "text": "Извършителят на  най-масовото убийство в съвременната история на САЩ  Стивън Падок е психически неуравновесен и опасен, каза шерифът на окръг Кларк, щата Невада, където се намира Лас Вегас. В същото време приятелката му Мерилу Данли, която е на 62 години, го описва като мил, нежен и кротък, предаде БТА. Тя допълни, че не е знаела нищо за плановете му. Мерилу Данли се върнала във вторник вечерта от Филипините, където била на посещение при своето семейство. Докато тя била там, Падок, играещ с големи суми комарджия, й изпратил 100 000 долара. Мерилу не очаквала тези пари и се обезпокоила, че приятелят й иска да я изостави. Според разследването на стрелбата Падок е имал таен живот, като си е набавял оръжия и муниции в продължение на десетилетия. По последни данни, при стрелбата по посетителите на концерт в неделя вечерта, са били убити 58 души, а 489 са ранени. 317 от пострадалите вече са били изписани от болница. Мотивите на Падок остават неизяснени. Няма признаци масовата стрелба да е свързана с международния тероризъм, обяви представител на ФБР. След атаката в колата на стрелеца бяха открити контейнери с експлозиви, тежащи 22 килограма, както и 1600 единици боеприпаси. Президентът на САЩ Доналд Тръмп посети Лас Вегас и увери жителите на града, че цялата нация е с тях, за да им помогне да понесат болката след най-смъртоносната масова стрелба в съвременната история на страната. Тръмп обаче отклони репортерски въпрос дали Съединените щати имат проблем с насилието с огнестрелни оръжия. \"Няма да говорим за това днес\", отговори лаконично той.", "date": "2017.10.05", "title": "За полицията убиецът от Лас Вегас e психически неуравновесен, според приятелката му е мил и кротък"}
{"url": "http://www.dnevnik.bg/bulgaria/2017/10/05/3053577_mariia_dermendjieva_triabva_da_se_izbegne/", "text": "- Въпросът е много обширен – все пак това е работа, вършена в продължение на десет години, в няколко основни насоки, от които най-важните са осигуряването на достъпа на обществото до документите на ДС и изграждането на Централизиран архив на тези многобройни документи (в момента само на хартиен носител има над милион и половина архивни дела!) и тяхното дигитализиране, реставриране и застраховане. Огромен труд е хвърлен. Слава Богу, не на вятъра, поне засега. И този труд трябва да бъде оценен подобаващо. - Категоричният ми отговор е – да, комисията задължително трябва да продължи работата си. Именно защото тази работа не се състои само в \"обявяване на принадлежността към ДС на едни или други лица\", а включва много по-съществени цели. Ще си спестя детайлния коментар по аргументите на БСП, но зад тях всъщност се крие усилието да принизят дейността на комисията единствено до въпросните \"проверки за принадлежност към ДС\". Напротив: тези проверки не са избирателни, защото следват закона, а що се отнася до \"истината за реалната дейност на ДС\" – резултатите не само не липсват, но са и потресаващи. Проблемът е кой чете \"евангелието\". Но извън четенето е необходим и анализ, за да се осъзнае методологията, по която е действала ДС, да се осъзнае в цялост тоталитарната система. За съжаление, все още не сме постигнали обективния прочит на този период от историята ни и в частност на архивите на ДС въпреки сериозните усилия на все повече изследователи в тази насока. Едно от важните условия, за да се случи това, е комисията да довърши работата си по доизграждането и дигитализирането на Централизирания архив. - Щом като БСП и останалите – най-общо казано – противници на закона за разсекретяване на архивите на ДС твърдят, че няма смисъл от \"проверки за принадлежност\" към ДС, значи – напротив – има смисъл от обявяването на хората, които са сътрудничили на ДС . Тук е важно да подчертая, че комисията не обявява само секретните сътрудници, но и техните вербовчици, тоест оперативните работници, както и щатните и нещатните служители на ДС, продължили своето \"демократично битие\" като дипломати, преподаватели, народни представители, бизнесмени, собственици на медии, журналисти и прочее. И техните кадрови дела също така са достъпни за гражданите. Разбира се, проблемът за смисъла на това \"знание\", когато от него не произтичат фактически последици, се корени във философията на така наречения закон за досиетата, който беше приет през 2006 г. Поради силната съпротива тогава и за да се намерят поддръжници на закона дори и сред хората, приели да сътрудничат от страх или защото са били шантажирани, се наложи да бъде направен компромисът да няма лустрационни текстове. Така или иначе, известна е и практиката на Конституционния съд да реже всеки опит за вкарване лустрационен текст в който и да било закон, вкл. сравнително неотдавна и в Закона за радио и телевизия. Но основната причина за всичко това е, че в обществото не можа да се постигне консенсус, че е необходим определен срок на лустрация, за да протече по различен начин българският преход към демокрация. Отделен е въпросът, че наистина е добре във всеки случай на сътрудничество да бъдат анализирани и конкретните обстоятелства, за да може да се направят обективни изводи. Този процес обаче твърде често е затруднен от невероятното количество унищожени документи. Затова и изследователската работа е толкова важна, защото понякога на най-невероятни места изскачат копия от документи, които се водят унищожени. И така постепенно се попълват празнотите по един или друг казус. - Винаги може да се иска оптимизиране на дадено законодателство. В тази деликатна материя обаче това трябва да се прави много предпазливо. До момента противно на очакванията на мнозина преди десетина години този закон се оказа работещ и затова е важно едни евентуални изменения да не доведат до затруднение на прилагането му, тоест вместо да се изпишат вежди, да не се извадят очи. Естествено това не означава, че не трябва да се мисли в посока на усъвършенстването му, и то в онези детайли, които максимално биха улеснили изследователската работа. Бих искала да отбележа още нещо важно: настоящият български закон за архивите на ДС е не само работещ, но и по-добър в доста отношения в сравнение със сходните закони в останалите страни от бившия Източен блок, включително и Германия. И това не е само мое мнение. - Рано или късно, комисията трябва да прерасне в такъв институт, за да се преодолеят наистина разделителните линии в обществото, но е смешно да коментирам предложението на БСП достъпът до документите на ДС да става по Закона за достъп до обществена информация. Това е архив, за Бога! - Няма администрация, при която бюрокрацията да не създава някакви трудности. Мога да кажа обаче, че служителите в комисията винаги са се старали да правят възможното за удобството на граждани, изследователи и журналисти. - Трябва да се постигне консенсус между обществото и парламентарно представените и извънпарламентарните партии по основния въпрос как да бъде избегнато политизирането на комисията, след като според закона нейните членове се предлагат единствено от парламентарно представени партии. За целта трябва да има ясни критерии на какви изисквания трябва да отговарят кандидатите, какви професионални и човешки качества трябва да притежават. Би било добре и обществеността да може да прави номинации. В Декларацията на Парламентарната група на ГЕРБ има едно изречение, което буди известна тревога, предвид факта, че ГЕРБ същевременно категорично се обявява против закриването на комисията. Изречението е: \"Бъдещата законодателна дейност и новият състав на Комисията, трябва да бъдат внимателно обмислени и обсъдени.\" Щом управляващите са против затварянето на комисията, за каква бъдеща законодателна дейност иде реч? Добре е и този въпрос да се изясни в процеса на дебатирането, което се надявам да не остане само добро намерение.", "date": "2017.10.05", "title": "Мария Дерменджиева: Трябва да се избегне политизирането на комисията по досиетата"}
{"url": "http://www.dnevnik.bg/bulgaria/2017/10/05/3053927_dnevnikut_na_boian_petrov_kak_izkachih_daulagiri/", "text": "След неуспешния опит на 15.09 ми стана ясно какво се иска, за да го изкача и този гигант. Комбинирах се да катеря заедно с италианците Карло Алберто и Давиде и швейцареца Матиас. Те планираха изкачване и спускане от върха със ски, но аз си оставах самостоятелна единица \"човек-палатка\" и не зависех от никого за нищо. Прогнозите, които получавахме сочеха постепенно подобряване на времето, но се искаше да чакаме още. Не ни свърташе и на 20.09. направихме ялов опит, стигнахме до Лагер 2, вятърът се усили много, върхът потъна в сняг, подвихме опашки и се прибрахме в базовия лагер. По време на почивката не правех нищо съществено- четох книги, трупах маса и спах по много. Всеки ден валеше дъжд или сняг и планината побеляваше все повече и повече. В един момент стана ясно, че прозорец от поне 5-6 дни ще започне скоро и на 26.09. тръгнахме нагоре почти всички. Испанците и шерпите водени от Карлос Сория изненадващо се отказаха още в Лагер 1. Оказа се, че тежък сняг беше напълно затрупал палатките във всички лагери и почти без изключение бяха тежко пострадали- счупени рейки, разкъсвания на плата, проникване на сняг и лед във вътрешността и т.н. Когато не съм по маршрута, моята малка палатка винаги седи скатана някъде по лагерите в хидроторба заедно със спалния чувал, примуса и всички останали дреболии, така че не нося щети колкото и да вали. Продължихме нагоре с италианците и след два дни стигнахме до Лагер 3 (7260м). С изненада установихме, че над 7000м склоновете бяха издухани и нагоре беше само фирн. Тръгнахме в атака на 29.09 в 01:45ч. За първи път тръгвах към връх с пухен панталон. Хареса ми, приятно топло е, особено до изгрева. Още в първия час дръпнах бързо и откъснах всички с над 200 метра. Остатъци от стари въжета, опънати по маршрута имаше до около 7500 метра. Нагоре вече знаех посоката и в тъмнината започнах да бия пъртина по склона. На всеки четири-пет метра затъвах в едни особени снежни образувания с тънка кора и газех до коляно в следващите около десетина метра. Посрещнах изгрева точно в 6ч и започнах да се сгрявам. Всичко в околните долини беше потънало в кълбести бели облаци. Над 5000 метра всичко си беше ясно и слънчево. Наближавайки кулоара, през който минава обичайния път за изкачване все повече се убеждавах, че през него не може да се изкача до гребена. Целият беше в огромни козирки, през които не можех да пробия по никакъв начин. Продължих траверса под върховия гребен, за да погледна как е положението в последния възможен кулоар. Малко след 12ч бях в основата му и установих, че през него ще мога да изпълзя до гребена. Обърнах се назад и видях, че италианците бяха останали далеч назад и ми стана ясно, че няма как да стигнем заедно до върха. Последните 150 метра ги изкатерих по твърд фирн и неочаквано бързо излязох на широко върхово било. Духна ме силен южен вятър, видях ясно коя е най-високата точка вляво от мен и поех към нея. Само след десетина минути се оказа, че това наистина е върха и точно в 13:10ч вече нямаше нагоре- Даулагири беше в краката ми. Зарадвах му се само за миг и бързо се организирах да направя снимки, да взема GPS точка и разбира се да забия българското знаме за десети път в 8000+ метровата ми кариера. Термометърът показваше -11 градуса, но вятърът започна бързо да ме охлажда, само за десетина минути и двете ми камери изключиха една след друга, събрах всичко и поех надолу. Слизането ми отне около пет часа и колкото повече смъквах, толкова повече отслабвах физически. Малко след шест часа вечерта, на залез се стоварих с котките на краката в палатката и десетина минути лежах без да мърдам. Почнах да топя сняг, за да пийна нещо, но миризмата на разтворим сок и чай предизвика резки стомашни контракции, повърнах някакви сокове, пъхнах се в чувала и заспах дълбоко. Сутринта положението беше по-добро, така че малко след изгрев слънце закусих и започнах да събирам лагера. Карло Алберто и Давиде изглеждаха доста изтерзани, а швейцарецът се оказа, че си беше слязъл надолу още вчера. Внимателно започнах спускането и крачка по крачка за около шест часа слязох на ледника под върха. Посрещна ме младия помощник готвач Нима, даде ми топъл сок и ми взе раницата. Едвам изминах последния половин километър до базовия лагер. Испанците бяха отлетели за Катманду. На другия ден, още в пет часа сутринта ме събуди готвача на третата експедиция, бутна ми една радиостанция в ръка и каза да обясня как се стига до върха. Знаех, че руснакът от Крим, Юрий Круглов се опитва да изкачи Даулагири заедно с двама шерпи. Връзката беше лоша, но обясних с няколко думи как изглежда кулоара, който бях открил, че води до върха. Няколко часа по-късно, готвачът дойде отново и се похвали, че тримата са стигнали върха в 9ч. Всичките са били с кислородни бутилки, но са го направили с два часа по-бавно от мен. Въпреки, че ми се случва за пореден път, стана ми доволно, че без маска пак съм бил по-бърз. Това е като на олимпиада по математика - едните да смятат на ум, другите с калкулатор, но накрая да ги оценяват поравно. 10х8000 вече ми звучи като да няма отказване от крайната цел. Още съм в Катманду и вече започнах да правя изчисления и планове за следващите върхове. Надявам се да вляза в елита на шепата алпинисти завършили короната без кислородна маска. Предстои ми битка с първенеца Еверест (8848 м), четвъртия Лхотце (8516 м), тюркоазения Чо Ойю (8201 м) и джуджето Шиша Пангма (8027 м). Чувствам, че в тази борба успяват само търпеливите, които са се научили да се раздават точно в часа на истината.", "date": "2017.10.05", "title": "Дневникът на Боян Петров: как изкачих Даулагири"}
{"url": "http://www.dnevnik.bg/zdrave/2017/10/05/3053953_zdravnoto_ministerstvo_obmislia_da_dava_ejednevni/", "text": "Министерството на здравеопазването обмисля идеята да публикува ежедневно данни за обслужените и изписаните от болниците в страната, съобщи днес по Би Ти Ви заместник-здравният министър Мирослав Ненков. Целта е да се покаже, че случаите на отказана помощ са единици. Поводът е  смъртта на 74-годишен мъж в София на 16 септември , след като линейката, която трябваше да го откара в болница закъсня повече от час, а в Пирогов са отказали да го приемат. В деня, когато е възникнал проблемът, е имало на работа 12 екипа на спешна помощ, които са посетили 900 адреса, каза Ненков. Той обаче нарече отвратително това, че на мъжа е отказано да бъде приет в \"Пирогов\". Заместник-здравният министър подчерта, че не може да се говори за системен проблем. \"Такъв бихме имали, ако всеки трети не е обслужен, или всяка втора линейка закъснява, а това не е вярно\", обобщи Мирослав Ненков. Като проблем той посочи, че сумата, отпускана на болниците за спешните пациенти, е твърде малка, а за тях се дава скъп ресурс. Общините да поемат отговорност за болниците Коментирайки финансовите проблеми на болницата във Враца заместник-здравният министър обяви, че е нужно преструктуриране на здравните заведения. Като вариант за спасение на закъсалите финансово болници той посочи своята отговорност да поемат и общините. По този повод днес в здравното министерство ще има среща с кметовете на Враца и Ловеч, за да се поиска от тях да дадат гаранции за заеми, които банки са склонни да дадат. Според Ненков болницата във Враца е системно неглижирана и подложена на извиване на ръце. \"Около самата болница има две болници със сходен смисъл и структура. Те подбират доходоносни пациенти, а останалите се пращат в държавната болница\", допълни той. Предстои и проверка, която да установи, защо при последният директор дълговете на здравното заведение са скочили от 5.8 млн. лева през 2013 година до над 17 млн през миналата. Според заместник-здравния министър държавата не може да извади пари и да помогне на болниците, защото за Европейската комисия това ще е непозволена държавна помощ.", "date": "2017.10.05", "title": "Здравното министерство обмисля да дава ежедневни данни за обслужените в болниците"}
{"url": "http://www.dnevnik.bg/bulgaria/2017/10/05/3053957_niama_voina_mejdu_borisov_i_radev_a_debat_prez_mediite/", "text": "Не виждам война между Борисов и Радев. Става въпрос за обществен, публичен дебат през медиите, за приоритетите за изхарчване на парите на данъкоплатеца, така вицепремиерът и военен министър Красимир Каракачанов коментира пред Би Ти Ви словесните престрелки между премиер и президент. Според него е несериозно да се мисли, че парламентарната група на ГЕРБ е искала да бламира своя лидер,  като не е приела оставката на депутата Делян Добрев . Коментирайки казуса \"Хасково\" Каракачанов обяви, че след като има съмнения за нарушения, има органи, които да направят нужните проверки. Той обяви, че не е назначил нито един свой роднина или съученик. Военният министър не смята, че на дневен ред е изборът между нови влакове или нови самолети,  както намекна премиерът вчера . \"Още разговаряме за това какъв самолет да има. Дори да пристъпим към покупка, плащането ще е разсрочено, като в това време и влакове мога да бъдат закупени\", поясни Каракачанов. В отговор на въпрос, той каза, че в Гранична полиция има корупция, която води до включване на нейни служители в каналите за мигранти. Решението за Каракачанов е активизиране на дирекция Вътрешна сигурност на МВР и въвеждане на видеонаблюдение по границата. То обаче не било осъществено, защото не е минала обществена поръчка. В отговор на въпрос военният министър каза, че над 200 човека от части на армията са ангажирани с охраната на границата. Според него оградата по границата с Турция не е изградена само по устието на реките.", "date": "2017.10.05", "title": "Няма война между Борисов и Радев, а дебат през медиите, смята Красимир Каракачанов"}
{"url": "http://www.dnevnik.bg/na_put/2017/10/05/3052844_dizaineri_izmisliha_kak_da_ne_burkame_kufarite_si_na/", "text": "Досега пътуващите със самолет връзваха панделки или шалове на дръжките на куфарите си, за да ги различават в общия поток на багажната лента. Занапред разпознаването ще става много по-лесно. Онлайн магазинът Firebox, специализиран в продажбата на оригинални продукти за бита на малки независими производители, предлага индивидуално решение - лицето на собственика да стои върху капака на багажа. Компанията отпечатва специални калъфи със снимката на клиента си, които лесно се поставят върху куфара, с отвори за колелцата и дръжките. Изработват се от полиестер в три размера според големината на куфара, а цената варира между 20 и 30 паунда. Само ни пратете снимка с висока резолюция, а ние ще свършим останалото, обещават авторите на идеята и допълват, че така никога занапред няма да чуете: Това е моят куфар!", "date": "2017.10.05", "title": "Дизайнери измислиха как да не бъркаме куфарите си на летището"}
{"url": "http://www.dnevnik.bg/sport/2017/10/05/3053956_hainkes_shte_se_zavurne_nachelo_na_baiern_pishat/", "text": "Юп Хайнкес е близо до изненадващо завръщане в \"Байерн\", пишат германските медии. Според информацията той ще бъде обявен за треньор на баварците скоро. Германският шампион  се раздели с Карло Анчелоти  след загубата с 0:3 от ПСЖ в Шампионската лига. След това временно на поста застана помощникът му Вили Саньол. Очакванията са 72-годишният Хайнкес да води \"Байерн\" до края на сезона. След това ще настъпи нова промяна и ще бъде привлечен Юлиан Нагелсман, който е начело на \"Хофенхайм\". Хайнкес  се оттегли от \"Байерн\" през 2013 година, и обяви, че се оттегля от професията . Под негово ръководство баварците спечелиха единствения си требъл в историята - титла и купа в Германия и триумф в Шампионската лига. Ако завръщането на Хайнкес в \"Байерн\" се потвърди, за него това ще бъде четвърти престой начело на отбора след 1987-91, 2009 и 2011-13 година.", "date": "2017.10.05", "title": "Хайнкес ще се завърне начело на \"Байерн\", пишат германските медии"}
{"url": "http://www.dnevnik.bg/citat_na_deniia/2017/10/05/3053959_citat_na_denia_burzite_sdelki_komisioni_rajdat_v/", "text": ".\" Така военният министър Красимир Каракачанов  коментира пред Би Ти Ви  покупката на самолети за армията. Той повтори, че на авиацията е нужна модернизация на съществуващите изтребители МиГ-29 и покупка на нови.", "date": "2017.10.05", "title": "Цитат на деня: Бързите сделки комисиони раждат в България"}
{"url": "http://www.dnevnik.bg/bulgaria/2017/10/05/3053964_bankomat_e_bil_vzriven_v_stolichniia_kvartal_drujba/", "text": "Банкомат, разположен до входа на хипермаркет в столичния квартал \"Дружба 2\", е бил взривен тази нощ, съобщиха от пресцентъра на МВР. Сигналът е бил подаден тази нощ в 4.30 часа. Дисплеят на банкомата е напълно унищожен, но устройството е останало на мястото си. За момента не се съобщава дали има откраднати пари.", "date": "2017.10.05", "title": "Банкомат е бил взривен в столичния квартал \"Дружба\""}
{"url": "http://www.dnevnik.bg/bulgaria/2017/10/05/3053971_prokuraturata_se_samosezira_za_opasni_hrani_i/", "text": "Върховна административна прокуратура се самосезира по публикации в медиите за консумирани от ученици напитки и храни, съдържащи опасни за здравето съставки или химически замърсители от околната среда, съобщиха от обвинението. Самосезирането обхваща и субстанции с неопределено съдържание, съдържащи психотропни вещества, като т.н. \"весел чай\" и други подобни продукти, алкохолни напитки, цигари, наргилета и тютюневи изделия, разпространението, на които се осъществява чрез търговски обекти, разположени в самите или близо до учебните заведения или от нелегални търговци, действащи в близост до училищата. Упражнявайки надзор за законност, прокуратурата е възложила на Българска агенция по безопасност на храните, Комисията за защита на потребителите и Главна дирекция \"Национална полиция\" извършването на съвместни проверки на територията на цялата страна за установяване на извършени нарушения по текстове от Закона за тютюна, тютюневите и свързаните с тях изделия, както и на Закона за храните, и Наредба №9 от 16.09.2011 г. за специфичните изисквания към безопасността и качеството на храните, предлагани в детските заведения, училищните столове и обектите за търговия на дребно на територията на училищата, както и към храни, предлагани при организирани мероприятия за деца и ученици. Целта е чрез засилени контролни проверки на търговските обекти, намиращи се на територията на детските заведения, училищните столове и обектите за търговия на дребно, разположени в непосредствена близост до училищата, да се пресече предлагането на тютюневи изделия, алкохол и опасни за здравето на учениците хранителни продукти и напитки, включващи в себе си психотропни вещества, като бъдат установени и санкционирани нарушителите.", "date": "2017.10.05", "title": "Прокуратурата се самосезира за опасни храни и вещества, консумирани от ученици"}
{"url": "http://www.dnevnik.bg/bulgaria/2017/10/05/3053976_bulgarskoto_predsedatelstvo_na_es_udulji_sroka_za/", "text": "Всички млади хора, които искат да бъдат доброволци в екипа на Българското председателство на Съвета на ЕС, ще могат да кандидатстват до края на деня на 20 октомври, съобщиха от екипа. Министър Павлова удължи с десет дни срока за подаване на документи по предложение на ръководството на СУ \"Св. Климент Охридски\". Мотивът е, че много студенти имат интерес да се включат в провеждане на председателството, но заради лятната ваканция не са могли да получат информация или да подадат документи. Доброволците за председателството първи ще посрещнат международните делегации и гостите, които ще пристигнат в София за над 270 работни срещи. Те ще имат ключова роля за първите впечатления от България като домакин. В рамките на Българското председателство на Съвета на ЕС 2018 в столицата ни се очаква да дойдат около 22 000 чуждестранни гости. За тяхната добра организация Министерството за Българското председателство на Съвета на ЕС ще разчита и на няколко основни групи от доброволци: - Доброволци, придружаващи делегациите на високо ниво; - Доброволци, обслужващи информационните бюра; - Доброволци, подпомагащи дейността на пресцентъра на Председателството; Всеки, който желае да допринесе за успеха на Българското председателство на Съвета на ЕС, може да кандидатства най-късно до 20 октомври 2017г. Пълен списък на необходимите документи и адрес за изпращането -  тук .", "date": "2017.10.05", "title": "Българското председателство на ЕС удължи срока за кандидатстване на доброволци"}
{"url": "http://www.dnevnik.bg/politika/2017/10/05/3053983_dps_napuska_komisiiata_po_veroizpovedaniiata_v/", "text": "Депутатите от ДПС напускат парламентарната комисия по вероизповеданията и правата на човека в знак на разграничаване от национализма и ксенофобията, на които е базирана управляващата коалиция. Това обяви лидерът на ДПС Мустафа Карадайъ днес. Mиналата седмица ДПС поиска ГЕРБ да отстрани нейния председател Красимир Велчев, тъй като насаждал омраза и ксенофобия с изказванията си в дебат по предложения на ДПС за нова категория реабилитирани лица - ранените при мирни протести. \"Въпросът не е в материалната страна, по-скоро става въпрос за морален акт и хуманност към пострадалите, които отстоявайки правата си се противопоставиха на режима\", каза Карадайъ днес.  Според ДПС стабилността в региона вече е под въпрос.\"Посочихме, че ГЕРБ като част от ЕНП има шанса да докаже, че действително споделя европейските ценности и европейската им риторика не е присвоена за целите на национализма. За нас това беше изключително важно ГЕРБ да се възползват от възможността си\", каза Карадайъ. Той призова да се работи за стабилността на региона. ", "date": "2017.10.05", "title": "ДПС напуска комисията по вероизповеданията в парламента заради ксенофобията на управляващите"}
{"url": "http://www.dnevnik.bg/bulgaria/2017/10/05/3053992_stoichkov_za_zaplahata_ot_sud_niamam_nishto_obshto_s/", "text": "Нямам нищо общо с нейната държава и не може да ме съди, защото мога да говоря каквото си искам. Да дойде в Америка или в България да ме съди. Свободен съм да говоря каквото си искам, но на мен ми се обръща внимание. Така бившият футболист и треньор Христо Стоичков коментира пред БНТ  вероятността да бъде съден от испанския вицепремиер Сорая Сантамария . Тя изрази такова намерение, след като от ефира на мексиканска телевизия Стоичков обяви, че тя е последовател на испанския диктатор Франко, което е проличало при действията на полицията по време на  референдума в Каталуня . Бившият футболист  за пореден път се извини , че е нарекъл и сина на испанския вицепремиер последовател на Франко, но се възмути, че през 2017 година е възможно да бъдат малтретирани баби и дядовци. Според него полицията е атакувала хора, \"които съвсем спокойно си вървят по улицата, без да правят разбории, скандирания и посягания спрямо полицията. Стоичков изрази съжалението си, че през годините испанското правителство и Каталуня не са намерили общ диалог и се е стигнало до насилие. \"Не ме интересува Испания, интересуват ме хората в Каталуня. Никой не иска кръв и побоища. Не намериха диалог през годините да се разберат и да седнат на една маса. Винаги са ги малтретирали тези хора, минал съм по този път и знам какво е отношението на Мадрид спрямо Барселона. Тя ако не знае, аз знам. Не може хората там да бъдат малтретирани така. Това е нещото, което ме нагруби\", обобщи Христо Стоичков. Според него щом народът на Каталуня и управляващите му са преценили, че е дошъл моментът за раздяла с Испания, това следва да се случи, но отново подчерта, че насилието е напълно неприемливо.", "date": "2017.10.05", "title": "Стоичков за заплахата от съд: Нямам нищо общо с нейната държава и не може да ме съди"}
{"url": "http://www.dnevnik.bg/sport/2017/10/05/3053989_s_300-metrova_sglobiaema_pista_atletikata_moje_da_se/", "text": "Леката атлетика се нуждае от радикални промени, за да се насочи към бъдещето, заяви президентът на международната федерация (IAAF) Себастиан Коу, цитиран от Би Би Си. Според него решението се крие в простите идеи. \"Защо сме привързани към 400-метровите писти? Защо да нямаме 300-метрови, сглобяеми писти на футболни стадиони\", посочи той. \"Има много неща, които можем да направим. Какво ще кажете за градове, отбори и франчайз? Виждате вълнението по време на избора на състезатели в индийското първенство по крикет\", продължи Коу. Президентът на международната федерация вижда като задължително условие и ролята на самите спортисти. Според него е необходимо да са много по-дейни извън пистата. \"Трябва да имат мнение, да имат присъствие в стаята и на стадиона. Трябва да са интересни. Много често сядам там - защото ходя на много пресконференции след състезанията - и си мисля: наистина ли предлагате толкова, колкото трябва\", добави Коу. След серията допинг скандали и оттеглянето на на голямата звезда Юсейн Болт атлетиката се нуждае от решения, за да изчисти образа си. \"Ние сме в развлекателния бизнес. Трябва да погледнем и да признаем, че е нужно да направим промените. Всичко е на масата\", каза Коу.", "date": "2017.10.05", "title": "С 300-метрова сглобяема писта атлетиката може да се насочи към бъдещето, каза Коу"}
{"url": "http://www.dnevnik.bg/bulgaria/2017/10/05/3053993_sudebniiat_suvet_prie_za_svedenie_otkaza_na_radev_da/", "text": "Съдебният съвет прие за сведение отказа на президента Румен Радев да подпише указа, с който да одобри избора на Георги Чолаков и ще очаква той да бъде обнародван в Държавен вестник. Вчера стана известно, че  Радев връща процедурата в съвета и като допълнителна точка  това беше включено в заседанието на съвета за днес. При обсъждането й главният прокурор Сотир Цацаров и председателят на Върховния административен съд (ВАС) Георги Колев обърнаха внимание, че указът на държавния глава не е публикуван в Държавен вестник и поискаха точката да бъде отложена. Министърът на правосъдието Цецка Цачева заяви,че темата е включена в дневния ред, за да бъде приета за сведение. И така съветът гласува единодушно, че са уведомени за решението на държавния глава. Следващият брой на Държавен вестник ще бъде публикуван утре, а съдържанието му ще стане известно този следобед. Казусът ще бъде обсъден вероятно следващият четвъртък. Вчера Радев съобщи, че връща процедурата, като основният мотив е, че новият председател на ключовата съдебна инстанция е трябвало да бъде избран от новия ВСС. Съставът трябва да обсъди дали да прегласува само избраният Георги Чолаков, дали да прегласува и двамата кандидати - Чолаков и Соня Янкулова, или да открие изцяло нова процедура. Според Закона за съдебната власт \"когато президентът на републиката откаже да назначи предложен от пленума на Висшия съдебен съвет кандидат и няма повторно направено предложение за същия кандидат, новият избор се извършва при условията и по реда на ал. 1 - 12\". Според Правилата за избор на председателите на ВКС и ВАС и главен прокурор, приети от предишния състав на ВСС, ако президентът не подпише указа, тогава се пристъпва към откриването и провеждането на изцяло нова процедура. Според Колев и неговият бивш заместник, а вече и член на съдебния съвет Боян Магдалинчев не е необходимо да има нова процедура. Други двама нови членове на съвета обявиха, че трябва да има нова процедура.", "date": "2017.10.05", "title": "Съдебният съвет прие за сведение отказа на Радев да подпише указ за Чолаков и ще чака обнародване"}
{"url": "http://www.dnevnik.bg/sviat/2017/10/05/3053995_junker_uhajva_vishegradskata_chetvorka_s_pokana_za/", "text": "Ръководителят на Европейската комисия Жан-Клод Юнкер покани лидерите на Вишеградската четворка на вечеря, за да се опита да намали напрежението между тях и по-богатите западни държави в ЕС, става ясно от писмо, цитирано от агенция \"Ройтерс\". В писмото от 2 октомври до лидерите на Полша, Унгария, Чехия и Словакия, Юнкер подчертава \"първостепенната важност\" на единството в ЕС, подложено на изпитание от спорове за имиграцията и други въпроси, както и от Брекзит. Докато  Прага и Братислава  понякога спазват по-умерен тон, Варшава и Будапеща постоянно са в  конфронтация с Европейската комисия  и с водещите държави в ЕС Германия и Франция, според които страните от Вишеградската четворка все повече пренебрегват демократичните правила. Юнкер предложи вечеря с лидерите на  четирите централноевропейски страни  на 18 октомври, преди срещата на върха на 19 и 20 октомври, изтъквайки нуждата за изграждане на \"по-единна, силна и демократична Европа\", въпреки излизането на Великобритания от ЕС. \"Мисля, че запазването на единството на 27-те в този процес е от първостепенна важност\", пише Юнкер./ БТА", "date": "2017.10.05", "title": "Юнкер ухажва Вишеградската четворка с покана за вечеря"}
{"url": "http://www.dnevnik.bg/sviat/2017/10/05/3053968_barut_v_koito_e_izmislen_daikiri_praznuva_200_godini/", "text": "На ъгъла на \"Обиспо\" и \"Монсерат\" в старата част на Хавана се намира най-прочутият бар на Куба. \"Лапиня де Плата\" по-късно става \"Ла Флорида\" и накрая - \"Флоридита\". Това е родното място на световно известния коктейл дайкири и днес празнува 200 години от основаването му. \"Флоридита\" дължи славата си на двама души - испанския имигрант Константино Рибалагуа (Констант) и американския писател Ърнест Хемингуей. Експертите по коктейли го сравняват с храм, а бронзова фигура на честия гост от Америка днес се издига до любимото му място в края на барплота. Но преди всичко боядисаната в розово едноетажна сграда в Хавана е люлка на дайкири - смес от кубински ром, цитрусов сок и захар, разраснала се днес до цяла група коктейли с вариации и импровизации на тази основа. Твърди се, че напитката е създадена на плажа на Сантяго де Куба, докато Констант я внася в \"лабораторията\" на \"Флоридита\" и усъвършенства рецептата. Историци твърдят, че дайкири се ражда някъде през 1902 г., но придобива известност след Втората световна война благодарение на книги с рецепти за смесване на коктейли. Към класическото дайкири от бял ром, лимонов сок и тръстикова захар Констант добавя няколко капки черешов ликьор мараскино и натрошен лед. Барът става първото място в Куба, където се използва блендер. Днес във \"Флоридита\" са развили това до 17 вида дайкири, включително с ягода, мента, банан, манго, гуава... Напитката се оказва толкова универсална, че ако се отстрани алкохолът от рецептата, тя става и за малки деца. Барът е изключително популярен сред американците и 80% от посещаващите Хавана идват тук. Половината от посетителите на \"Флоридита\" идват от САЩ. Едва ли някой се изненадва, че барът е популярен предимно в творческите среди. През годините да пият по едно са идвали Гари Купър, Тенеси Уилямс, Марлене Дитрих, Ингрид Бергман, Греъм Грийн, Жан-Пол Сартр, Дерек Джетър, Роки Марсиано, Ава Гарднър, Ерол Флин и Джейн Фонда. На патиото на \"Флоридита\" са пели и свирили Компай Сегундо, Пабло Миланес, Хавиер Сотомайор и Силвио Родригес. Като част от 200-годишнината на бара на 5 и 6 октомври е организирано наистина уникално събитие - Cantina Rey de Reyes International. За пръв път зад бара ще застанат победителите в осемте издания на конкурса \"Кралят на дайкири\" за най-добри майстори на прочутата напитка. Това събиране на \"кралете\", които са предимно кубинци, и на близо 200 бармани ще избере и най-добрия сред тях като почит и към кубинската кухня и напитки. За събитието гостува аржентинецът Кристиан Делпех, който 19 пъти печели шампионат по акробатично изработване на коктейли, както и американецът Джон Кристиан Лимайер - първият представител на САЩ, включил се преди две години в \"Кралят на дайкири\". Специално за 200-годишнината ще бъде представен и елитният ром Рremium Havana Club, а в \"Гран хотел Мансарина Кемпински\" ще бъде открит бар \"Констант\" на името на \"бащата на баровете в Западните Антили\". От 1992 г. \"Флоридита\" е отличена с елитните 5 диамантени звезди на Северноамериканската академия по гастрономия и днес е част от бизнес групата Palmares Extra-Hotel. Управителите ѝ казват, че най-голямото предизвикателство е барът да е модерен, без да изгуби традициите си. Но днес е време за спомени и сигурно отново ще се разказват истории за Хемингуей, благодарение на когото през 1953 г. сп. \"Ескуайър\" включва \"Флоридита\" сред седемте най-добри бара в света. Според една от тях авторът на \"Старецът и морето\" сравнявал натрошения лед в чашата с дайкири с морската пяна. Според друга, когато дошъл за пръв път през 1928 г., поискал да му направят нещо по-силно и Констант удвоил рома и сменил лимона с грейпфрут в коктейла, който днес се нарича \"Папа\". Когато отпил, Хемингуей казал: \"Пия слава.\" Необходимите продукти са: 1 лайм, 50 мл светъл ром (за предпочитане - кубински), няколко кубчета лед, 1 ч.л. нерафинирана захар (или 15 мл захарен сироп), блендер или шейкър. Изцедете сока от лайма (според предпочитанията може да се използва половината или само 3 резенчета), поставете всички продукти в шейкър/блендер, разсмесете и прелейте в чаша; украсете с парченце лайм.", "date": "2017.10.05", "title": "Барът, в който е измислен дайкири, празнува 200 години"}
{"url": "http://www.dnevnik.bg/photos/2017/10/05/3054016_snimka_na_denia_indoneziiskite_voenni_igri/", "text": "Индонезийски военни с изрисувани лица участват в тържествата в Силегон за честването на 72-годишнината на военните сили на страната.", "date": "2017.10.05", "title": "Снимка на деня: Индонезийските военни игри"}
{"url": "http://www.dnevnik.bg/bulgaria/2017/10/05/3054052_niama_postradali_bulgari_pri_strelbata_v_las_vegas/", "text": "По официална информация на американските власти, постъпила в Генералното консулство в Лос Анджелис, няма пострадали или загинали български граждани при масовата стрелба в Лас Вегас от 2 октомври 2017 г., съобщиха от Министерството на външните работи. В нощта срещу понеделник мъж откри стрелба от 32-ия етаж на хотел \"Мандалей бей\" в Лас Вегас по време на кънтри концерт на открито, в резултат на което загинаха десетки хора, а стотици бяха ранени. След направеното разследване е установена националността на жертвите и ранените вследствие на инцидента. Сред тях има 4-ма чужди граждани, които не са българи.", "date": "2017.10.05", "title": "Няма пострадали българи при стрелбата в Лас Вегас"}
{"url": "http://www.dnevnik.bg/politika/2017/10/05/3054042_bsp_zapodozria_gerb_che_atakuva_radev_za_da_razchisti/", "text": "Няколко дни след като президентът Румен Радев обяви, че ГЕРБ води война срещу него, БСП видя в атаките опит да се разчисти пътят на Бойко Борисов към президентския пост. Тезата бе изказана днес от лидера на БСП Корнелия Нинова по време на дебатите по доклада на анкетната комисия, разследваща решението на служебния кабинет на Радев за купуване на шведски изтребител, която според социалистите е създадена, за да е бухалка срещу президента. Изказването бе направено, след като в сряда Борисов се опита да обясни, че няма проблеми при диалога с Радев, тъй като  цигулките им свирели в една тоналност . Малко по-късно обаче президентът обяви, че  ГЕРБ използва парламента като трибунал срещу него, което било недопустимо . В понеделник той нарече депутатите от партията на Борисов \"беквокалисти\" и обяви, че \"щом искат война, ще я получат\". В отговор ГЕРБ заяви, че предизвиканите от БСП скандали за роднински назначения са атака на президента. Днес от парламентарната трибуна зам.-председателят на ГЕРБ Цветан Цветанов призова депутатите да бъдат \"много внимателни, когато се изказват за президентската институция\". \"Дали ни харесва или не, смятам, че всеки призна изборния резултат, когато приключиха изборите; всеки знае, че президентът Румен Радев е с петгодишен мандат\", допълни той. В отговор Корнелия Нинова заяви, че с анкетната комисия за изтребителите и действията си в парламента като цяло ГЕРБ се опитва да разчисти пътя на Борисов към президентския пост. С тази хипотеза лидерът на БСП оправда определението \"беквокалисти\", което Радев даде на депутатите от ГЕРБ. И обяви, че БСП стои зад държавния глава. В обръщение към Борисов и Радев Нинова каза: \"Въпреки битките, които водим, ние живеем в парламентарна република. Тук не се намират беквокалисти - това са хората в държавата, които определят пътя й, но между нас има разлика, г-н президент. Тези хора отдясно искат да използват този парламент за битка срещу вас. Ние няма да го позволим. Това е разликата между нас. Това е алтернативата, която могат и българските граждани да видят и да избират.\"", "date": "2017.10.05", "title": "БСП заподозря ГЕРБ, че атакува Радев, за да разчисти пътя на Борисов към президентския пост"}
{"url": "http://www.dnevnik.bg/citat_na_deniia/2017/10/05/3053961_citat_na_denia_evropeiskata_komisiia_vuzpriema/", "text": ". Това  каза днес по Би Ти Ви  заместник-министърът на здравеопазването Мирослав Ненков. Коментарът му беше по повод финансовите проблеми на болниците във Враца и Ловеч.", "date": "2017.10.05", "title": "Цитат на деня: Европейската комисия възприема болниците като сладкарници"}
{"url": "http://www.dnevnik.bg/sport/2017/10/05/3054012_kirios_obeshta_da_dariava_po_50_dolara_na_as_za/", "text": "Австралиецът Ник Кириос обеща да дарява по 50 долара за всеки ас, който направи. Парите, които тенисистът събере, ще бъдат насочени за подпомагане на засегнатите от урагана в Пуерто Рико. Кириос се присъедини към пуерториканката Моника Пуиг, която каза, че ще дава по 10 долара за всяка директна точка от начален удар в турнирите, в които играе до края на годината. След победата си с 3:6, 6:2, 6:2 срещу Миша Зверев в Пекин австралиецът обяви, че увеличава дарението. В срещата той направи 11 аса. \"След това, което стана в Пуерто Рико, и като видях толкова много добри хора да страдат, реших да помагам на Моника Пуиг в нейните заслужаващи уважение усилия да подкрепи прекрасните хора в Пуерто Рико\", каза Кириос. Австралиецът се класира за четвъртфиналите в Пекин,  където вече е и Григор Димитров . В петък българинът ще играе с Роберто Баутиста Агут.", "date": "2017.10.05", "title": "Кириос обеща да дарява по 50 долара на ас за пострадалите от урагана в Пуерто Рико"}
{"url": "http://www.dnevnik.bg/razvlechenie/2017/10/05/3054070_harisun_ford_aktyorstvoto_e_kato_da_opitvash_da_piesh/", "text": "Гослинг: Пренаселването, глобалното затопляне, изолацията, породена от технологиите. Форд: Социалното неравенство. Гослинг: Фалшивите наративи, които използваме за големи групи хора, за да оправдаем пред себе си в какви ужасни обстоятелства живеят. Форд: Необходимостта от морална структура, в която да налеем каквото можем и да преценим кое да ползваме и кое – не. Форд: Бих се заиграл с думата \"послание\", защото това е възможност за експеримент – да откриеш връзката си с идеите в контекста на емоционалната география, така че публиката има възможност да общува с теб по рядко срещан начин. Форд: Не мисля, че е задължително да има подход към играта. Като герой получаваш много нова информация, а като част от публиката искаш просто да си седиш и да знаеш, че си разбрал какво става, че наистина схващаш какво се случва. Така че героите непрекъснато са в ситуация, все едно се опитват да пият вода от маркуч. Случват се толкова много неща, че сякаш всеки момент ще се удавят.", "date": "2017.10.05", "title": "Харисън Форд: Актьорството е като да опитваш да пиеш вода от маркуч"}
{"url": "http://www.dnevnik.bg/sviat/2017/10/05/3054077_dvata_posledni_mig-29_podareni_na_surbiia_ot_rusiia/", "text": "Двата последни руски изтребителя МиГ-29 от общо шестте, които бяха подарени от Москва на Белград, пристигнаха в Сърбия, съобщи ТАСС, позовавайки се на сръбското министерство на отбраната. Вчера следобед на военното летище Батайница с военнотранспортен самолет Ан-124 \"Руслан\" са били доставени още два самолета МиГ-29. Самолетите са били превозени в частично разглобен вид. Първите два изтребителя пристигнаха в понеделник вечерта. Тържествената церемония по предаването на ескадрилата ще се състои днес по обед. Министърът на отбраната на Сърбия Александър Вулин заяви, че шестте изтребителя ще участват в парада в чест на освобождаването на сръбската столица от германската армия на 20 октомври. Сърбия ще получи безвъзмездно от Русия също 30 танка Т-72 и 30 бойни разузнавателни коли БРДМ-2. Също така се обсъжда въпросът за системи \"Бук-М1\", \"Бук-М2\" и зенитно-ракетен комплекс \"Тунгуска\". През 2018 г. Беларус ще предаде на Сърбия осем самолета Миг-29 и два дивизиона зенитни ракетни комплекса \"Бук\" с условието, че Белград ще плати ремонта и модернизацията им./ БТА", "date": "2017.10.05", "title": "Двата последни МиГ-29, подарени на Сърбия от Русия, пристигнаха в Белград"}
{"url": "http://www.dnevnik.bg/sviat/2017/10/05/3053813_v_kanada_edinodushno_odobriha_zakon_magnitski_rusiia/", "text": "С 277 гласа \"за\" при нито един \"против\" и \"въздържал се\", депутатите в Камарата на общините на Канада одобриха късно в сряда закон срещу официални лица на други държави, които грубо нарушават човешките права в своите страни. Нормативният акт стана известен като  закон \"Сергей Магнитски\" , местна версия на едноименния закон в САЩ от 2012 г. Подобен закон вече има и във Великобритания. Той предвижда замразяване на авоарите и забрана за влизане на територията на Канада за представители на чуждестранни правителства, нарушаващи правата на човека. Следват още няколко законодателни процедури съвместно със Сената и подпис на генерал-губернатора Жули Пайет. Очаква се те да приключат до две седмици и законът да влезе в сила до края на годината. В хода на дебатите бе казано, че законът трябва да бъде насочен на първо място срещу чиновници от Русия, Венецуела, Иран, Виетнам и Мианма. Но единствено Москва реагира остро и канадските медии коментираха, че очевидно властите в Русия се припознават като извършители на такива нарушения, след като в текста не е изрично записано името на нито една държава. Часове преди вота Мария Захарова, говорителка на външното министерство на Русия, заяви, че \"всеки антируски акт на канадските власти няма да бъде оставен без адекватен отговор\". Отношенията между двете страни се влошиха след анексирането на Крим от руснаците - Отава наложи санкции заедно със САЩ, ЕС и няколко други държави, а руски медии твърдят, че тези действия били силно повлияни от украинското лоби в Канада. \"Предупреждаваме отново, че в случай на увеличаване на натиска чрез санкции срещу нас и ние ще разширим списъка от канадци, на които е забранено да влизат в Русия\", цитира думите на Захарова агенция \"Интерфакс\". \"В значителна степен законът е просто копие на злополучния американски закон \"Магнитски\" и има за цел да подкопае руско-канадските отношения.\" На 2 октомври руското посолство в Отава реагира с още по-остър тон. В официалната позиция се казва, че законът е \"неприемливо конфронтационен акт на груба намеса във вътрешните работи на Русия, той противоречи на здравия разум и националните интереси на Канада и изолира Канада от останалия свят в момент, когато са изключително важни дипломацията и изграждането на съюзи\". \"За съжаление сме свидетели на продължаването на провалила се политика, прокарвана от русофобски елементи\", се казва още в позицията на посолството.", "date": "2017.10.05", "title": "В Канада единодушно одобриха закон \"Магнитски\", Русия заплаши с ответни мерки"}
{"url": "http://www.dnevnik.bg/bulgaria/2017/10/05/3054063_zam-shef_na_gradskiia_sud_prizova_sudebniia_suvet/", "text": "Заместник-председателят на Софийския градски съд (СГС) Мина Мумджиева изпрати днес до съдийската колегия на Висшия съдебен съвет становище, в което посочва необходимостта от спешно назначаване на изпълняващ функциите председател на институцията. До овакантяване на мястото се стигна, след като досегашният ръководител Калоян Топалов подаде оставка от поста и съдебната система изобщо. Тя бе приета от съвета в края на септември и влезе в сила от 2 октомври, но съветът така и не гласува временен ръководител. Мумджева припомня на кадровия орган, че въпросът не е бил решен при приемането на оставката на Топалов, не е направено нищо и след влизането ѝ в сила. Тя отбелязва, че междувременно на  4 октомври е бил своевременно решен същият казус за друг съд в страната - Апелативния съд в Бургас. Сегашният зам.-председател на съда с притеснение отбелязва, че темата не бе включена в дневния ред на колегията вчера, нито в редовните точки на този от днес, за когато е свикано извънредно заседание. Предложение за и.ф. шеф на градския съд могат да направят членовете на колегията, както и председателят на Софийския апелативен съд като по-горна съдебна инстанция. До вчера номинации не бяха направени. Съдия Мумджева отбелязва и друг проблем - според закона в такава хипотеза, когато няма председател на съда, функциите се поемат от негов заместник по старшинство. В случая това е именно Мумджева. Тя обаче не иска да поема тази задача, тъй като съпругът ѝ е съдебен инспектор и не иска да го поставя в ситуация с конфликт на интереси. По тази причина тя настоява кадровият орган на Темида да избере по-бързо временен шеф, защото в закона няма разпоредба какво се случва, ако няма председател и следващия по старшинство не може да поеме временното ръководство. Тя посочва още, че съветът може да не приеме нейното тълкуване на закона, че при поемане на ръководството ще влезе в конфликт на интереси със съпруга си. Ако е така и съветът приеме, че временният шеф трябва да се избере именно по старшинство - в този случай тя заявява, че ще подаде оставка от поста. ", "date": "2017.10.05", "title": "Зам.-шеф на Градския съд призова съдебния съвет по-бързо да му избере временен председател"}
{"url": "http://www.dnevnik.bg/biznes/2017/10/05/3054110_zakonoproekt_predlaga_mestnite_danuci_da_mogat_da_se/", "text": "Депутати от парламентарната група на \"Обединени патриоти\" внесоха в Народното събрание законопроект, който удължава срока за осребряване на лихвоточките и допуска плащането на местните данъци с тях. Проблемът засяга около 55 хил. души, спестявали в продължение на десетилетия за жилища в годините на социализма, които така и не са били компенсирани от държавата. Срокът за това обаче изтече в края на 2016 г.  \"Предвиждаме до 2018 г. да се подават заявки, а до 2020 – да се изплащат\", коментира депутатът от НФСБ в групата на \"Обединени патриоти\" Христиан Митев, цитиран в съобщение на пресцентъра. Друга идея на вносителите е да се даде възможност лихвоточките да се използват не само при покупка на жилище от правоимащи, а и като платежен инструмент при местните данъци и такси. Това ще даде нова възможност на притежателите им да се разпоредят с тях.  На трето място сме предвидили възможността лихвоточките да бъдат наследявани, посочи Митев. В законопроекта е предвидено всяка година от държавния бюджет да се отделят 20 млн.лв. за да бъдат изплащани компенсаторните средства - по 8 ст. на лихвоточка. ", "date": "2017.10.05", "title": "Законопроект предлага местните данъци да могат да се плащат и с лихвоточки"}
{"url": "http://www.dnevnik.bg/sviat/2017/10/05/3054121_zashto_v_srubska_voivodina_se_veiat_katalunski_znamena/", "text": "Не само в Барселона миналата неделя се развяваха каталунски знамена. Същото можеше да се види и на много места в Сърбия. Например в автономната провинция Войводина, където всички офиси на регионалната партия \"Лига на социалдемократите във Войводина\" (ЛСВ) бяха окичени с каталунския флаг в знак на солидарност със стремежа на каталунците към независимост. Лидерът на партията Ненад Чанак дори замина за Барселона, за да види с очите си как протича оспорваният референдум за независимост. \"Политическите последици от този референдум ще бъдат много сериозни. Тази централизирана Испания, която познаваме днес, няма да просъществува\", коментира Чанак. И в хърватския град Риека местната партия \"Листа за Риека\", бореща се за автономия, настоява президентката и премиерът на страната най-после да нарушат мълчанието си и да осъдят \"бруталното насилие\" на испанската полиция в Каталуня. Спомените за 90-те години са живи  Дали от симпатии към Испания или заради продължаващия - най-вече в Сърбия - дебат за нежеланието на Белград да признае независимостта на Косово, повечето държавни ръководители в страните от бивша Югославия не говорят за каталунския референдум. При това става дума за един европейски регион, където борбата на каталунците за независимост се следи изключително внимателно и където след войните, съпътствали разпада на бивша Югославия, сепаратистките настроения все още са много силни. Референдумът в Каталуня напомни най-вече на по-възрастните хървати, босненци, сърби и словенци за допитванията, проведени при тях в началото на 90-те години и дали стартовия изстрел за разпада на Югославия. Днес силни сепаратистки стремежи се усещат най-вече в мултинационалната държава Босна и Херцеговина. Искания за повече автономия обаче се долавят и на много други места на Балканите. Подобно на Каталуня, най-силните в икономическо отношение области в Хърватия и Сърбия също настояват за повече финансова независимост от Загреб и Белград. Страхът от прокарване на нови граници \"Има ли Истрия право да се отдели от Хърватия\", попита хърватският портал Index.hr след референдума в Каталуня. Сумите, които сравнително богатата област превежда на централната власт под формата на данъци, са по-високи от стойността на субсидиите, които Истрия получава от Загреб. Въпреки това дори и настояващата за децентрализация местна партия \"Истрийска демократическа асамблея\" (IDS) не подкрепя стремежите за отцепване. Пред цитирания по-горе сайт евродепутатът от IDS Иван Якович подчерта, че партията му не се стреми към получаването на независимост, а само към възможно най-широка автономия. Сръбската област Войводина е със статут на \"автономна провинция\" още от 1945 година, а през 1974 автономията ѝ беше разширена максимално. През 1989 сръбският автократ Слободан Милошевич фактически отне автономния статут на Войводина, който обаче ѝ беше върнат 13 години по-късно, а с поправка в конституцията през 2006 Войводина получи и по-широки финансови правомощия. Що се отнася до исканията на някои местни политици за възстановяването на автономията от 1974 година, в Белград засега те удрят на камък. На камък удрят и стремежите на албанските националисти за създаване на \"Велика Албания\" - за обединение на населените с албанци райони в Македония, Южна Сърбия и Косово с Албания. Защото прокарването на нови граници на Балканите може да разпали нови конфликти в този богат на етноси район. Днес най-силни сепаратистки настроения има в Босна и Херцеговина, където живеят хървати, сърби и бошняци (босненски мюсюлмани). Босненските хървати настояват за самостоятелност. Лидерът на босненските сърби Милорад Додик пък ту плаши с референдум за отцепването на република Сръбска в Босна, ту се отказва от тези си намерения - по чисто тактически изборни съображения. И как няма да е така, след като там разпалването на етнически напрежения се доказа като най-доброто средство за задържане на властта. Провалени надежди Погледът към икономическия ефект от желаната или наложената независимост на Балканите обаче е доста отрезвяващ: самостоятелността не е подобрила икономическото положението на нито една от бившите югославски републики. Единствено словенците днес имат по-висок стандарт, отколкото по времето на бивша Югославия. Дори новакът в ЕС Хърватия се бори с висока младежка безработица и със сериозен отлив на работна ръка. Македония, Черна гора и Сърбия също се борят с безработица, изтичане на мозъци и бедност. И сякаш днес те залагат единствено на надеждите за присъединяване към ЕС - като гарант за по-добро бъдеще. Що се отнася до Босна и Херцеговина - тя изглежда на светлинни години разстояние от получаването на статут на страна - кандидатка за членство в ЕС. Не по-добри са и шансовете на Косово. И докато грузинците, молдовците и украинците вече пътуват безвизово в страните от Шенген, косоварите продължават да се редят на опашки за визи пред консулствата. За Косово, което през 2008 година отпразнува шумно отделянето си от Сърбия, извоюваната независимост се оказа по-скоро тъжно продължение на следвоенните години, които сякаш нямат край.", "date": "2017.10.05", "title": "Защо в сръбска Войводина се веят каталунски знамена"}
{"url": "http://www.dnevnik.bg/skorost/2017/10/05/3054135_sled_feislifta_reindj_rouvur_sport_veche_se_predlaga_i/", "text": "С фейслифта на \"Рейндж Роувър Спорт\" дебютира и първият плъгин хибриден модел на концерна \"Ягуар Ленд Роувър\", съобщиха от компанията. Новият модел използва двулитров 4-цилиндров бензинов двигател с 300 конски сили и електрически мотор със 116 коня. Общата мощност е 404 к.с. \"Рейндж Роувър\" P400e, както е името на модела, се ускорява от 0 до 100 км/ч за 6.7 секунди и има максимална скорост от 220 км/ч. Моделът предлага до 51 километра пробег на ток. Батерията на хибридния модел е с капацитет 13.1 киловатчаса и се зарежда за три или осем часа в зависимост от подадения ток. Новината за появата на хибрида потвърждава амбицията на \"Ягуар\" и \"Ленд Роувър\" от 2020 г. всички нови модели на групата да бъдат електрифицирани. Освен като хибрид \"Рейндж Роувър Спорт\" може да се поръча и с 4-, 6- и 8-цилиндрови бензинови и дизелови двигатели. След фейслифта моделът има лазерни предни фарове, а радиаторната решетка е обновена. Новата броня е с по-агресивен профил. В купето новата информационно-развлекателна система Touch Pro Duo, наречена Blade, разчита на два 10-инчови сензорни екрана с висока резолюция. Автомобилната свързаност е подобрена благодарение на до 14 входа за зареждане, включително електрически контакт за зареждане на лаптопи и други устройства. След фейслифта обновеният \"Рейндж Роувър Спорт\" SVR има увеличена до 575 к.с. мощност, като осигурява ускорение от 0 до 100 км/ч за 4.5 секунди.", "date": "2017.10.05", "title": "След фейслифта \"Рейндж Роувър Спорт\" вече се предлага и като хибрид"}
{"url": "http://www.dnevnik.bg/politika/2017/10/05/3054107_v_pomosht_na_borisov_bsp_obiavi_che_bratut_na_tomislav/", "text": "Ден след като обяви национална кампания за разкриване на шуробаджанашки назначения, БСП представи схема на \"дрийм тийм\" на ГЕРБ и в община Габрово. В \"помощ на премиера Бойко Борисов\", който щял да прекрати роднинските назначения, както и за улеснение на колегите си от ГЕРБ, за да не се обяснявали те, депутатът от \"БСП за България\" Кристина Сидорова обяви, че в Габрово от години работи моделът \"Батко и братко\". \"Братът на Томислав Дончев - Момчил Дончев, е назначен без конкурс от кмета на Габрово Таня Христова за управител на общинско звено \"Озеленяване\" и управлява бюджет от над 1 млн. лева. Братът на областния координатор на ГЕРБ Цветомир Михов - д-р Минко Михов, взема няколко хиляди лева заплата като член на съвета на директорите МБАЛ \"Д-р Тота Венкова\", макар че от година и половина не работи там. Кръстниците на Таня Христова - Мария Недева и Момчил Недев, са съответно: жената - председател на Общинска и на Районна избирателна комисия, а съпругът й - юрисконсулт в НЗОК и юрисконсулт по големи проекти, назначен без конкурс от Христова\", обяви Сидорова. Тя каза още, че сестра на зам.-кмета на Габрово и кадър на ГЕРБ Климент Кунев - Деница Ноева, ръководи отдел \"Проекти и икономическо развитие\" в общината. \"Фирмата на същия Цветомир Михов изпълнява всички обществени поръчки за поддръжка на автопарка на Общински пътнически транспорт - Габрово, и на общинската фирма \"БКС-Габрово\" ЕООД\", каза още Сидорова, но не обяви името на фирмата на Михов. Тя допълни, че съученичка на жена му е областен управител на Габрово а нейният съпруг е зам.-директор на ОД на МВР  чийто баща е общински съветник от ГЕРБ в Севлиево Според БСП единственото условие да работиш в община Габрово е да си член на ГЕРБ. По думите на Сидорова явно това бил начинът и за печелене на избиратели в общината. В отговор зам.-председателят на ГЕРБ Цветан Цветанов каза, че ако Томислав Дончев е назначил брат си, докато е бил кмет на Габрово, в ГЕРБ щели да се съгласят с твърденията на БСП. ГЕРБ щяла да вземе отношение, ако бъде доказан конфликт на интереси. Според депутата Николай Сираков БСП претопля стара манджа, тъй като на предните местни избори изнесла същите лъжи, но засегнатите завели дела и ги спечелили. По думите му социалистите вече се готвят за избори. От БСП обявиха, че вече имат 70 сигнала за роднински назначения и фирми, които получават обществени поръчки. ГЕРБ твърди, че се прави проверка и където законът е нарушен, назначенията ще бъдат изчистени. Депутатът от \"БСП за България\" Стоян Мирчев обяви, че хора от Силистра са били заплашвани, след като са разкрили роднински назначения в общината. По думите му съпругът на председателя на общинския съвет в Силистра Мария Димитрова (ГЕРБ) - Велико Димитров, е бил обществен възпитател към общината; а съпругите на общинските съветници от ГЕРБ Денислав Димитров, Здравко Горанов и Йордан Владимиров също работят в общината, както и близки на общинските съветници Боян Димов и Ганчо Маринов. Той обаче не цитира имената на роднините. Мирчев обясни още, че след негов сигнал дъщерята на кмета на Алфатар Янка Господинова - Вероника Господинова, която е била назначена като технически сътрудник в общината без конкурс, е била освободена от длъжност в опит да прикрият случая.", "date": "2017.10.05", "title": "В помощ на Борисов БСП обяви, че братът на Томислав Дончев е назначен без конкурс в община Габрово (допълнена)"}
{"url": "http://www.dnevnik.bg/bulgaria/2017/10/05/3054086_zdravnoto_ministerstvo_uveri_che_pravi_vsichko/", "text": "Държавата прави всичко възможно за спасяването на областната болница във Враца, увери Министерството на здравеопазването след два поредни дни с протести на служителите на лечебното заведение. Те не са получавали заплати от юли, но освен това предупреждават, че ако болницата фалира целият Северозапад ще остане без достъп до медицинска помощ. Днес ръководството на здравното ведомство ще проведе срещи с кметовете на Община Ловеч Корнелия Маринова, и на Община Враца – Калин Каменов, заради финансовата криза, в която са двете областни болници там. Вчера заместник-министрите на здравеопазването Мирослав Ненков и Лидия Нейчева са се срещнали с изпълнителния директор на врачанската МБАЛ \"Христо Ботев\" Орлин Цветков и са обсъдили обстоятелствата, довели до тежкото финансово състояние на лечебното заведение и проблемът с продълаващото трупане на лихви, запори и дългове. При посещението си на болницата преди седмица министърът на здравеопазването Николай Петров лично увери ръководството и служителите на областната болница във Враца, че \"ще направим всичко възможно болницата да я има\". В опит за временна помощ тоава министерството е превело авансово парите за спешност и за отдалеченост, които й се полагат за годината, за да разполага с някакви финанси. Междувременно тече процес по преструктуриране и се изготвя оздравителен план. Според Петров проблемът е в натрупаните задължения от години, върху които тече по 11%-12% лихва. Те са воденичен камък, който тежи не само на МБАЛ \"Христо Ботев\" Враца, но и на УМБАЛ Стара Загора, УМБАЛ Бургас и МБАЛ Ловеч, изброи министърът.", "date": "2017.10.05", "title": "Здравното министерство увери, че прави всичко възможно за спасяването на болницата във Враца"}
{"url": "http://www.dnevnik.bg/bulgaria/2017/10/05/3054137_sudut_vurna_za_dorazsledvaneto_deloto_za_navodnenieto/", "text": "Съдът в Харманли върна за доразследване на прокуратурата в Пловдив делото срещу бившия областен управител на Хасково Ирена Узунова (ГЕРБ) за наводнението в село Бисер, съобщи  dariknews.bg . Узунова е обвинена за това, че от 18 октомври 2011 г. до 6 февруари 2012 г. в Хасково като областен управител не е изпълнила служебните си задължения и така по непредпазливост е станала отговорна за скъсването на стената на язовир \"Иваново\" и смъртта на осем души. При наводнението бяха причинени щети за над 1.4 млн. лв., твърди още прокуратурата. Според обвинителния акт тя не е взела спешни мерки за рехабилитация на съоръжението и не е разработила евакуационен план в случай на авария. Въпреки че още на 10 ноември 2011 г. е била предупредена с доклад от \"Гражданска защита\", че язовирът е опасен. На 6 февруари 2012 г. село Бисер бе залято от 3-метрова приливна вълна от близкия язовир \"Иваново\". Десет души загинаха в наводнението, 56 къщи в селото бяха разрушени, други бяха сериозно повредени, а стотици хора останаха без подслон. След това  на държавното обвинение му трябваха няколко години, за да установи на кого е подсъдно делото , заради въпросителни около собствеността на язовир \"Иваново\". Установи се, че стената се е пропукала и това е довело до приливната вълна. В началото на тази година  стана известно, че районната прокуратура в Харманли се отказа от разследването на трагедията заради липсващи разпити на трима свидетели, които не могат да бъдат открити.  Месец по-късно се разбра , че вече има обвиняем по разследването - бившия областен управител на Хасково. Обвинението беше внесено в съда  през юли . ", "date": "2017.10.05", "title": "Съдът върна за доразследването делото за наводнението в с. Бисер отпреди повече от пет години"}
{"url": "http://www.dnevnik.bg/bulgaria/2017/10/05/3054147_fermer_ot_razgradsko_selo_e_diagnosticiran_s_kojna/", "text": "Фермер на 45-години от село Трапище, област Разград, е с потвърдена диагноза антракс. Под медицинско наблюдение и профилактика с пеницилинов препарат са още четирима души, които са имали контакт с болния, съобщава БНР като се позовава на Регионалната здравна инспекция в Разград Болният е с кожна форма на антракс, на лечение в инфекциозното отделение на Разградската болница. Състоянието му е добро, казва д-р Рени Кирякова от РЗИ-Разград. \"Добре е човекът, лекува се с венозен антибиотик. Спрямо контактните са взети мерки, поставени са под медицинско наблюдение и им се провежда профилактика с пеницилинов антибиотик\", обобщава тя. Източник на инфекцията са само болни животни и човек се заразява при директен контакт с тях най-вече чрез наранена кожа и лигавица. Самият човек не е източник на заразата и не е опасен за околните, поясни здравният специалист. Четиримата човека, поставени под наблюдение са членове на семейството и един работник във фермата. Наблюдението им ще продължи осем дни. Областната дирекция по храните в Разград е започнала масова ваксинация срещу антракс на преживните животни в село Трапище. Всичките 600 овце в стопанството на заболелия мъж вече са ваксинирани. Директорът на Областната дирекция за безопасност на храните д-р Илиян Драмалиев обясни, че в селото има общо 1700 животни и до края на седмицата ще бъдат ваксинирани 250-300 крави и около 1200 овце. Предстои също и извършване на дезинфекция в засегнатата от заразното заболяване ферма. Общо 7 са умрелите овце в стопанството. Първите две проби за антракс на изследвани умрели животни бяха отрицателни.", "date": "2017.10.05", "title": "Фермер от разградско село е диагностициран с кожна форма на антракс"}
{"url": "http://www.dnevnik.bg/politika/2017/10/05/3054151_gerb_obvini_indirektno_prezidenta_radev_v_korupciia/", "text": "Докладът на комисията, която проверяваше процедурата за избор на изтребител, бе приет със 127 гласа \"за\". В дебатите в парламента бившият командир на ВВС ген. Румен Радев и настоящ президент бе обвинен от ГЕРБ в корупция, макар и индиректно. В  доклада  се препоръчва проектът за придобиване на нов за армията изтребител да бъде гледан отново от парламента, като документът трябва да бъде променен частично. Комисията установи, че управляващите проекта в Министерството на отбраната са променили условията, гласувани от Народното събрание, като е добавено ново задължително изискване - примерна схема за плащане, което отстрани офертата за употребявани F-16, предлагани от САЩ и Португалия. Това е станало в нарушение на решението на парламента за инвестиционния проект. Промяната е направена от председателя на борда, ръководещ проекта, към юли 2016 г., месец след одобряването на проекта за инвестиционен разход от парламента. Към тази дата председател на борда е бил тогавашният командир на ВВС ген. Румен Радев. ДАНС в президентството? Депутатът от ГЕРБ Антон Тодоров каза, че генерал Радев не е приятел на истината. \"Няма да споря с някого, ако каже, че е заклет лъжец\", каза Тодоров, като имаше предвид опорните точки, писани от ген. Радев за бившия премиер Пламен Орешарски преди негова среща с представители на Сааб, производител на \"Грипен\". Тодоров каза, че комисията е открила секретна шифрограма, изпратена от посолството на България във Вашингтон до началника на кабинета на президента Иво Христов, който няма допуск до класифицирана информация. \"Екип на ДАНС работи в президентството от 10 дни. Има унищожени документи. Цялата преписка между външно министерство и президентството е унищожена\", каза Тодоров, като според него за това вина имал главният секретар на президента Димитър Стоянов. Тодоров уточни по-късно, че получил информация за проверката от Държавната комисия за сигурност на информацията, които препратили сигнала му към ДАНС. От прессекретариата на президентството отговориха \"нямаме такава информация\" попитани от \"Дневник\" за проверката. \"Виждаме, че генерал Радев има афинитет да си назначава любовниците на втори договор...\", каза Тодоров, след което микрофонът му беше изключен от председателстващия в момента Явор Нотев. При следващото си явяване на трибуната Тодоров каза за Радев: \"Мотивиран е с потупване по рамото, не е взел 5 млн., да не си помислите нещо.\" Владимир Тошев (ГЕРБ) пък зададе риторични въпроси за това как е финансирана кандидатпрезидентската кампания на Радев и \"има ли грипенски пари вътре\". Избирателност при оценката на офертите Заместник-председателят на временната комисия Христо Гаджев (ГЕРБ) добави, че нито една от трите схеми за плащане в офертите не е отговаряла на изискванията на държавата. След това се получават отговори от Италия (употребявани \"Еврофайтър Тайфун\" - бел. авт.) и САЩ - Португалия (употребявани F-16 - бел. авт.), в които се казва, че ще се съобразят с изискванията на България в процеса на преговорите. Писмото от Сааб (\"Грипен\") е подписано от съветник в компанията, а не от представител на шведската държавата. \"Ден след изборите тази оферта е призната, а другата, която е подписана от две държави, е хвърлена на боклука\", каза Гаджев. Той обърна внимание, че  решението на служебното правителство , което бе назначено от Радев, за избор на \"Грипен\" е взето в последния ден от дейността му, а финалната оценка на офертите е направена за рекордно кратък срок. Емил Христов (ГЕРБ), който е председател на комисията, каза, че от доклад до министъра на отбраната се разбира, че е постигната договорка за плащане, а ръководителят на интегрирания проектен екип (Радев - бел. авт.) е знаел, че е постигнато договаряне със САЩ. Цветанов заговори за скандали при \"Грипен\" Председателят на ГЕРБ в парламента Цветан Цветанов се извини \"за личните нападки, които бяха направени към президента\" и настоящата му съпруга от името на партията. Цветанов напомни, че България и Румъния бяха приети заедно в НАТО и припомни, че Румъния има 8 самолета F-16 и е в процедура за купуване на още 32, Гърция има 115 самолета F-16. Цветанов припомни скандалите в Унгария и Чехия с купуването на \"Грипен\" и прекратяването на процедурата от Словакия. \"Техниката трябва да отговаря на стандартите на НАТО\", каза Цветанов. И малките деца разбраха, че България трябва да купи определени самолети, отговори му Драгомир Стойнев (БСП). Никъде не казах каква марка трябва да спечели, а изложих факти, репликира Цветанов: Сделките на Сааб никога не стигали до съд, въпреки медийния шум в Чехия, Унгария и Словакия. \"Сааб и Швеция никога не са търсили каквото и да е нечестно предимство по време на процедурата, провеждана от българското Министерство на отбраната и от правителството\", се казва в позиция на Сааб от преди две седмици. \"Обвиненията, че се възползваме от схемата за плащане, поставена като изискване от Министерството на отбраната, не са основателни. Като всеки друг участник в процедурата, бихме предпочели авансово плащане. Все пак, разбираемо е, че министерствата на финансите и отбраната изискват вариант, който съвпада с ограниченията на българския бюджет. Схемата за плащане беше одобрена от парламента през 2016 г. и ние сме се съобразили с това условие в отговора ни на Искането за оферта\", пише още в позицията на компанията разпратена, след като временната комисия прие доклада си. Отговорността е на Ненчев По време на дебатите от БСП защитаваха Румен Радев, без да има размяна на аргументи по изводите на доклада. Разбра се, че само един депутат от левицата е чел секретните документи, разглеждани от комисията. Според Жельо Бойчев отговорност за проблемите с процедурата носи тогавашният министър на отбраната Николай Ненчев и правителството на Бойко Борисов, които са подписвали документите по процедурата. Искахте с тази комисия да уязвите ген. Радев, но вместо това се простреляхте, защото отговорността е била на кабинета, каза Бойчев. , смята Петър Витанов (БСП). Премиерът Бойко Борисов дава противоречиви сигнали за покупката на изтребители, като няколко пъти каза, че изтребителите трябва да са нови, а преди две седмици повтори, че  \"п ърво ни трябва сухопътна техника, щото такава ни е доктрината\" .", "date": "2017.10.05", "title": "ГЕРБ обвини индиректно президента Радев в корупция при избора на изтребител (допълнена)"}
{"url": "http://www.dnevnik.bg/skorost/2017/10/05/3054157_ot_mvr_obiaviha_kak_se_plashtat_globite_kum_kat/", "text": "Проверка и плащания за глоби, наложени от Пътна полиция, вече може да се извършват онлайн на  сайта на МВР , съобщиха днес от пресцентъра на ведомството. Уточнява се, че проверката може да става по ЕГН и номер на шофьорската книжка. Вариантите за плащане са през електронния портал на МВР, в офис на банка, с пощенски запис, на кеш терминал, в офисите на системите за бързи плащания и чрез интернет банкиране. За да бъде плащането на глобата успешно, е важно да се изпълнят някои условия, се казва в съобщението до медиите. Едно от най-важните условия е с един платежен документ да се заплати едно задължение. Освен това задължението се заплаща наведнъж в пълния му размер (или с посочената отстъпка само ако санкцията е с електронен фиш серия \"К\"). При плащане на наказателно постановление нарушителят трябва да попълни номер на постановлението и дата на съставянето му, точен размер на наложената глоба, име, презиме, фамилия и ЕГН на задълженото лице и банковата сметка, по която трябва да постъпят средствата, като сметката е тази, посочена в наказателното постановление. При плащане на задължения по фиш или електронен фиш се попълват серия и номер на фиша, дата на издаване, точен размер на глобата, име, презиме, фамилия (наименование на фирма) на задълженото лице, ЕГН/ЕИК по БУЛСТАТ на задълженото лице и банковата сметка, по която трябва да постъпят средствата, като сметката е тази, посочена във фиша/електронния фиш. За глоби по наказателни постановления, наложени от органите на \"Пътна полиция\" – МВР, за нарушения на Закона за движението по пътищата, сметката за внасяне на глобите е на името на: Главна дирекция \"Национална полиция\" BUIB BGSF СИБАНК АД BG 41 BUIB 9888 3122 9441 01 До края на 2017 г. глобите по фиш може да се плащат по бюджетна сметка: BG 59 BUIB 9888 3322 9441 00 До края на 2017 г. глобите по наказателно постановление може да се плащат по бюджетна сметка: BG 32 BUIB 9888 3322 9441 01 За глоби по електронни фишове, наложени от органите на \"Пътна полиция\" – МВР, за нарушения на Закона за движението по пътищата, сметката е: На името на: МВР BG 64 BNBG 9661 3100 1477 01 Сметката за глоби по фишове и наказателни постановления, наложени от органите на \"Пътна полиция\" – МВР, за нарушения на Кодекса за застраховането, е: На името на: Гаранционен фонд BUIB BGSF СИБАНК АД BG 56 BUIB 9888 1092 0526 00", "date": "2017.10.05", "title": "От МВР обявиха как се плащат глобите към КАТ"}
{"url": "http://www.dnevnik.bg/zdrave/2017/10/05/3054158_chernodrobna_transplantaciia_vuv_vma_spasi_28-godishen/", "text": "Успешна трансплантация на черен дроб е спасила живота на 28-годишен мъж в крайна фаза на чернодробна цироза. Шестчасовата интервенция е осъществена от екипа на проф. д-р Никола Владов, началник на Клиника по чернодробно-панкреатична и трансплантационна хирургия във Военномедицинска академия. Донорът е 67-годишен мъж от гр. Велико Търново, с мозъчна хеморагия. В съобщение до медиите Военномедицинска академия изказва своята изключителна благодарност към близките му, които въпреки трудния за тях момент, са разрешили експлантацията, за да бъде спасен друг човешки живот. От ВМА са признателни и на колегите си от великотърновската болница за сътрудничеството, както и на Военновъздушните сили, които бързо транспортирали органа. За 10 години във ВМА са направени над 60 трансплантации на черен дроб, обобщават от болницата. Юбилейната годишнина от първата транплантация в болницата бе отбелязана през месец май тази година, като от тогава до момента медицинските екипи са трансплантирали още трима пациенти.", "date": "2017.10.05", "title": "Чернодробна трансплантация във ВМА спаси 28-годишен мъж"}
{"url": "http://www.dnevnik.bg/sviat/2017/10/05/3054152_turciia_zadurja_slujitel_na_amerikanskoto_konsulstvo_v/", "text": "Турските власти са арестували служител на американското консулство в Истанбул заради предполагаеми връзки с движението на Фетхуллах Гюлен, предаде \"Асошиейтед прес\", позовавайки се на Анадолската агенция. Мъжът, турски гражданин с инициали М.Т., е бил поставен под арест по обвинения в шпионаж и опити да \"унищожи\" конституционния ред и правителството на Турция.  Според Анадолската агенция мъжът е обвиняван за връзки с бивш прокурор и четирима бивши полицейски служители, съдебно преследвани за разследване за корупция от 2013 г., което според правителството е било скалъпено от мрежата на Гюлен. Живеещият в САЩ проповедник е смятан от властите в Анкара за организатор на  неуспешния опит  за преврат от миналата година.  В съобщение посолството на САЩ в Турция изрази \"силното си безпокойство\" от случващото се. Американската мисия в Анкара каза, че обвиненията срещу служителя са \"напълно безпочвени\" и че \"неоснователни и анонимни\" сигнали срещу служители на посолството подронват двустранните отношения. Междувременно в. \"Джумхуриет\", цитиран от ТАСС, съобщи, че турските сили за сигурност провеждат операция за задържането на 133 държавни служители, свързани с движението на Гюлен. От тях 101 са служители на финансовото министерство, а 32-ма са служители на министерството на труда и социалната политика. Ден по-рано турски съд даде доживотни  присъди на 40 военни , признати за виновни в опит за убийство на президента Реджеп Тайип Ердоган по време на опита за преврат.", "date": "2017.10.05", "title": "Турция задържа служител на американското консулство в Истанбул заради връзки с Гюлен"}
{"url": "http://www.dnevnik.bg/bulgaria/2017/10/05/3054165_bivshiiat_vremenen_shef_na_raionniia_sud_e_predlojen/", "text": "Бившият временен шеф на районния съд Стефан Милев е предложен за временен председател на градския съд, стана известно на извънредното заседание на съдийската колегия днес. Номинацията му е направена от шефа на горестоящия съд - Софийския апелативен съд - Даниела Дончева. По-рано днес заместник-председателя на СГС Мина Мумджиева писа до ВСС с искане по-бързо да бъде определен временен титуляр на съда. Миналата седмица бившата съдийска колегия освободи Калоян Топалов, който подаде оставка като председател и напусна системата, но не избра кой да е изпълняващ длъжността до провеждането на конкурс. Съдиите от СГС проведоха общо събрание, на което избраха Десислава Попколева като тяхна номинация. Вероника Имова, избрана от ГЕРБ, подкрепи Милев и обяви, че предложението на Дончева е направено съгласно закона, а той отговаря на всички условия и се бил справил чудесно като председател на СРС. Според председателя на Върховния административен съд (ВАС) Георги Колев не може да има други номинации. Няма ограничение, всеки може да сезира колегията, репликира Панов.", "date": "2017.10.05", "title": "Бившият временен шеф на районния съд е предложен за временен председател на градския"}
{"url": "http://www.dnevnik.bg/sport/2017/10/05/3054170_policiiata_preporucha_na_zritelite_da_si_nosiat/", "text": "Полицията призова хората, които ще посетят  футболния мач между България и Франция , да си носят дъждобрани. Срещата от квалификациите за световното в Русия е в събота от 21.45 ч. на \"Васил Левски\". Столичната дирекция на вътрешните работи обяви, че предприема всички необходими мерки за охрана на обществения ред и безопасност на движението в София и посочи списък със забранените предмети. На стадиона няма да се допуска внасянето на \"огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри\". Заради това от полицията уточняват: \"Тъй като според метеорологичната прогноза се очакват валежи, препоръчително е зрителите да се снабдят с дъждобрани.\" Посетителите ще минават щателна проверка, а такива, които имат съдебна забрана за посещение на спортни мероприятия, няма да бъдат допускани. Малолетни ще влизат само с пълнолетен придружител и предварително попълнена декларация, която може да бъде свалена от интернет или да се вземе от касите на стадиона. \"Организаторът на спортната среща е осигурил кетъринг, поради което е забранено внасянето на храни и напитки на стадиона\", се казва още в съобщението на СДВР. Полицията призовава зрителите да пристигнат по-рано на стадиона, за да се избегне струпване. Вратите на \"Васил Левски\" ще бъдат отворени в 20.00 часа. Българският футболен съюз обяви, че се е погрижил за удължаването на работното време на градския транспорт. \"Със съдействието на Столичната община и Центъра за градска мобилност и след като БФС заплати необходимата сума, тролейбусните линии №1 и 2, трамвайните №10, 12 и 18, както и автобусните №72, 76, 94, 204 и 604 ще се движат до 1.00 часа на 8.10.2017 г. Със същото работно време ще бъде и метрото в София, за да могат феновете да се приберат по домовете си след мача\", обявиха от БФС преди ден.", "date": "2017.10.05", "title": "Полицията препоръча на зрителите да си носят дъждобрани за мача България - Франция"}
{"url": "http://www.dnevnik.bg/photos/2017/10/05/3053963_snimka_na_denia_slunce_nad_daulagiri/", "text": "Алпинистът Боян Петров изпрати този кадър на осемхилядника Даулагири - десетият в списъка с неговите постижения. Експедицията му започна през август, а върхът бе изкачен в края на миналата седмица   и дълго изчакване на благоприятни условия. Те накараха испанската експедиция да се откаже за пореден път от опита си на този връх. Как премина изкачването на българския алпинист върху четете  .", "date": "2017.10.05", "title": "Снимка на деня: Слънце над Даулагири"}
{"url": "http://www.dnevnik.bg/photos/2017/10/05/3054075_fotogaleriia_mrachnoto_nastroenie_ne_napuska_las_vegas/", "text": "Слотовете все още крещяха, а напитките все още течаха, но партито не се чувстваше съвсем същото по протежение на световноизвестния Лас Вегас в понеделник вечерта, 24 часа след най-кървавата стрелба в съвременната история на САЩ. 59 души бяха убити, а близо 500 ранени в неделя вечер, когато 64-годишният Стивън Падък откри стрелба по публиката на концерт от апартамента си на 32-ия етаж в хотел \"Мандалей бей\" в Лас Вегас. Турист позира за снимка с шоу момичета по булевард \"Лас Вегас\" дни след масовата стрелба в града.", "date": "2017.10.05", "title": "Фотогалерия: Мрачното настроение не напуска Лас Вегас дни след стрелбата"}
{"url": "http://www.dnevnik.bg/gradska_sreda/2017/10/05/3054124_remontut_na_bul_shipchenski_prohod_e_zavurshen/", "text": "Ремонтът на бул. \"Шипченски проход\" в София е приключил, като вече отговаря на всички изисквания за качество. Това пишат в съобщение до медиите от \"Пътища и съоръжения\" АД, което изпълнява строителните дейности по обекта. От фирмата, която изпълнява строителния надзор на обекта казаха за \"Дневник\", че все още на направили окончателна инспекция на ремонта, която ще покаже дали той ще бъде одобрен или не. Преди два дни кметът на София Йорданка Фандъкова съобщи, че  договорите на \" Пътища и съоръжения\" ЕАД и \"ПСТ груп\" ЕАД с общината ще бъдат прекратени  заради некачествено изпълнение на ремонти и поддръжка на уличната мрежа. Днес от пресцентъра на Столичната община казаха за \"Дневник\"\", че процедурата по прекратяването на договорите е започнала, но предвизвестията за това все още не са изпратени до фирмите. Причината е, че зам.-кметът по транспорта Евгени Крусев, който трябва да подпише известията, не е в България, казаха от пресцентъра.  \"Пътища и съоръжения\" има договор за 8 млн. лева със Столичната община за ремонт на части от булевардите \"Шипченски проход\", \"Асен Йорданов\", \"Президент Линкълн\", които се изпълняват тази година, и на \"Искърско шосе\", който се планира за 2018 г. и е с прогнозна стойност около 5 млн. лева. Като причина за прекратяването на договора с \"Пътища и съоръжения\" кметът посочи   изпълнението на ремонта на \"Шипченски проход\" . От фирмата казват, че е отстранила за своя сметка \"отклоненията в износващия пласт на асфалта\", които са констатирани при проверка на Столичната община, и сега булевардът отговаря на изискванията в проекта. , но посочват, че въпреки \"допуснатите пропуски\" при изпълнението на \"Шипченски проход\" \"Пътища и съоръжения\" има капацитет да изпълни оставащата част от договора. Фирмата има и друг договор с общината, който тя има намерение да прекрати. Той е за поддръжка на улиците в районите \"Оборище\", \"Сердика\", \"Подуяне\" и \"Нови Искър\" срещу 90 хил. лева месечно. В отделно съобщение до медиите от 3 октомври строителната фирма \"ПСТ груп\", чийто договор за поддръжка на квартални улици Столичната община планира да прекрати, компанията твърди, че изпълнява \"съвестно\" възложените задания. Според фирмата информацията, че договорът им с общината ще бъдат прекратен, е \"некоректна информация или допусната грешка\". ", "date": "2017.10.05", "title": "Ремонтът на бул. \"Шипченски проход\" е завършен качествено, твърди фирмата изпълнител (допълнена)"}
{"url": "http://www.dnevnik.bg/bulgaria/2017/10/05/3054179_sofiiskata_matematicheska_gimnaziia_otnovo_ostava_bez/", "text": "Софийската математическа гимназия (СМГ) отново остана без директор. Временно изпълняващият длъжността Зоя Савова е подала молба за напускане, потвърдиха пред \"Дневник\" от Министерството на образованието и науката (МОН). Като причини за напускането Савова е посочила натрупаните проблеми, които й било трудно да реши. Преди месец Савова  беше назначена  временно на поста на мястото на  отстранения в началото на септември  Антони Стоянов , който  уволни няколко учители , а родители и ученици  свикаха протести с искане за връщането им . Зоя Стоянова каза, че разглежда възможността за връщането им на работа, като  освободи назначените  от Стоянов техни заместници.  Покрай скандала с уволненията стана известно и че училищното настоятелство в СМГ е разполагало с парите от уроците по математика, които училището организира през уикендите. На заседание на парламентарната комисия по образование два дни преди началото на учебната година министърът на образованието Красимир Вълчев каза, че част от настоятелствата са се превърнали в \"черни каси\", а според него това към математическата гимназия е извършвало стопанска дейност в общински имот. Той обяви, че е  сезирал Министерството на финансите да провери дейността на настоятелството на СМГ . От училищното настоятелството казват, че ползват парите за ремонти, подновяване на материалната база в гимназията, както и за хонорари на учителите, които дават уроците по математика. Два дни преди това Вълчев напомни с писмо до кметовете, регионалните образователни управления и ръководителите на общински училища и детски градини, че нямат право да организират платени курсове в сградите на училищата и да се разпореждат с приходите от тях. Нито ръководствата на училищата, нито настоятелствата могат да взимат решение за събиране на суми от родителите на учениците.", "date": "2017.10.05", "title": "Софийската математическа гимназия отново остава без директор"}
{"url": "http://www.dnevnik.bg/sport/2017/10/05/3054196_s_pobeda_v_dva_seta_nadal_preodolia_rusnak_v_pekin/", "text": "Водачът в световната ранглиста Рафаел Надал се класира за четвъртфиналите на турнира в Пекин. Испанският тенисист нямаше затруднения и спечели с 6:3, 6:3 срещу Карен Хачанов от Русия. Първият поставен в надпреварата имаше нужда от 91 минути, за да продължи към следващия кръг. Там той ще се изправи срещу американеца Джон Иснър, победил с 6:0, 6:3 аржентинеца Леонардо Майер. Надал имаше огромно превъзходство в разиграванията на втори сервис, като спечели 68% от точките спрямо едва 37 на съперника си. Хачанов стигна до шест възможности за пробив, но не можа да се възползва от нито една от тях. Мачът започна неочаквано - още в началото руснакът поведе с 40:0 при сервис на Надал и беше на прага на пробив. Испанецът се справи с предизвикателството и се защити. След това в течение на сета той направи два пробива и сложи точка на спора с гейм на нула. В началото на втория сет Хачанов отново имаше възможност да поведе, като дръпна с 40:15 при сервис на Надал, но и в този случай не можа да постигне целта си. Веднага след това испанецът проби и това му отвори вратите към успеха. Надал приключи спора с нов пробив за 6:3.", "date": "2017.10.05", "title": "С победа в два сета Надал преодоля руснак в Пекин"}
{"url": "http://www.dnevnik.bg/biznes/2017/10/05/3054207_sobstvenici_na_kompensatorki_protestirat_sreshtu/", "text": "Собствениците на компенсаторни инструменти възразяват срещу промени в Закона за собствеността и ползването на земеделски земи, които, ако бъдат приети, ще ограничат възможността им да участват в търгове, организирани от държавата. Проектът е внесен в Народното събрание от група депутати от ГЕРБ. Те предлагат участниците в търговете за покупка на земеделска земя от Държавен поземлен фонд да плащат в брой не 20% от предложената продажна цена, както е сега, а 40%. Според вносителите на проектозакона поради дългия период, в който тази възможност е съществувала, ресурсът на компенсаторните инструменти вече е ограничен и притежателите, които искат да купят земеделски земи, са затруднени да платят по-голямата част с книжата. Затова се налагало да прибягват до покупка от фондовата борса, където цената им е по-висока. В мотивите към проекта се изтъква и друг аргумент - компенсаторките са безналични и бюджетът не получава нищо. Сдружението на притежателите на компенсаторни инструменти обаче се обявява против. \"Сумата за доплащане в пари ще се увеличи двойно, при което ще необходим значителен паричен ресурс. Липсата на пари ще ограничи възможността на притежателите на компенсаторни инструменти да участват в търговете. Тази промяна ще ощети най-много номиналните притежатели на компенсаторни инструменти, тъй като с нея цените им ще паднат на Българската фондова борса\", се казва в обръщение до председателя на земеделската комисия Десислава Танева. Разглеждането на текстовете от проекта в комисии тепърва предстои. ", "date": "2017.10.05", "title": "Собственици на компенсаторки протестират срещу ограничения в проектозакон"}
{"url": "http://www.dnevnik.bg/sviat/2017/10/05/3054078_britanskiiat_pisatel_kazuo_ishiguro_poluchi_nobel_za/", "text": "Роденият в Япония британски писател Казуо Ишигуро грабна Нобеловата награда за литература за 2017 г. Ишигуро е роден в Нагазаки, но семейството му се мести във Великобритания, когато той е на 5 години. \"В романи с голяма емоционална сила той открива бездната зад илюзорното ни чувство за връзка със света\", заявиха от Нобеловия комитет. Ишигуро е автор на осем книги, както и сценарии за филми и телевизия. На български език са издадени: \"Остатъкът от деня\", \"Погребаният великан\", \"Никога не ме оставяй\", \"Когато бяхме сираци\". В понеделник Джефри Хол, Майкъл Розбаш и Майкъл Янг получиха приза за медицина и физиология заради работата им по изясняване на  механизма на биологичния часовник . Вторник донесе на Райнер Вайс, Бари Бариш и Кип Тор Нобел за физика заради изследванията им на  гравитационните вълни . Жак Дюбоше, Йоахим Гранк и Ричард Хендерсън  взеха вчера Нобел за химия  заради създаването на криоелектронна микроскопия, която опростява и подобрява изображенията на биомолекулите. В петък ще бъде дадена наградата за мир, а икономическият \"Нобел\" на \"Рексбанк\" - в понеделник. Тази година паричното измерение на наградата е увеличено с 12.5%. Причината е, че средствата на фондацията, връчваща отличието, са се подобрили след няколко години на твърде високи разходи. Увеличението е с 1 милион шведски крони до 9 млн. крони (1.12 млн. долара). Това все пак остава под нивото от 2011 г., когато сумата бе 10 млн. крони. Но след това се наложиха години на съкращения и сега ситуацията е стабилизирана, добавят от Нобеловата фондация. Финансовата база за наградите е сума, дарена съгласно завещанието на Алфред Нобел, и се управлява от фондацията, основана 1900 г.", "date": "2017.10.05", "title": "Британският писател Казуо Ишигуро получи Нобел за литература (видео)"}
{"url": "http://www.dnevnik.bg/sviat/2017/10/05/3054185_shte_razpusne_li_madrid_katalunskoto_pravitelstvo/", "text": "В борбата да предотврати отцепване на Каталуня испанският премиер Мариано Рахой се опитва да си гарантира подкрепа от целия традиционен политически спектър. Засега по въпроса няма единодушие, което може да усложни още повече най-тежката политическа криза в Испания от десетилетия. Според депутати от управляващата партия  Рахой  обмисля безпрецедентната стъпка - да се позове на конституцията, за да разпусне каталунския парламент и да предизвика регионални избори. В неделя Каталуня произведе  референдум  за независимост въпреки силовите действия за осуетяването му. В Мадрид наричат възможността за разпускане на каталунското правителство \"ядрения вариант\", тъй като се предполага, че вероятно това ще предизвика вълнения в Барселона, както и в останалата част от силно индустриализирания и благоденстващ регион, съставляващ една пета от икономиката на Испания. Но политическата сила на Рахой - Народната партия, управлява с правителство на малцинството и преди да разиграе своя коз, тя е решила по думите на депутат от НП да преговаря с най-голямата опозиционна политическа сила, Испанската социалистическа партия, за да получи изрична подкрепа от нея за подобен ход.  Член 155 от приетата през 1978 г. конституция никога досега не е бил задействан в тази страна, в която все още е жив споменът за фашистката диктатура. Каталунците смятат НП за исторически обвързана с времената на покойния диктатор Франсиско Франко, така че според експерти на Рахой му е нужна подкрепата на социалистите, които също са привърженици на единството на държавата. \"Задействане на член 155 изисква широка подкрепа, защото не знаем дали ще реши проблемите, и ако бъде подкрепено само от една партия в Конгреса на депутатите, ще е трудно да срещне подкрепа и сред мнозинството от каталунците\", каза Рафаел Ернандо, говорител на парламентарната група на НП. Без тази подкрепа Рахой ще има по-слаби карти и както твърдят политически източници и анализатори, е възможно в крайна сметка да свика предсрочни избори, за да получи мандат да се заеме с каталунските сепаратисти. Кабинетът на премиера отказа коментар. На референдума внушително мнозинство от участвалите гласува за  независимостта , но избирателната активност беше едва около 43 процента, тъй като подкрепящите оставането в Испания каталунци до голяма степен бойкотираха гласуването. Срещу насилието Тази седмица Испанската социалистическа партия, която преди референдума беше отворена за възможността да се задейства член 155, изглежда, си смени становището, след като полицията използва палки и гумени куршуми, за да попречи на каталунците да гласуват - сцени, които предизвикаха международно осъждане. Тя заяви, че до края на седмицата ще предложи за разглеждане в парламента декларация срещу действията на вицепремиера на Рахой Сорая Саенс де Сантамария, която според тях е отговорна за полицейското насилие в неделя. Дори и да бъде приета декларацията, тя е само със символичен характер и не налага задължителни министерски оставки. Някои влиятелни представители на социалистите като бившия вицепремиер Алфонсо Гера искат Рахой да възприеме твърда линия срещу каталунския сепаратизъм.  \"Социалистите може да гласуват за (член 155)\", каза във вторник Гера. Партията, смята той, трябва да насочи критиките си към каталунския лидер Карлес Пучдемон, а не към Саенс де Сантамария. Задействане на чл. 155 изисква утвърждаване единствено от горната камара на парламента - Сената, в който НП има мнозинство. Но ако си осигури подкрепа и в долната камара за такава дръзка крачка, Рахой ще си осигури и защита срещу всякакви искания за гласуване на недоверие на политическите си опоненти. Лявата формация \"Подемос\" е против използване на член 155 и иска Рахой да договори нов референдум за независимост, който този път да се произведе с негово разрешение. Мадрид обяви гласуването в неделя за противоконституционно и разположи полицейски сили за предотвратяването му, което дори някои от съюзниците на премиера смятат за политическа грешка. Баската национална партия, създадена, за да води кампания за по-голяма  автономия  за баския регион, също е против разпускане на каталунското правителство. Миналата седмица тя оттегли подкрепата си за бюджета на Рахой за 2018 г., докато не бъде решен въпросът с Каталуня. Антонио Баросо, заместник-директор на работещата в Лондон компания \"Тенео интелиджънс\", заяви, че становището на социалистите за задействане на чл. 155 може да се окаже от решаващо значение за бъдещето на Рахой. \"На практика той води страната към неизвестност и за тази цел иска да разполага с възможно най-голяма подкрепа от възможно най-много партии, но също и да получи по-широка подкрепа в обществото за действията на правителството\", каза Баросо.  Рахой предложи да започне многопартийни преговори, на които е възможно да бъде постигнато по-добро споразумение за данъчните и конституционните правомощия на Каталуня в замяна на отказ от независимостта. Но насилието в неделния ден втвърди позицията на мнозина каталунци срещу подобен компромис. Досега само десноцентристката формация \"Сиудаданос\" обяви подкрепа за разпускане на каталунското правителство и на регионалния парламент и за произвеждане на нови регионални избори. Заради трудностите, които среща в търсенето на по-широка подкрепа, Рахой отложи поне до следващата седмица очакваните дебати в парламента за Каталуня. Тогава обаче може да е твърде късно. Вчера представител на подкрепящата независимостта каталунска партия \"Кандидатура за народно единство\" - която е в каталунската управляваща коалиция - заяви, че в понеделник Каталуня ще предприеме действия в своя регионален парламент за обявяване на независимост. /БТА", "date": "2017.10.05", "title": "Ще разпусне ли Мадрид каталунското правителство"}
{"url": "http://www.dnevnik.bg/detski_dnevnik/2017/10/05/3054281_desetgodshniiat_andrei_bojkov_specheli_konkursa_za/", "text": "                        10-годишният Андрей Божков  (Andy)  спечели оспорваната битка между 44 състезатели в  конкурса \"Влогни\" . За месец и половина участниците са направили 76 видеа по различни теми, зададени от детския телевизионния канал Cartoon Network, който е организатор на конкурса. Освен в България надпревара имаше и в Полша, Белгия, Холандия, Люксембург, Румъния и Русия. Наградата за най-добрия от влогърите във всяка от страните ще да може да представя новините около Cartoon Network в своите влогове, като получава информация за всички нови проекти на телевизионния канал и помощ да развие канала си в Youtube. Победителят ще бъде подкрепен и да привлича своя собствена аудитория, като прави влогове на разнообразни теми, които не се изчерпват с продукцията на Cartoon Network. В България участниците в конкурса преминаха през четири предизвикателства под формата на задачи за създаване на влогове по различни теми, а техен ментор беше популярният влогър  Крис Захариев . Той им помагаше със съвети и творчески насоки как да станат успешни и как да избягват капаните, които интернет поставя пред тях. Тримата финалисти имаха възможността да се включат в творческа работилница, водена от Крис Захариев, и да получат последното предизвикателство. Така във финалния рунд освен Андрей Божков се включиха Камен Филипов  (Камен Младши)  на 11 години и Тервел Занков  (Termaster)  на 10 години. Те правиха влогове на тема \"Моето хоби\". Победителят бе избран от специално жури от Cartoon Network съвместно с Крис Захариев, а партньор на състезанието беше  Центърът за безопасен интернет .", "date": "2017.10.05", "title": "Десетгодшният Андрей Божков спечели конкурса за видеоблог \"Влогни\""}
{"url": "http://www.dnevnik.bg/zelen/2017/10/05/3054212_evropeiskiiat_sujuz_otpuska_560_mln_evro_za_okeanite_i/", "text": "Европейският съюз отпуска 560 милиона евро за реализирането на общо 36 проекта за подобряване състоянието на моретата и океаните. Този ангажимент обяви вицепрезидентът на Европейската комисия и върховен представител на ЕС във външната политика и сигурността Федерика Могерини в началото на четвъртата конференция за океаните  \"Our Ocean\"  в малтийската столица Ла Валета, която събра 90 делегати от 400 държави, 25 министри, представители на бизнеса и на граждански организации. Всички те ще поемат конкретни ангажименти за решаването на проблеми като замърсяването на морските води с пластмаса, индустриални отпадъци и пестициди, свръхулова и незаконния риболов. В речта си Могерини наблегна на прогнозата, че до 2050 г. пластмасата в моретата и океаните вероятно ще е повече от рибите. \"Ние сме част от този проблем и трябва да решим дали искаме да сме част от решението.\" Събитието на високо равнище беше открито с изказвания на британския принц Чарлз и на принца на Монако Албер, на министър-председателя на Малта Джоузеф Мускат, на еврокомисаря по околна среда, морско дело и рибарство Кармену Вела. \"Океаните са най-голямото богатство, което имаме. Но това богатство може да се превърне в заплаха и голям риск, ако не се погрижим от него\", каза пред журналисти Могерини. Сред основните рискове, на които тя наблегна, са климатичните промени, покачващото се ниво на моретата, силните и зачестяващи урагани, замърсяването, свръхуловът на риба. \"Пластмасата, която сме произвели през 50-те, все още е в морето. Не е далеч времето, когато всяка риба, която консумираме, ще съдържа пластмаса. Пластмасата вече е в нашето меню\", заяви в изказването си принцът на Уелс, който от години е ангажиран с редица екологични каузи. По думите му пътят към овладяване на проблемите е кръговата икономика. Представителите на Европейския съюз съобщиха още, че Брюксел поема и друг съществен ангажимент: 10% от морските територии на ЕС да бъдат обявени за защитени територии в близките няколко години. По думите на еврокомисар Кармену Вела една от първите такива защитени зони ще е в Адриатическо море, очаква се тя да е с внушителни размери. ЕС ще съдействията на Австралия за създаването на най-големите морска резервати в Антарктически води. Брюксел ще инвестира и в нови технологии за сигурността и охраната на морските води. 4 млн. евро от предвидените 560 млн. евро за проблемите на океаните ще отидат за сателитна програма \"Коперникус\" за подкрепа на отделните страни-членки и европейски агенци за мониторинг на замърсяването с петрол и индустриалният риболов в Северния Атлантически океан, Средиземно море, Балтийско море, Северно море, Черно море, Тихия океан и около Карибските острови, съобщи пред журналисти Могерини. Други 37 млн. евро са предвидени за проекти на крайбрежието н Югоизточна Африка и Индийския океан. Средствата ще бъдат насочени за инициативи за алтернативни начини за препитание в Сомалия като мярка срещу морското пиратство, за засилване на органите за разследване на национално и регионално ниво, както и на съдебната система. Почти 3 млн. евро трябва да засилят мерките за превенция на замърсяването на морските води, а за финансиране на научни проучвания на моретата и океаните през 2017 г. ЕС отпуска 250 млн. евро. В откриващата си реч министър-председателят на Малта Джоузеф Мускат обяви, че 30% от националните води на Малта също ще бъдат обявени за защитени територии. До 2020 г. държавата ще намали пластмасовите си отпадъци със 70%. Една от сериозните мерки за постигането на този процент ще бъде въвеждането на система за връщане на пластмасов отпадък срещу заплащане. Целта на конференцията са конкретни ангажименти от правителства, бизнеси и неправителствени организации, които да намалят замърсяването в моретата, да управляват устойчиво водните ресурси, да смекчат изменението на климата. От 2014 г. конференцията \"Нашият океан\" е успяла да инициира 250 проекта за спасяването на океаните по целия свят, да насочи над 8,2 милиарда евро за тези инициативи и да постигне обявяването на 9.9 млн. кв. км нови морски защитени територии.", "date": "2017.10.05", "title": "Европейският съюз отпуска 560 млн. евро за океаните и моретата"}
{"url": "http://www.dnevnik.bg/biznes/2017/10/05/3054268_bulgariia_shte_vnese_ot_polsha_meso_i_mliako_za_10_mln/", "text": "Полската компания \"Контрактус\" ще внесе в България мляко и месо за 10 млн. евро по договор с българската \"Си Комершъл\". Българският производител на пчелен мед \"Йот Ги Вал\" пък си е осигурил договор за износ на продукцията си в Полша за над 5 млн. евро и рамково споразумение за 20 млн. евро за следващите 4 г. Това са част от резултатите на българо-полския бизнес форум, проведен във Варшава в рамките на официалното посещение на българския държавен глава Румен Радев в Полша. В него са участвали над 200 компании от двете страни, съобщи пресцентърът на Министерството на икономиката. ", "date": "2017.10.05", "title": "България ще внесе от Полша месо и мляко за 10 млн. евро"}
{"url": "http://www.dnevnik.bg/bulgaria/2017/10/05/3054270_gradskiiat_sud_ostava_bez_vremenen_tituliar/", "text": "Софийският градски съд (СГС) ще продължи да бъде без временен ръководител, след като съдийската колегия не успя да избере измежду двама предложени кандидати. Един глас не достигна на посочената от общото събрание на съда и настоящ заместник-председател на СГС Десислава Попколева да стане временен ръководител. Нейната номинация беше внесена от председателя на Върховния касационен съд (ВКС) Лозан Панов. Преди това стана известно, че шефът на Софийския апелативен съд (САС) Даниела Дончева предлага за временен титуляр Стефан Милев. Той събра четири гласа в своя подкрепа. За да има избор обаче, са необходими най-малко 8 гласа в полза на един от номинираните. За Стефан Милев гласуваха председателят на Върховния административен съд (ВАС) Георги Колев, Боян Магдалинчев, Севдалин Мавров и Стефан Гроздев, а за Десислава Попколева - председателят на ВКС Лозан Панов, Красимир Шекерджиев, Цветинка Пашкунова, Атанаска Дишева, Вероника Имова (която вероятно се е объркала, защото се изказваше в подкрепа на Милев и дори отбеляза, че той е получил служебна благодарност за свършеното в СРС), Боряна Димитрова и Олга Керелска.  Драгомир Кояджиков, който преди да влезе в съвета, беше съдия в специализирания съд, не подкрепи нито един от двамата. По думите му той имал наблюдения върху работата и на двамата. За Милев заяви, че има цинично поведение, което го кара \"автоматично да гласува против него\", а за Попколева обясни, че настроенията, създадени в СГС по времето на председателстването на Калоян Топалов, не трябвало да продължават. \"Имам данни, че заместниците на Калоян Топалов деребействат и мачкат личния състав\", заяви Кояджиков и с това мотивира отрицателния си вот и за Попколева. Боян Новански (издигнат от Волен Сидеров) и Даниела Марчева (номинация на БСП) отсъстваха при гласуването. Но дори и те да бяха участвали във вота, по-скоро нямаше да има избор.", "date": "2017.10.05", "title": "Градският съд остава без временен титуляр"}
{"url": "http://www.dnevnik.bg/sviat/2017/10/05/3054294_sedem_citata_na_kazuo_ishiguro/", "text": "Роденият в Япония британски писател Казуо Ишигуро е тазгодишният носител на  Нобелова награда за литература . \"Дневник\" представя седем цитата от творчеството и медийните му изяви. \"Интересувам се от паметта, защото е филтър, през който виждаме животите си, и понеже е мъглява и неясна, дава възможност за самозаблуда. В крайна сметка като писател се интересувам повече от това какво хората си казват, че се е случило, отколкото какво се е случило в действителност.\" \"Спомените, дори най-ценните, избледняват изненадващо бързо. Но не вярвам в това. Спомените, които ценя най-много, никога не са избледнявали.\" \"Отнехме изкуството ви, защото мислехме, че ще разкрие душите ви. Или, да го кажем възпитано, направихме го, за да докажем, че изобщо имате души.\" \"Всяко дете трябва да бъде заблуждавано, ако искаме да израсне без травми.\" \"Вечерта е най-хубавата част от деня. Свършил си си работата, сега можеш да вдигнеш крака и да се отпуснеш.\" \"Ако смяташ, че вече си съвършен, никога няма да достигнеш висините, на които без съмнение си способен.\" \"Когато станах на четиридесетина години, () осъзнах, че поглеждайки към миналото, виждам хаотични решения, много малко от които бях обмислял, в някои от които просто се бях препънал и върху които нямах абсолютно никакъв контрол.\"", "date": "2017.10.05", "title": "Седем цитата на Казуо Ишигуро"}
{"url": "http://www.dnevnik.bg/biznes/2017/10/05/3054299_pikut_na_ikonomicheskiia_rastej_v_bulgariia_shte_e/", "text": "Реалният ръст на българската икономика има потенциала да достигне своя пик през 2018 г., сочат прогнозите на  икономическия екип на \"УниКредит Булбанк\". Прогнозата й е, че през тази година БВП да нарасне с 3.7%, а догодина - с 3.8%.  През последните четири години България се радва на стабилен и балансиран икономически ръст. Това се дължи на благоприятната външна обстановка и разумната макроикономическа политика на страната. Очакванията са положителната тенденция да се запази и през следващата година\", прогнозира главният икономист на", "date": "2017.10.05", "title": "Пикът на икономическия растеж в България ще е през 2018 г., сочи анализ"}
{"url": "http://www.dnevnik.bg/sviat/2017/10/05/3054248_isliamska_durjava_zagubi_poslednata_si_krepost_v/", "text": "Иракската армия превзе последния бастион на групировката \"Ислямска държава\" в северната част на страната, съобщи \"Ройтерс\". Успехът на Багдад на практика оставя в ръцете на \"Ислямска държава\" единствено участъци по границата със Сирия, в района на град Ал Кайм. Град Хауиджа и околностите бяха освободени в съвместна офанзива на иракски военнослужещи и обучените от Иран шиитски милиции  \"Хашд аш Шааби\" . Държавната телевизия на Ирак показа кадри с военнослужещи, поставили знамена на главните площади в града. Нападението, започнало на 21 септември, обаче беше първата по-голяма операция на иракската армия в района, в която не участват кюрдските бойци пешмерга, на фона на изострено напрежение между Багдад и властите в Иракски Кюрдистан. Хауиджа е разположена близо до контролирания от кюрдите (и оспорван с  Багдад ) град  Киркук , който е под контрола на Ербил и в който напрежението нарасна заради референдума за независимост от края на септември. Така иракските сили се озовават в непосредствена близост с териториите във владение на пешмерга. Иракският премиер Хайдер ал Абади каза на пресконференция в Париж, където се среща с френския президент Еманюел Макрон, че Багдад \"не желае агресия или конфронтация, но федералната власт трябва да бъде наложена в спорните райони\". Абади предложи обща администрация на Киркук заедно с кюрдските сили, но на подчинение на Багдад. Смята се, че с последната офанзива са освободени близо 78 000 души, живели под обсадата на \"Ислямска държава\".", "date": "2017.10.05", "title": "\"Ислямска държава\" загуби последната си крепост в Северен Ирак"}
{"url": "http://www.dnevnik.bg/analizi/2017/10/05/3054116_za_budeshteto_mrusnoto_belyo_i_dosietata/", "text": "Пак ли за досиетата? – ще кажат с досада онези, за които най-важно е собственото им спокойствие, затова им е писнало от всичко, разбутващо рахатлъка в българското блато, дето си цамбуркаме в скандали ден след ден. Пак ли за досиетата? – ще кажат и онези, чиито съвести поради някаква причина (семейна или друга) са гузни и се дразнят от всеки, който им навира в очите незарасналите рани от миналото, от които обаче ни втриса, щем или не щем. Пак ли за досиетата? – ще рекат най-сетне и онези, за които всичко е само бизнес, а сделката с миналото е толкова безпроблемна, колкото пренията за нечии гащи в парламента, стига някой да плаща. Нали, както заяви един несъстоял се председател на комисията по досиетата, \"фактите се променят, документите се променят\". Или ги подменят и преиначават. Въпрос на интерпретация. Пак за досиетата! – ще трябва да кажем, повторим и потретим (перифразирайки дотук едно есе на Георги Марков); явно се налага да говорим за това, докато и глухите чуят, а най-невнятните го проумеят. Пак, защото спорим не за гащи или разгащени депутати, за мумифицирани мозъци и откровена морална тъпота, а трябва да отстояваме истината за едно минало, което се вмества изцяло в нашето настояще и само това ни открива бъдещето като проект. Другото е невъзможно. Защото не бъдещето е това, което заявява себе си в настоящето, а обратното – настоящето е едно винаги актуализирано минало, което чрез богатството на опита си, ни задава бъдещето. Светът е история. И тази структура на времето или азбучна философска истина е великолепно изяснена още от блаж. Августин в неговите \"Изповеди\", за да е нужно да бъде доказвана наново и наново пред група  млади депутати от БСП , които били толкова млади (пак опираме до глаголните времена), че имали само бъдеще. Простете, а случайно да имате настояще? Да сте наясно защо сте тук и сега, по силата на какво стечение на обстоятелствата и откъде сте се пръкнали изобщо? И то - забележете - в партия като БСП, 80% от чиито привърженици пребивават само в носталгията (по Живков, дружбата със СССР, комунизма, милинката от 6 ст. или голямата дупка на геврека, по-доброто старо време изобщо, в което нямаше свобода, ама имаше ред, и то какъв). И това е едната страна на обезумяването към миналото, която вечно кара едни хора в \"ляво\" (сменящи се във времето) да искат с пяна на уста все да \"затварят досиетата\", да разпускат комисията, занимаваща се с тях, да обезсилват достъпа до архивите на ДС и производните тайни служби с въвеждането на специални клаузи за защита на \"националната сигурност\". Все едно и също. От началото на прехода досега. Има я обаче и другата тенденция: да \"прецеждаме\" миналото с политически цели. \"За наши хора\" тъй, за други – инак. Нали \"фактите се променят, документите се променят\". В този смисъл обществената мобилизация за оттеглянето на кандидатурата на Антон Тодоров от страна на ГЕРБ бе важна стъпка в трудната българска битка за истината, където доста страници и без това са изписани с мастилото на лъжата. Тя е гражданска победа на тези, които имаха смелостта да реагират. Защото с навременната си реакция те предотвратиха комисията по досиетата – мястото на   – да се заблати до равнището на онова, в което затъна парламентът по време на пренията си в тази връзка. А то е пълна гнусота. Трябва да кажа, че следя внимателно парламентарните дебати от прехода насам, чел съм и дневници на Народното събрание от 1878 до 1944 г. и с ръка на сърцето мога да заявя, че не си спомням парламентаристи да са затъвали в такива  словесни нечистотии  и да са падали чак толкова ниско. Така че на господата Антон Тодоров и Славчо Велков, Спас Гърневски и Александър Симов е гарантирано парламентарно безсмъртие. Някой ден, когато тази сграда на парламента се превърне в музей на българската политика, вътре сигурно ще има табелка – от тази трибуна са говорили д-р Константин Стоилов и Теодор Теодоров, Янко Сакъзов, Никола Петков и д-р Петър Дертлиев. Върхове в българския парламентаризъм. А в долната (кафява) гама със сигурност ще присъстват и други имена, сред които и на цитираните народни избраници. Така или иначе изборът за председател и членове на комисията по досиетата бе отложен и предстои обществен дебат. Ала като видяхме какъв беше парламентарният, може би трябва да се избърза с формулирането някои идеи, преди всичко да е потънало в нови храчки и вербални самозадоволявания. И така: Защото и другите навън са живели в същия този свят. Дори да не са го съзнавали. И в някакъв смисъл все още живеем със сенките от него. Това е нещо, което не трябва да забравяме. То е част от бъдещето.", "date": "2017.10.05", "title": "За бъдещето, мръсното бельо и досиетата"}
{"url": "http://www.dnevnik.bg/sport/2017/10/05/3054143_prichudliviiat_stadion_v_ekaterinburg_za_koito_vsichki/", "text": "Ако харесвате футбол или поне имате приятели, които харесват футбол, е много вероятно в социалните мрежи да сте попаднали на снимка на странно изглеждащ стадион, чиято трибуна сякаш е забравена да \"стърчи\" извън него. В последните дни \"Екатеринбург арена\" привлече вниманието на фенове и медии по целия свят. Оказва се, че необичайната гледка има \"логично\" обяснение. Русия продължава подготовката си за домакинството на световното първенство при оставащи малко над осем месеца до началото на шампионата. Първият истински тест за страната - Купата на конфередерациите, показа нуждата от допълнителни ремонтни дейности по някои от футболните съоръжения, за да отговорят на изискванията на ФИФА. Важна промяна претърпява 27-хилядният стадион в Екатеринбург. Домът на руския \"Урал\" не покриваше изискването на ФИФА от минимум 35 000 места и затова се наложи изграждането на допълнителни временни трибуни зад двете врати, които се намират... извън съоръжението. Съоръжението в Екатеринбург е построено между 1953 и 1957 г., като в началото е приемало също атлетически и хокейни състезания. През 2007 г. започва ремонт на стадиона и след дълго забавяне модернизацията му приключва през 2011 г., като капацитетът остава сходен - около 27 000. По това време Русия печели домакинството на световното през 2018 г., а съоръжението се оказва сред 12-те, на които ще се играят мачове. Проблемът е, че прясно модернизираният стадион не отговаря на критериите за минимален брой седящи места. Архитектите се заели със задачата да направят промени, без да нарушават фасадата. Изграждането на сложния проект започна през пролетта на 2015 г. В момента изграждането е във финалния си етап. Стадионът ще приеме четири мача от групите на световното първенство първенство, като организаторите очакват той да бъде завършен до края на годината. След световното временните трибуни ще бъдат премахнати. Експерти на ФИФА вече започнаха да инспектират стадионите в останалите десет града за спазване на предварителните предписания и крайните срокове за завършване на съоръженията. Освен Екатеринбург мачове от световното първенство ще приемат Москва, Санкт Петербург, Казан, Нижни Новгород, Саранск, Калининград, Волгоград, Самара, Сочи и Ростов на Дон. Президентът на Русия  Владимир Путин  призна, че страната изостава от начертания график, но изрази увереност, че закъснението няма да се отрази върху домакинството. \"Забавянията в програмата за подготовка на световното са неприемливи. Нивото на подготовка обаче е доста задоволително\", каза Путин в сряда на среща с водещи спортни ръководители, местни управници и изявени състезатели. \"Все още има някои закъснения. Няма обаче нищо критично, нищо толкова страшно не се е случило\", допълни президентът на Русия. По думите му \"не трябва да се отпускаме, защото няма да си свършим напълно работата\". Стадион \"Фищ\" в Сочи  отговори на всички критерии и е готов да приеме срещи от световното. Инспектирано е и съоръжението във Волгоград, за което имаше съмнения, че няма да бъде завършено навреме. Съвместна делегация на ФИФА и организационния комитет  \"Русия 2018\"  трябва да посети още четири съоръжения. Основната цел на посещението е да се обсъдят оперативните дейности на стадиона по време на първенството.", "date": "2017.10.05", "title": "Причудливият стадион в Екатеринбург, за който всички говорят"}
{"url": "http://www.dnevnik.bg/politika/2017/10/05/3054334_v_bsp_imali_scenarii_za_razkol_mejdu_cvetanov_i_borisov/", "text": "Изваждане на факти за роднински връзки на партийци от ГЕРБ във властта е сценарий \"да се прави разкол между мен и Бойко Борисов\" според председателя на ГЕРБ в парламента Цветан Цветанов. \"Имам го като сценарий, който подготвят. Ще го оставя запечатан. След 1 месец, когато този сценарий започне да се разиграва, мога да ви го покажа\", каза Цветанов в кулоарите на парламента. Във всяко ключово важно решение винаги сме взимали политическо решение и сме го съгласували винаги с Бойко Борисов, добави Цветанов. Според него някой иска да създаде усещане, че има бламиране на премиера, че \"в парламентарната група правим нещо, което остава незабелязано от премиера\". \"Този сценарий сме го слушали от 2008 година, когато се разбра, че ГЕРБ има потенциал да управлява. Тогава започнаха да говорят- Цветанов ще вземе партията на Борисов, Борисов ще изгони Цветанов от партията\", припомни Цветан Цветанов. Той каза за пореден път, че няма никакво разминаване между позицията на парламентарната група (ПГ) и позицията на премиера. \"Парламентарната група има своя живот, има и Министерски съвет, който също има своя управленски живот. Има разделение на властите\", увери Цветан Цветанов. Депутатът от ГЕРБ Николай Сираков, който е бивш областен управител и кмет на Габрово, също видя сценарий в действията на БСП, след като от левицата съобщиха, че  братът на Томислав Дончев - Момчил Дончев , е назначен без конкурс от кмета на Габрово Таня Христова за управител на общинско звено \"Озеленяване\" и управлява бюджет от над 1 млн. лева. \"Информацията, която беше извадена от БСП, показва, че Габрово е част от мащабен сценарий, по който се цели очернянето на ГЕРБ и дискредитацията на партията за предстоящите местни избори\", каза Сираков. Той предположи, че ще излязат такива за всички градове в България. \"Вземат се факти, които наистина са факти, кой с кого е съученик, кой на кого е кръстник и кум. Оттам нататък се пришиват лъжи\", обясни Сираков. От БСП обявиха, че вече имат 70 сигнала за роднински назначения и фирми, които получават обществени поръчки. Първо бяха разкритията на Елена Йончева за  роднинските назначения в общината в Хасково  и връзката им с депутата от ГЕРБ Делян Добрев.", "date": "2017.10.05", "title": "В БСП имали сценарий за разкол между Цветанов и Борисов"}
{"url": "http://www.dnevnik.bg/biznes/2017/10/05/3054333_ruskite_turoperatori_haresvat_nikolina_angelkova/", "text": "Пресцентърът на Министерството на туризма разпространи текст на благодарствено писмо от Асоциацията на туроператорите в Русия до българския ресорен министър Николина Ангелкова. Преди ден едно от сдруженията на българските туроператори  разкритикува остро Ангелкова  и поиска оставката й поради липса на професионални качества. Няколко други от десетките сдружения в туризма обаче се изказаха в нейна защита и призоваха тя да не бъде критикувана в края на успешния летен сезон. \"Изказваме искрена признателност и благодарност за продуктивната и ефективна дейност по укрепване на връзките между България и Русия в сферата на туризма\", пише руското сдружение.", "date": "2017.10.05", "title": "Руските туроператори харесват Николина Ангелкова"}
{"url": "http://www.dnevnik.bg/analizi/2017/10/05/3054358_problemut_na_germaniia_e_problemut_na_evropa/", "text": "Германците се радваха на дълъг отпуск от историята, но, изглежда, ваканцията им вече свърши. С това впечатление останах, когато миналия месец пътувах из Германия малко преди федералните избори. Бях поразен колко ненормално нормална изглеждаше страната – просперираща, демократична и толерантна. Докато други европейски общества са разкъсвани от тревожност и гняв, в Германия голямото мнозинство от гражданите е доволно от икономическото положение. Правителството може да харчи повече от когато и да било, безработица почти няма, а тонът на избирателната кампания се отличаваше от последните американски избори, както една семейна драма се различава от филм на ужасите. Но под тази ненормална нормалност се крие нещо обезпокоително. Макар повечето германци да са съгласни, че страната им преживява период на изобилие, малцина биха казали, че утрешният ден ще бъде по-добър или поне също толкова добър като днешния. Човек лесно може да усети тревогата малко под повърхността. Германските избори показват, че от всички кризи, ударили Европейския съюз през последното десетилетие – тази на еврозоната, Брекзит, войната в Украйна – бежанската криза е тази, която ще окаже най-силно влияние върху бъдещето на Европейския съюз. Проблемът този път не е в икономиката. Притокът на бежанци и предизвиканата от него културна и демографска паника обясняват най-добре тревогата сред традиционните политически партии в Европа. Тази криза се превърна в нещо като европейския 11 септември, защото тя промени фундаментално начина, по който гражданите гледат на света. Изборите в Германия показаха също, че разделението между Изтока и Запада е не просто разделение между Германия и нейните посткомунистически съседи, а понякога и в самия Запад. Крайно дясната \"Алтернатива за Германия\" постигна своя най-добър резултат в източните провинции на Германия, на територията на бившата комунистическа република, където бежанците са далеч по-малко, отколкото в останалата част на страната. И макар на повърхността Изтокът и Западът да изглеждат разделени по въпроса за миграцията, бежанската криза открои нарастващото възмущение на бившите източногерманци след падането на комунизма. Един местен политик ми каза язвително: \"Правителството иска от нас да интегрираме бежанците, но защо първо не интегрира нас?\" Повече от 25 години след обединението на Германия много източногерманци все още се чувстват като граждани втора класа, чиито заплати и пенсии са по-ниски от тези в западната част на страната. Нелепата ирония е, че тъкмо крайнодясната \"Алтернатива за Германия\", а не посткомунистическата партия на левицата, успя да мобилизира недоволството на губещите от обединението. Германската демократична република винаги се е представяла като въплъщение на германския антифашизъм. А днес носталгията по ГДР, или поне възмущението за това как Германия се отнася към нейното наследство, позволи на една позитивно настроена към фашизма партия да се превърне в парламентарна сила. Кризата на политическия център, предизвикана от реакцията срещу пробежанската политика на германското правителство, може и да облекчи изработването на общи политики по миграцията в Европа. Днес в Европа има съгласие, че границите трябва да бъдат затворени или поне само внимателно открехнати. Същевременно сближаването между Изтока и Запада по въпроса за миграцията само задълбочи недоверието между двете страни на Европа. Очакваната коалиция между християндемократи, либерали и зелени, която би трябвало да управлява Германия, най-вероятно ще бъде по-критична към източноевропейските правителства, отколкото досегашната коалиция. Новото германско правителство вероятно ще възприеме някои от антимиграционните политики, предлагани от източноевропейците, но заедно с това ще окаже много по-силен натиск над правителствата, които първи защитиха тези политики. Макар страхът от чужденците да е в сърцевината на конфликта между Изтока и Запада в Европа, причината за отчуждението на Изтока от европейския проект се крие другаде. Тя се корени в травмата на хората, които останаха в бившите комунистически страни. Мислете това отчуждение като закъсняла реакция срещу последиците от емиграцията на милиони източноевропейци на Запад през последните 25 години. В периода между 1990 и 2015 г. бившата ГДР е изгубила 15% от своето население. Масовата миграция от посткомунистическа Европа към Запада се отрази негативно не само на икономическата конкурентоспособност и политическата динамика на тази част от Европа, но и накара тези, които останаха, да се чувстват като същински лузъри. Хората, които имат корени, се разбунтуваха срещу онези, които имат бързи крака. Тъкмо хората от обезлюдените райони на Европа най-ентусиазирано подкрепиха популистите. И макар политическият гняв да е видим едновременно в източната и западната част на Германия, както и в източната и в западната част на Европа, има обаче една многозначителна разлика: когато са недоволни от статуквото, хората на Запад търсят алтернатива сред основните политически партии – мнозина от разочарованите от християндемократите на г-жа Меркел в Западна Германия подкрепиха либералите. Докато хората на Изток търсят алтернативата в политическите крайности. Централната роля на Германия за бъдещето на Европа се дължи не само на нейната икономическа и политическа сила, дължи се и на факта, че за разлика от останалите европейски страни разделението Изток - Запад за нея е не просто сблъсък между отделни страни членки, а разделение в самото общество.", "date": "2017.10.05", "title": "Проблемът на Германия е проблемът на Европа"}
{"url": "http://www.dnevnik.bg/ot_vas/novini_ot_vas/2017/10/05/3053999_triabva_da_se_suzdade_institut_za_izuchavane_na/", "text": "Днес - коментарът и предложенията на доц. д-р Михаил Иванов, който беше съветник на президента Желю Желев и секретар на Националния съвет по етническите и демографските въпроси към Министерския съвет (2001 - 2005): Оценката за работата на комисията по досиетата през изминалите два мандата не може да бъде еднозначна: по време на комунистическия режим на длъжностните лица и кандидатите за заемане на определени длъжности, предвидени в закона. . Не ми е ясно обаче защо трябваше да се премине към съвсем различни от старите сигнатури и регистри. В мои публикации аз съм цитирал архивни единици със старите сигнатури от архива на МВР и ако някой читател иска да ги намери, ще бъде силно затруднен. Това много пречи на работата. Няма да казвам, че е направено нарочно. Известно е как архивът на БКП премина към Държавния архив с на практика запазени сигнатури. Защо тук не се постъпи по подобен начин? А и много труд е отишъл на халос. Но станалото – станало, нещата не могат да се върнат.  или досиетата на свои близки. Аз лично видях досието на баща си. Това безспорно е голям принос. Разбира се, трябва да се отчита, че огромен брой дела са унищожени в началото на 1990 година. Има съответни списъци с унищожени по нареждане на генерал Семерджиев досиета.  или, както ги наричат – литерните дела. Ще дам пример: В описите намерих, че съществува дело на Единния център по физика (на Атомния център), където съм работил от 1969 г. Навярно си давате сметка за какво става дума? Ние в центъра преживяхме Чернобил по по-различен начин, защото сме физици! Бяхме свидетели на престъпната лъжа за Чернобил. В реактора беше допуснато замърсяване със стронций и - което е още по страшно – с плутоний, който е бил внесен нелегално от Съветския съюз (България като победена страна не може да притежава плутоний). В Атомния център моят колега и близък покоен приятел Йордан Ваклев разгласи с афиши събрание в извънработно време, на което имаше намерение да разкаже за Комитета за Русе – Данчо беше член на ръководството на комитета. Веднага пристигнаха висши партийни функционери и събранието не беше допуснато. На два пъти аз и мои колеги възразихме остро срещу \"възродителния процес\". Да продължавам ли? Поисках делото, както му е редът. Беше ми казано обаче от съответната служителка на комисията, че делото на Центъра по физика го няма. Защо, попитах, то унищожено ли е? \"Не\" – беше отговорът. Може би съответното управление ви е уведомило, че не може да ви го даде по определени съображения. Отново отговорът беше \"Не\". Какво тогава? – ми отвърна служителката. Добре, примирих се аз, но в такъв случай моля комисията да ми отговори официално, че делото го няма при вас, и каква е причината, т.е., че е налице \"фактическа неналичност\". \"Не, не можем да ви отговорим писмено.\" Защо? Мълчание. По-нататъшните ми опити, включително и пред председателя, да получа писмен отговор защо не ми се предоставят исканите архивни единици и какви са съответните причини, ако действително въпросната неналичност е установена, останаха без резултат. Това е много важно, защото поражда съмнение, че част от документите се крият и до тях не се дава достъп. , за което безспорно тя трябва да бъде поздравена. В тях се съдържат фототипни публикации на важни документи. Но и тук има \"но\". Това не са документални сборници според канона на архивното дело. Към тях няма например апарат, който е задължителен. Те невинаги са резултат на задълбочена изследователска дейност. . Ще дам няколко примера. Историкът Веселин Ангелов издаде няколко изключително ценни документални сборника за \"Възродителния процес\", историкът Момчил Методиев направи задълбочено изследване на историята на Православната църква по комунистическо време, Борислав Скочев изследва също много задълбочено комунистическите концентрационни лагери. Журналистите Христо Христов, Мария Дерменджиева и Тома Биков заслужават поздравления за тяхната неуморна работа по осветяване на свързаните с държавна сигурност дейци на комунистическия режим, много от които участваха и участват активно в политическия живот през последните 28 години, оказвайки му решаващо влияние. . За сравнение мога да кажа, че, работейки в архива на МВР преди създаването на комисията, аз успях без никакви трудности да прегледам и да получа ксерокопия на огромен масив от документи. Работата ми в комисията беше много по-бавна. Спомням си как решихме със Зейнеп Ибрахимова (Зафер), която получи орден за гражданска доблест за своето участие в съпротивата срещу \"възродителния процес\", а сега е професор в Анкарския университет, да подготвим сборник с литературни произведения на репресирани автори – турци, чиито произведения са само в досиетата им. Нарекохме го условно \"Заключената литература\". Нищо не успяхме да направим. от по няколко листа с ксерокопия от оригиналните досиета, като дори имената на авторите, т.е. на наблюдаваните/разработваните и т.н., не бяха изписани. Ние успяхме, разбира се, някои да познаем, но не всички. Попитахме: Има ли други? Отговориха ни: \"Има, но са на турски. Преди да се даде едно дело, то се чете предварително от нашите служители. А пък тези произведения са на турски и нямаме кой да ни ги преведе.\" Въпреки нашето настояване не ни дадоха имената на авторите. . В Закона за досиетата се съдържа текст, според който: \"в случаите, когато съдържанието на документите може съществено да наруши права и законни интереси на трети лица, чиито имена са споменати в документите, и няма изрично съгласие от тях или от техните законни наследници, се предоставят копия, които не включват данните, отнасящи се до третите лица.\" На базата на този текст в много от предоставените ми документи са Ще дам пример с досието на баща ми, което е приключено през 1956 г. Задраскано е моето име, на майка ми, на баба ми, на самия него, на Георги Димитров – всичко. Срещал съм в други документи задраскване на имена на географски обозначения. Много важни за моята работа са стенограмите от заседанията на ръководството на Министерството на вътрешните работи. Но работата и тук се обезсмисля от задраскването върху ксерокопията на имената на всички участващи в тези заседания – министър, заместник-министри, началници на управления и т.н. Как е възможно да се реконструира историята, ако действащите лица в нея остават анонимни? Възпрепятстването на изследователската работа е улеснено от текста на Закона за досиета, който, както видяхме, предвижда охраняване от съществено нарушение на правата и законните интереси на третите лица. Как да се прецени кое нарушение е съществено и кое не и кои са компетентните лица или органи, които да преценят това? Законът не казва нищо за това и така се стига до субективен произвол. След като съществува такава неяснота и има опасност да се допусне грешка, се оказва най-просто всички имена поголовно да се зачеркват. И точно така се постъпва. Ако законодателят иска да бъде добросъвестен, необходимо е той да формулира правно ясни критерии за това кога такава защита е необходима и да се постигне баланс с обществения интерес да се разкрие пред обществото историческата истина за ролята на репресивния апарат на тоталитарното комунистическо управление. На основата на тези критерии трябва да се прекрати нелепата практика на комисията за досиетата поголовно да се зачеркват всички имена върху предоставяните за изследователски цели, включително и за публикуване в документални сборници, ксерокопия. Отговорността трябва да се прехвърли законово от комисията, която сега извършва такава охранителна функция, върху всяко ползващо архивните документи лице. Съгласен съм, че трябва да има ограничения, чрез които да се осигури защитата на правата и интересите на съответните лица, но те трябва да се основават на строго формулирани в закон критерии – нарушаване на материални интереси, нарушаване на неприкосновеността на личния живот, на семейството, в интерес на здравето и морала и т.н. Налице е противоречие. Защо един документ, издаден на 8 септември 1944 г. от Министерството на вътрешните работи или от тогавашните специални служби за сигурност, подлежи да бъде включен в Националния архивен фонд, а документ, издаден на следващия ден - 9 септември 1944 г., от същото това Министерство на вътрешните работи или от службите за сигурност да бъде изключен от Националния архивен фонд, попадайки под управлението на комисията за досиетата? Защо следственото и съдебното дело на Никола Вапцаров например да е достъпно за ползване, без да се задраскват каквито и да било имена, а всички документи на МВР и ДС от 9 септември 1944 г. до 16 юли 1992 г. да бъдат достъпни при описания по-горе режим на задраскване на имена? Какво предлагам? на Министерството на вътрешните работи и на Държавна сигурност, на разузнавателните служби на Българската народна армия и на техните предшественици и правоприемници за периода от 9 септември 1944 г. до 16 юли 1991 г., както и да извършва изследователска дейност. Ето защо трябва да се внесе промяна в Закона за досиетата, като комисията остане независим държавен орган само за разкриването и обявяването на принадлежността на лица към Държавна сигурност и разузнавателните служби на Българската народна армия. Архивите на визираните в Закона за досиетата органи трябва да бъдат прехвърлени от комисията към Националния архивен фонд и предоставени за управление и разпореждане на Държавна агенция \"Архиви\". . Институтът да бъде методически свързан и работи в сътрудничество с Държавна агенция \"Архиви\" и с комисията за досиетата. Да се създадат необходимите организационни условия за всички изследователи (както от института, така и тези, които работят извън него) – подходяща читалня, експресно предоставяне на архивните документи и на ксерокопията, оказване на необходимата методическа помощ при боравенето с архивните единици и т.н. Защо се забравя внесеният от депутата Лъчезар Тошев в 41-ото Народно събрание проект на \"Закон за Институт за националната памет за престъпленията срещу българския народ\". Наред с въпроса кой кой е бил в комунистическото минало ние сме длъжни да дадем отговор и на въпроса какво е било по времето на комунистическия режим. Българската държава е длъжна да създаде най-после необходимите условия за това. . Отговорността за извършени нарушения срещу правата и законните интереси на трети лица и на \"принадлежащите\" трябва да бъде правно вменена на ползващите архивните документи. , след изтичането на който всички документи на МВР и специалните служби за сигурност да се ползват при режим, който е уеднаквен с режима, отнасящ се до документите на МВР и специалните служби за сигурност отпреди 9 септември 1944 г. Да се обявяват ли доносници и агенти, след като няма лустрация? Важно е да се знае кой кой е, макар и да съм съгласен, че това в голяма степен е обезсмислено. Всички виждаме как ръководители на парламентарно представени партии, заместник министър-председатели, министри и т.н. са установени агенти на Държавна сигурност. И нищо! За какво да се дебатира сега? Трябва да се дебатират законовата рамка и кандидатурите за членове на комисията. Това може да отнеме време, но обществото ни трябва да го направи.", "date": "2017.10.05", "title": "Трябва да се създаде институт за изучаване на тоталитарния комунистически режим и репресивния му апарат"}
{"url": "http://www.dnevnik.bg/bulgaria/2017/10/05/3054312_cacarov_razporedi_speshna_proverka_sled_palej_na/", "text": "Главният прокурор Сотир Цацаров разпореди спешни действия за разкриване палежа на автомобил на журналист и проверка на всички преписки в прокуратурите, свързани с оплаквания от действия на мъж, отразен в репортажите на журналиста, съобщи пресцентърът на прокуратурата. Разследването е започнало след палеж на кола, собственост на репортер на предаването \"Господари на ефира\", който е извършен тази нощ в Карлово, при което е имало опасност пожарът да се разпростре и върху друго имущество, информира още държавното обвинение. Предприети са множество действия по разследване от отдел \"Криминална полиция\". Извършват се разпити на свидетели, огледи на местопроизшествие. По разпореждане на Цацаров прокуратурата в Пловдив е изискала за служебен контрол и всички преписки, водени в районната прокуратура в града и тази в Карлово за дейността на Пламен Димитров, за когото репортерът е оповестила оплаквания за измамливи действия. От сайта на телевизионното предаване \"Господари на ефира\" се вижда, че репортерът, чиято кола е подпалена, е Зорница Акманова. \"Палежът става няколко часа след като е запечатан незаконният сервиз на автомонтьора, познат с прозвището Пламен Майстора, за когото тя направи серия репортажи\", е посочено още на интернет страницата. Акманова е направила репортаж след множество сигнали на хора, които са се почувствали измамени от автомонтьора, след което са потърсили защита на правата си в местната прокуратура. Обвинителите от Карлово обаче са си дали самоотвод по жалбите на гражданите, тъй като приятелката на въпросния майстор работи в същата прокуратура и те \"добре се познават\", се казва още на сайта. ", "date": "2017.10.05", "title": "Цацаров разпореди спешна проверка след палеж на колата на журналист"}
{"url": "http://www.dnevnik.bg/evropa/zemedelie/2017/10/05/3054359_blizo_31_mln_lv_ot_es_shte_budat_otpusnati_za_lozarstvo/", "text": "Близо 31 млн. лв ще бъдат разпределени измежду фирми и физически лица за преструктуриране на винени лозя. Парите се осигуряват по линия на националната лозаро-винарска програма до 2018 г., която е част от Общата селскостопанска политика на ЕС. Средствата ще бъдат разпределени между 86 проекта, съобщава в днешния си брой в . \"Капитал Daily\".  Oт информацията става ясно, че сумата от общо 30.9 млн. лв ще бъде разпределена между 86 кандидати, което прави средно 360 хил. лв за един проект. Същевременно от списъка с класираните се вижда, че една голяма част от получателите на финансирането са физически лица, но сред класираните има и няколко винарски изби, които инвестират и в собствени лози. Такива например са \"Винекс Славянци\", \"Винарска изба 2002 Каблешково\", \"Домейн Юстина\", \"Винарска къща Мизия\", \"Марвин\" и др. От данните на фонд \"Земеделие\" не става ясно какъв е индивидуалния размер на финансирането, което ще получи всеки ден като от институцията са отказали да предоставят тази информация с мотив, че това е класиране на проектите, но сключването на договорите с кандидатите предстои. Средствата по схемата за конверсия и преструктуриране на винени лозя могат да бъдат ползвани за презасаждане на лозя, изграждане и поддръжка на поливни съоръжения или взимането на мерки за борба с ерозията. Всеки от класираните сега кандидати ще трябва да поиска авансово или окончателно плащане в рамките на финансовата 2018 г. Освен по тази схема, програмата за лозаро-винарския сектор осигурява още средства за реклама на вина в държавни извън ЕС и за инвестиции в предприятия. .", "date": "2017.10.05", "title": "Близо 31 млн. лв от ЕС ще бъдат отпуснати за лозарство"}
{"url": "http://www.dnevnik.bg/sport/2017/10/05/3054394_radost_nedovolstvo_i_protesti_sreshtu_sudiiata_glasut/", "text": "В последния си мач \"Барселона\" изживя непознато усещане, като  игра без публика в домакинството си на \"Лас Палмас\" . Напрежението покрай  референдума в Каталуня  направи така, че Лионел Меси и съотборниците му да излязат пред празни трибуни на \"Камп ноу\". \"Барселона\"  спечели с 3:0 седмата си поредна победа , а мачът даде възможност на зрителите да се докоснат до атмосферата на терена - така, както при нормални условия не биха могли. Испанските медии представиха кадри, на които се чуват ясно думите на футболистите при различни положения покрай вратите. Чува се радостта след гол на Меси, както и недоволството на Жерар Пике след ъглов удар. Видеото показва и положение, при което Луис Суарес пада в наказателното поле, а съдията му вдига жълт картон за симулация. \"Някой ме бутна\", казва уругвайският нападател, а реферът му отговаря, че не трябва да иска дузпа. \"Какво поисках аз? Какво поисках? А, определено всички сте такива\", допълва недоволният Суарес.", "date": "2017.10.05", "title": "Радост, недоволство и протести срещу съдията: гласът на празния \"Камп ноу\" (видео)"}
{"url": "http://www.dnevnik.bg/sviat/2017/10/05/3054455_katalunski_banki_obsujdat_premestvane_na_drugo_miasto/", "text": "Две от големите банки с централи в Каталуня обсъждат дали да започне подготовката на планове за пререгистриране в друга част на Испания, за да избегнат проблеми с ликвидността в случай на обявяване на независимост от провинцията, съобщи \"Ройтерс\". \"Банко Сабадел\" (Banco Sabadell) потвърди пред агенцията, че е свикан бордът на банката по този въпрос в централата на едноименния каталунски град. В днешния си брой в. \"Ла Вангуардия\" съобщи, че заседанието е насрочено за следобедните часове и дори че има предложени алтернативни места за пререгистриране - Мадрид или Аликанте. \"Ел Мундо\" съобщи по същото време, че барселонската Кайшабанк (CaixaBank) обмисля временно да премести централата си някъде на Балеарските острови. В случай на каталунска независимост провинцията автоматично отпада от Европейския съюз и еврозоната, а това означава, че и банките на нейна територия губят достъп до евтината ликвидност на Европейската централна банка. Властите в Каталуня не са се отказали от намерението си в понеделник парламентът да дебатира резултатите от опита за референдум миналата неделя и евентуално да провъзгласи независимост от Испания. Тази седмица акциите на двете каталунски банки са подложени на бързо обезценяване - около 10% изгуби \"Банко Сабадел\", а \"Кайша\" - 7% в сравнение с нивата преди референдума. Финансовият министър Луис де Гиндос заяви в интервю в четвъртък сутринта, че банките са \"доста ликвидни\" и \"силни\". Той не посочи дали забелязват отлив на депозити тази седмица - нещо, което по-рано през годината докара до ръба на оцеляването \"Банко Популяр\" (Banco Popular). \"Банките са абсолютно готови да преместят централите си в други райони на Испания\", добави той с уверението, че Каталуня няма как да напусне страната. Подобни планове обсъждат и компании като телекомуникационната Eurona и биотехнологичната Oryzon. След референдума техните акции също бързо се обезцениха.", "date": "2017.10.05", "title": "Каталунски банки обсъждат преместване на друго място в Испания"}
{"url": "http://www.dnevnik.bg/kultura/2017/10/05/3053725_galin_stoev_napomnia_che_smurtta_i_ljubovta_mogat_da/", "text": "Става дума за любов, смърт и загуба, но всичко това е много смешно\", каза режисьорът Галин Стоев малко след първата репетиция на представлението \"Танцът Делхи\" по Иван Вирипаев в Народен театър \"Иван Вазов\". Той не за пръв път работи по текстове на съвременния руски драматург и го е поставял както в България, така и във Франция, където предимно работи през последните десет години. За него текстът е показателен за определени \"болезнени търсения\" на Вирипаев - дали се намери \"пространство, в което западната гледна точка, етика и морал могат да се срещнат с източната философия\" и как изкуството е способно \"да алхимизира страданието\" в сила. Премиерните представления на \"Танцът Делхи\", съставена от пет едноактови пиеси, са на 1, 2 и 3 декември на голямата сцена на Народния театър. В ролите са София Бобчева, Елена Телбис, Радена Вълканова, Светлана Янчева, Радина Кърджилова и Владимир Карамазов. За режисьора пиесата също така утвърждава правото на женските персонажи да заемат това пространство, което по-често се дава на мъжките, a в случая насочва вниманието почти изцяло върху тях. Стоев описва работата по пиесата и като възможност да се запознае с по-младото поколение актьори в България. \"Актьорите не са там, за да казват \"хубаво\" текста, функцията им е на работници на строеж, които изграждат лабиринт, в който играещите и гледащите могат да влязат, да се изгубят и да се срещнат на друго ниво. Не искаме консуматор в залата, който да гледа, да съди и да оценява колко му харесва или не му харесва. Искаме съучастник.\" Това е първата му режисьорска изява в Народния театър от 16 години, а с \"Танцът Делхи\" той също така ще участва в сезона на Националния театър в Тулуза, на който той става директор от 1 януари. С текст на Вирипаев на българска театрална сцена се завръща и Явор Гърдев - неговият прочит на \"Пияниците\" се играе в Малък градски театър. До края на годината предстои още един интересен проект на Галин Стоев. Филмът  \"Безкрайната градина\" , с който той дебютира като режисьор в киното, ще открие \"Киномания\" на 16 ноември в зала 1 на НДК. Драмата, продуцирана от АГИТПРОП, е отчасти базирана на популярната пиеса на Яна Борисова \"Приятнострашно\", която той постави в \"Театър 199\" през 2009 г.", "date": "2017.10.05", "title": "Галин Стоев напомня, че смъртта и любовта могат да са смешни"}
{"url": "http://www.dnevnik.bg/sviat/2017/10/05/3054490_rusiia_moje_da_e_izprobvala_na_30_avgust_sredstva_za/", "text": "Москва вероятно е била отговорна за сривовете в мобилните комуникационни мрежи на Латвия преди руските военни учения миналия месец, явно изпробвайки средствата си за кибератаки, заявиха служители от балтийските страни и НАТО въз основа на разузнавателни данни за маневрите, предаде \"Ройтерс\". Русия е подозирана за срива на мобилната мрежа по западното крайбрежие на Латвия в продължение на седем часа на 30 август, казаха дипломати от НАТО и латвийски служители по сигурността. Според тях е възможно да е била използвана апаратура за предизвикване на смущения в комуникациите, насочена от руския балтийски анклав Калининград към Швеция, но засегнала и Латвия. Те подозират, че Русия е атакувала горещата линия на латвийските служби за спешна помощ, която се е сринала за пръв път на 13 септември, малко преди най-интензивния етап от най-големите руски военни учения от 2013 г., известни с наименованието \"Запад\". Шведското министерство на отбраната каза, че не знае за какъвто и да било опит за предизвикване на смущения, насочен към Швеция. Сривовете са били малки в сравнение с пораженията, причинени от хакери, които атакуваха многонационални компании, пристанища и обществени услуги по света по-рано тази година. Но разузнавателните данни на НАТО, показващи, че Русия е поставила кибернетичните инструменти в центъра на ученията \"Запад\" и ги е използвала като нападателно средство, предизвикват сериозно безпокойство. Това също така е стъпка, която не всички европейски съюзници от НАТО са готови да предприемат, казаха дипломати и военни служители. Досега алиансът подчертава, че стратегията му в кибернетичната област е с чисто отбранителен характер. Те също така подчертават способността на Русия да прехваща или смущава граждански мрежи \"в значителен радиус и със сравнителна лекота\", заяви дипломат от НАТО. Според него руският технологичен напредък може да създаде опасност за комуникациите и радарите на НАТО. Американският генерал Бен Ходжис, който командва сухопътните войски на САЩ в Европа, каза, че Русия е разработила \"значителен потенциал за електронна война\" през последните три години. \"Много от това беше демонстрирано по време на ученията (\"Запад\")\", заяви той. Ученията, които се проведоха от 14 до 20 септември в Беларус, Балтийско море, Западна Русия и Калининград, също така показаха модернизацията на руската армия в нов, голям мащаб.", "date": "2017.10.05", "title": "Русия може да е изпробвала на 30 август средства за кибервойна срещу Латвия"}
{"url": "http://www.dnevnik.bg/sviat/2017/10/05/3054534_evroparlamentut_odobri_suzdavaneto_na_evropeiska/", "text": "Европейският парламент одобри в четвъртък създаването на обща Европейска прокуратура, която да разследва злоупотребите с европейски средства. За момента в прокуратурата ще участват 20 страни членки, но и други могат да се присъединят, преди тя да заработи официално от 2020 г. След днешното съгласие на евродепутатите на 12 октомври може окончателно да бъде приет регламентът на прокуратурата по време на заседание на Съвета по правосъдие. Общ подход за създаването на новата институция бе постигнат на заседанието на Съвета по правосъдие през юни. Зад инициативата застанаха Австрия, Белгия, България, Германия, Гърция, Естония, Испания, Италия, Кипър, Латвия, Литва, Люксембург, Португалия, Румъния, Словакия, Словения, Финландия, Франция, Хърватия и Чешката република. Тази историческа стъпка бе подкрепена от много голяма част от членовете на Европейския парламент, заявиха еврокомисарят по правосъдие, права на потребителите и равенство на половете Вера Юрова и еврокомисарят по бюджета и човешките ресурси Гюнтер Йотингер. \"Наличието на прокуратура на ЕС ще спомогне за осигуряване на по-добра защита на парите на европейските данъкоплатци. Съществуващите органи на ЕС, като например службата на ЕС за борба с измамите — OLAF, не могат да повдигат и поддържат обвинения в държавите членки, а трябва да прехвърлят досиетата си на национални органи. Това може да затрудни осъществяването на наказателно преследване по трансгранични случаи и своевременното приключване на делата. Новата Европейска прокуратура ще се занимава именно с това — да гарантира изправянето пред съд на извършителите и много по-бързото връщане на неправилно похарчените пари. За престъпниците няма граници и е крайно време да ги спрем и да предоставим на прокурорите липсващите инструменти, които да им позволят да извършват трансгранична дейност. Изразяваме задоволство от факта, че 20 държави членки вече са изразили желание да обединят силите си и да повишат защитата на бюджета на ЕС и на парите на данъкоплатците. Призоваваме останалите държави членки да се присъединят скоро\", се казва в съвместното изявление на двамата еврокомисари. Председателят на Европейската комисия Жан-Клод Юнкер каза в речта си \"За състоянието на съюза\", че новата Европейска прокуратура може да бъде мощен инструмент за защита на гражданите дори отвъд настоящата ѝ компетентност за престъпления срещу финансовите интереси на ЕС. На Европейската прокуратура може също така да се възложи да се занимава и с наказателното преследване на трансгранични престъпления, свързани с тероризъм. Догодина комисията ще определи следващите стъпки за бъдещо разширяване на задачите на новата Европейска прокуратура. Независимите европейски прокурори ще имат правомощия да разследват и да повдигат обвинения за престъпления, свързани с бюджета на Европейския съюз, каза евродепутатът Емил Радев: \"Голяма е ролята на България\", каза Емил Радев, евродепутат от ЕНП/ГЕРБ. \"По време на нашето председателство ние на практика ще задвижим всички организационни въпроси за създаването на прокуратурата, за избор на прокурори, бюджети и създаване на условия за съществуването й и функционирането й. Прокуратурата трябва да започне своята работа от 2020 година и на нея се отдават много надежди да подобри решително битката с измами с евросредства.\"", "date": "2017.10.05", "title": "Европарламентът одобри създаването на Европейска прокуратура за злоупотреби със средствата на ЕС"}
{"url": "http://www.dnevnik.bg/sport/2017/10/05/3054479_prezidentut_na_brazilskiia_olimpiiski_komitet_e/", "text": "Президентът на Бразилския олимпийски комитет Карлос Артур Нузман е арестуван по подозрения, че е участвал в схема за купуване на гласове при избора на Рио де Жанейро за домакин на игрите през 2016 г. Полицията го задържала пред сградата на комитета в Сао Пауло. Според разследващите Нузман е допринесъл за осигуряването на 2 млн. долара подкуп за купуването на гласове. Полицията обяви, че е задържала и бившия директор на националния олимпийски комитет в страната Леонардо Гринер. Действията продължават разследването, наречено Unfair Play (\"Нечестна игра\"). През септември бразилските власти направиха серия от арести и обиски, включително на дома на Нузман. Тогава беше съобщено, че става въпрос за международна схема, включваща хора от различни страни. В разследването се включиха служби от САЩ и Франция. Президентът на МОК  Томас Бах каза, че олимпийският комитет следи внимателно случая . \"МОК ще вземе всички подходящи мерки и санкции, когато доказателствата бъдат представени. Вземаме проблема сериозно и го следим отблизо\", заяви Бах. През лятото на 2016 г. Рио де Жанейро стана първият южноамерикански град, приел олимпийски игри. Година по-късно остава отворен въпросът за наследството, което остана за града.", "date": "2017.10.05", "title": "Президентът на бразилския олимпийски комитет е арестуван заради скандала с купуване на гласове"}
{"url": "http://www.dnevnik.bg/sviat/2017/10/05/3054535_ispaniia_otmeni_zasedanieto_na_koeto_katalunskiiat/", "text": "Испанският Конституционен съд отмени заседанието на каталунския парламент, свикано за понеделник, на което се очаква Барселона да обяви независимост. Това съобщиха вестниците \"Вангуардия\" и А Бе Се. На заседанието премиерът на Каталуня  Карлес Пучдемон  смята формално да съобщи, че автономната област се отделя от Испания. Източници на \"Вангуардия\" от съдебната власт твърдят, че решението е взето по искане на Социалистическата партия на Каталуня. Опозиционната формация е трета политическа сила в каталунския парламент, макар и само с 16 от 135 места (които държи заедно с националната партия на социалдемократите, PSOE). Аргументът на социалистите е, че на заседанието ще се обяви независимостта, а тази стъпка е нарушение на конституцията.  На референдум, който Мадрид смята за незаконен, близо 90% от гласувалите (но по-малко от половината избиратели) са подкрепили независима Каталуня според данни на властите в Барселона, чиято достоверност обаче се поставя под въпрос от испанското правителство. Говорителят на каталунското правителство Жорди Турул обяви, че сесията на парламента \"дори не е формално насрочена\", вероятно имайки предвид, че независимостта не е част от дневния ѝ ред. Същевременно в решението на съда се посочва, че става дума за \"предпазна мярка\". В съобщенията за заседанието никъде не се споменава конкретното обявяване на независимост, но според испански и каталунски медии искането на лявата партия CUP е отделянето на \"каталунската република\" да се обяви именно тогава. От  референдума в неделя  насам, когато стотици каталунци пострадаха при намеса на испанската полиция в опит да предотврати гласуването, Барселона призовава за преговори с Мадрид, но без да допуска отстъпки в намеренията си да бъде обявена независима Каталуня. Според закона, приет от местната власт (и  смятан за нищожен  от Конституционния съд на Мадрид), това трябва да стане до 48 часа след формалното обявяване на резултатите. Испанският премиер  Мариано Рахой  обаче призова Пучдемон в четвъртък да \"избегне по-голямото зло\" и да се откаже от едностранното обявяване на независимост. В интервю за агенция \"Ефе\" той каза, че \"най-доброто решение... е завръщането към законността, която всички онези хора и управници решиха да ликвидират на свой риск\".", "date": "2017.10.05", "title": "Испания отмени заседанието, на което каталунският парламент ще обяви независимост"}
{"url": "http://www.dnevnik.bg/bulgaria/2017/10/05/3054545_pitbul_nahapa_vuzrasten_muj_v_sofiia/", "text": "Питбул е нахапал възрастен мъж в столичния кв. \"Света Троица\" тази сутрин, съобщи Би Ти Ви. Пострадалият – 70-годишен мъж, е настанен в болница \"Царица Йоана\" (ИСУЛ). Оттам съобщават, че мъжът има много наранявания по шията и ръцете, а едното му ухо е отхапано. Според очевидци кучето е било без намордник и без каишка, когато се е нахвърлило върху мъжа. Собственикът на кучето е задържан в Трето районно управление на полицията.", "date": "2017.10.05", "title": "Питбул нахапа възрастен мъж в София"}
{"url": "http://www.dnevnik.bg/morski/2017/10/05/3054565_vuv_varna_beshe_otkrit_inovativen_ucheben_centur/", "text": "Мултифункционален център за преподаване в начален етап на образование беше открит във Варненското основно училище \"Петко Рачев Славейков\". Стойността на проекта е 230 хил. лв., 150 хил. лв. от които са безвъзмездна финансова помощ, осигурена от фондация \"Америка за България\". Шестте класни стаи в центъра са оборудвани с интерактивни дъски, сензорни екрани, мултимедийни проектори и озвучителна техника от висок клас. Т.нар. облачни технологии дават възможност на преподавателите да общуват онлайн с учениците. Премахнати са и някогашните подиуми, за да бъде скъсена дистанцията между преподавателите и децата. Сериозна част от финансирането е вложено в реконструкцията и интериорния дизайн на сградата. Пространството на подхода към класните стаи е оформено като улица, осигуряваща достъп до галерия, училищния театър и библиотеката. Собственото участие на училището в реконструкцията – около 170 хил. лв., е събрано с помощта на родителите и учениците в рамките на няколко различни проекта, след които и благотворителни разпродажби. Още през юни м.г. ф ондация \"Америка за България\" обяви, че ще предостави 2,6 млн. лв. за финансиране на проекти на 23 училища в различни градове на страната.  Средства бяха отпуснати на конкурсен принцип по програмата \"Училища на бъдещето\". Те бяха предназначени за модернизация на учебната среда и използване на съвременни образователни методи и технологии в учебния процес. Заради високото качество на представените проекти фондацията увеличи средствата в конкурса от първоначалните 2 млн. лв. на 2,6 млн. лв. Така вместо планираните 15 училища финансиране получиха 23. В двете категории на конкурса - до 50 000 лв. и от 50 000 до 200 000 лв., бяха подадени 270 проекта от 133 населени места. До финал бяха допуснати 45 учебни заведения, а след тях бяха избрани 23. Освен Основно училище \"Петко Рачев Славейков\" във Варна финансиране в размер на 195 хил. лв. получи и Първа езикова гимназия за оборудването на центъра по езиково обучение. Подкрепените проекти трябва да насърчават използването на съвременни образователни методи и технологии, които ще поощряват практическата и екипната работа в училище, ще повишат интерактивността на учебния процес и ще въвлекат учениците в изследователска дейност за заобикалящия ги свят, обясниха от фондация \"Америка за България\". Финансирането е безвъзмездно, а срокът на изпълнение на проектите изтече през септември т.г.", "date": "2017.10.05", "title": "Във Варна беше открит иновативен учебен център"}
{"url": "http://www.dnevnik.bg/sviat/2017/10/05/3054553_kakvo_predstavliava_evropeiskata_prokuratura_-_vuprosi/", "text": "Европейският парламент одобри на 5 октомври създаването на обща Европейска прокуратура, която да разследва злоупотребите с европейски средства. За момента в прокуратурата ще участват 20 страни членки, но и други могат да се присъединят, преди тя да заработи официално от 2020 г. След днешното съгласие на евродепутатите на 12 октомври може окончателно да бъде приет регламентът на прокуратурата по време на заседание на Съвета по правосъдие. Председателят на Европейската комисия Жан-Клод Юнкер каза в речта си \"За състоянието на Съюза\", че новата Европейска прокуратура може да бъде мощен инструмент за защита на гражданите дори отвъд настоящата ѝ компетентност за престъпления срещу финансовите интереси на ЕС. На Европейската прокуратура може също така да се възложи да се занимава и с наказателното преследване на трансгранични престъпления, свързани с тероризъм. Догодина комисията ще определи следващите стъпки за бъдещо разширяване на задачите на новата Европейска прокуратура. Ето основните въпроси и отговори, свързани с инициативата за тази нова институция: Европейската прокуратура ще бъде независима и децентрализирана прокурорска служба на Европейския съюз с компетентност да разследва и преследва по наказателен ред престъпленията против бюджета на ЕС, като например измами, корупция или трансгранични измами с ДДС в размер на над 10 милиона евро, и да предава на съд извършителите на такива престъпления. Европейската прокуратура ще функционира като единен орган на територията на участващите държави членки и ще обединява усилията на европейските и националните правоприлагащи органи в единен, интегриран и ефикасен подход. Понастоящем финансовите интереси на ЕС не са достатъчно добре защитени, а трансграничните измами с ДДС представляват съществена загуба на приходи за националните бюджети. На първо място, съществуващите органи на ЕС — Европейската служба за борба с измамите (OLAF), Европейската агенция за сътрудничество в областта на наказателното правосъдие (Евроюст) и Европейската полицейска служба (Европол) — не могат да извършват наказателни разследвания, нито да преследват по наказателен ред случаите на измама. OLAF може само да предава резултатите от   си разследвания на компетентните национални органи, които след това решават самостоятелно дали да образуват наказателно производство въз основа на констатациите на OLAF. На второ място, има големи различия в националните усилия в областта на правоприлагането от страна на отделните държави членки, като последните не винаги предприемат необходимите действия за справяне с престъпленията против бюджета на ЕС. Понастоящем едва в около 50% от случаите на съдебни препоръки, предадени от OLAF на националните прокурорски органи, се стига до предявяването на обвинение. Процентът предявени обвинения варира значително между отделните държави членки. На трето място, освен малкия брой наказателни преследвания процентът на събраните суми от извършените измами също е нисък. Извършителите на измами, насочени против бюджета на ЕС, или тези, организиращи сложни измами с ДДС, които всяка година костват поне 50 милиарда евро загуба на приходи за националните бюджети, знаят, че има голяма вероятност да запазят облагите от престъпленията си, като залагат на липсата на съгласувани усилия в областта на правоприлагането в ЕС. Европейската прокуратура ще бъде независим и високоспециализиран орган. Прокурорите от Европейската прокуратура ще извършват своите разследвания във всички участващи държави членки, като работят координирано, бързо обменят информация и полагат съвместни усилия, за да осигурят координиране на разследванията, бързо замразяване или изземване на активите и при необходимост изискват задържането на заподозрените извършители на престъпления, като всичко това става в рамките на обща европейска стратегия за разследване и наказателно преследване. Европейската прокуратура ще се опре на капацитета на държавите членки и ще обедини експертен опит в области като анализ на престъпността, данъци, счетоводство или ИТ, като гарантира безпроблемна комуникация без езикови бариери. Разследващите служители от Европейската прокуратура ще действат чрез улеснени процедури като единен орган, като се освободят от ограниченията на по-времеемкото и сложно   сътрудничество между различните национални органи по конкретни случаи. Освен това Европейската прокуратура ще вижда нещата в цялостна перспектива и по този начин по-лесно ще открива и следи измамите и другите престъпления. Европейската прокуратура ще бъде структурирана на две равнища — на централно равнище и на национално равнище. Централното равнище ще се състои от европейския главен прокурор, 20 европейски прокурори (по един от всяка участваща държава членка), двама от които ще бъдат с функциите на заместници на европейския главен прокурор, административен директор и специализиран технически и разследващ персонал. Децентрализираното равнище ще се състои от европейските делегирани прокурори, които ще бъдат установени в участващите държави членки. Службата на централно равнище ще упражнява надзор върху разследванията и повдигането и поддържането на обвинението на национално равнище. Европейските делегирани прокурори ще бъдат част от Европейската прокуратура. По принцип европейските делегирани прокурори ще провеждат разследванията и преследването по наказателен ред в своята държава членка, като работят в тясно сътрудничество с националните правоприлагащи органи и прилагат националното законодателство. Действията им ще се координират от централна служба, ръководена от европейския главен прокурор, който ще осигурява съгласуваността и ефикасността между участващите държави членки. Благодарение на тази децентрализирана структура Европейската прокуратура ще може да използва директно познанията на национално равнище като задълбоченото познаване на националните съдебни системи и на местния език, интеграцията в местните структури за наказателно преследване и практиката на местните съдилища при разглеждане на делата и т.н. Европейските делегирани прокурори могат да продължат да изпълняват функциите си на национални прокурори (т.е. ще имат двойна функция). Когато обаче действат в рамките на мандата на Европейската прокуратура, делегираните прокурорите ще бъдат напълно независими от своите национални прокурорски органи. В Договора от Лисабон се поставя особен акцент върху борбата с тежките финансови и икономически престъпления с трансгранично измерение. Правното основание и правилата за създаването на Европейската прокуратура са предвидени в член 86 от Договора за функционирането на Европейския съюз (ДФЕС), който гласи: В член 86 от ДФЕС също така се предвижда възможността за създаване на Европейската прокуратура чрез засилено сътрудничество, ако група от най-малко 9 държави — членки на Европейския съюз, желае това. Европейската прокуратура ще бъде компетентна за престъпленията, засягащи бюджета на съюза, както са определени в Директивата относно борбата с измамите, засягащи финансовите интереси на съюза, по наказателноправен ред (Директивата за защита на финансовите интереси), която ще бъде приета скоро. Засиленото сътрудничество е процедура, при която най-малко девет държави членки решават да действат заедно и да установят по-тясно сътрудничество в определена област. Тази процедура вече беше приложена в областта на бракоразводното право, патентите и режимите на имуществени отношения. Чрез създаването на Европейската прокуратура 20 държави членки желаят да обединят усилията си и да подобрят защитата на финансовите интереси на съюза. Европейската прокуратура ще бъде ключов фактор в борбата с престъпленията против бюджета на ЕС. Създаването ѝ ще представлява огромна крачка напред за защитата на финансовите интереси на ЕС. Неучастващите държави членки винаги ще могат да се присъединят към Европейската прокуратура на по-късен етап. На 8 юни 2017 г. 20 държави — членки на Европейския съюз, постигнаха съгласие по общ подход за създаване на Европейската прокуратура чрез засилено сътрудничество. Въпросните държави членки са: Австрия, Белгия, България, Хърватия, Кипър, Чешката република, Естония, Финландия, Франция, Германия, Гърция, Италия, Латвия, Литва, Люксембург, Португалия, Румъния, Словакия, Испания и Словения. На този етап не всички държави членки желаят да участват в Европейската прокуратура, но тези неучастващи държави членки могат да се присъединят по всяко време след приемането на регламента. Понастоящем само националните органи могат да извършват наказателни разследвания и да преследват по наказателен ред измамите против финансовите интереси на съюза. Техните правомощия обаче не надхвърлят националните граници. Престъпленията против бюджета на ЕС често са сложни. Те включват няколко извършители, сложни и детайлно разработени схеми за измама, различни държави и различни национални юрисдикции. Освен това за успешното разследване на измамите е необходимо задълбочено разбиране на съответната правна и административна уредба. Ефективното сътрудничество между държавите членки е затруднено поради различните наказателноправни системи, неяснотите около компетентността, времеемките процедури за предоставяне на правна помощ, езиковите проблеми, липсата на ресурси и различаващите се приоритети. В резултат на посоченото на национално ниво може да се счете, че измамите против бюджета на ЕС отнемат твърде много време и ресурси, вследствие на което случаите на такива измами въобще да не се разглеждат или да се изоставят, щом възникнат затруднения. В някои случаи националните органи може да решат да разследват само \"собствената си\" национална част от престъплението, без да вземат предвид потенциално много по-широкомащабните последствия от схемата за измама. Европейската прокуратура ще функционира като единен орган на територията на участващите държави членки и няма да е необходимо да разчита на традиционните инструменти на правото на ЕС за сътрудничество между съдебните органи на различните държави членки. Тя ще обедини експертните познания и опит и ще функционира като единен орган на територията на всички участващи държави членки. Тя ще може да извършва бързи трансгранични действия, без да е необходимо да прибягва до времеемки процедури за съдебно сътрудничество. Тя също така ще позволи да се следва обща политика на наказателно преследване, като се сложи край на сегашния фрагментиран подход. Европейската прокуратура ще спомогне за преодоляването на настоящите слабости и за справянето с измамите със средства на ЕС в размер на над 10 000 евро, както и със сложните трансгранични случаи на измами, свързани с ДДС, с вреди в размер на над 10 милиона евро. Очаква се Европейската прокуратура да доведе до по-успешно наказателно преследване и до по-успешно събиране на парите — предмет на измама. На първо място, регламентът постановява, че персоналът на Европейската прокуратура действа в интерес на съюза като цяло и   от която и да било външна инстанция. Тази разпоредба гарантира, че институциите, органите, службите и агенциите на съюза и държавите членки зачитат независимостта на Европейската прокуратура и не се стремят да ѝ оказват влияние при изпълнение на нейните функции. На второ място, Европейската прокуратура ще бъде  , защото няма да бъде интегрирана в друга институция или служба на ЕС. На трето място,  на европейския главен прокурор ще стане вследствие на открита покана за представяне на кандидатури и ще бъде извършено от Европейския парламент и от съвета. Комитет, съставен от бивши членове на Съда на ЕС, членове на националните върховни съдилища и националните прокуратури и/или юристи с призната компетентност, ще спомогне за изготвянето на списък с подбрани кандидати. Мандатът на европейския главен прокурор е ограничен до седем години и не може да бъде подновяван, което гарантира, че той няма да се ръководи от съображения за преназначаване. Европейският главен прокурор може да бъде  само с решение на Съда на ЕС по искане на Европейския парламент, съвета или комисията. На четвърто място, по отношение на европейските делегирани прокурори регламентът гарантира, че националните прокурори, назначени да работят за Европейската прокуратура, са напълно независими от националните прокурорски органи. Важно е да се засилят правните гаранции, които защитават физическите лица и предприятията, засегнати от разследвания или преследване по наказателен ред в Европейския съюз. Регламентът включва стабилен и цялостен набор от процесуални гаранции, които ще гарантират, че правата на заподозрените и другите лица, участващи в разследвания на Европейската прокуратура, ще бъдат защитени както от съществуващото законодателство на ЕС, така и от правата на защитата в национален план. В Регламента се гарантира, че заподозряното лице разполага с всички права, предоставени от законодателството на ЕС и Хартата на основните права на Европейския съюз. Тези права са изброени изрично и включват правото: Евроюст помага на националните органи за разследване и преследване по наказателен ред да си сътрудничат и да се координират в около 1500 трансгранични случая годишно. Тя спомогна за изграждането на взаимно доверие и за преодоляването на трудностите, свързани с изключително разнообразните правни системи и традиции в ЕС. Евроюст обаче не е компетентна да извършва наказателни разследвания или да преследва по наказателен ред случаите на измама. През 2013 г. комисията предложи реформа на Евроюст с цел допълнително подобряване на цялостното ѝ функциониране и да позволи на колегиума и на националните членове да се съсредоточат върху оперативните си задачи, т.е. да координират и насърчават сътрудничеството между националните съдебни органи в борбата с трансграничната престъпност. Реформираната Евроюст ще оказва подкрепа на Европейската прокуратура в борбата с измамите против бюджета на ЕС. Тя ще я подпомага, като осигурява координацията на разследванията на Европейската прокуратура с разследващите органи на държавите членки, които не участват в създаването на Европейската прокуратура. Евроюст може да предостави подкрепата и ресурсите на своя административен апарат на Европейската прокуратура. Условията по тази договореност ще се уреждат подробно в споразумение между Европейската прокуратура и Евроюст. OLAF ще запази компетентността си за провеждане на   разследвания на нередностите, включително измамите, засягащи финансовите интереси на ЕС, и на тежките нарушения, извършени от служители на ЕС. Тъй като не всички държави членки участват в Европейската прокуратура, OLAF ще продължи да провежда административните си разследвания във връзка с неучастващите държави членки по същия начин, както го прави днес. В участващите държави членки в области, които са от компетентността на Европейската прокуратура, тя и OLAF ще трябва да установят и поддържат тясно сътрудничество, насочено към гарантиране на взаимното допълване на съответните им правомощия и избягване на дублирането. В това отношение OLAF няма да образува административно разследване, успоредно с разследване, водено от Европейската прокуратура за същите факти. В такива случаи Европейската прокуратура може да поиска от OLAF да подпомогне или да допълни дейностите на Европейската прокуратура. Обратно, в случаите, когато Европейската прокуратура не провежда разследване, OLAF ще запази правомощието си да започне административно разследване по своя инициатива в тясно сътрудничество с Европейската прокуратура, а Европейската прокуратура ще може да предоставя съответната информация на OLAF, за да може OLAF да обмисли подходящите административни действия. Тясното сътрудничество между Европейската прокуратура и OLAF, както и продължаването на дейността на OLAF съгласно нейните правомощия ще дадат възможност за значително подобряване на защитата на финансовите интереси на съюза. Не. Само националните органи ще могат да задържат хора за извършени от тях престъпления, които са от компетентността на Европейската прокуратура. Европейските делегирани прокурори ще извършват наказателни разследвания и ще повдигат и поддържат обвинение в участващите държави членки в тясно сътрудничество с националните полицейски служби и правоприлагащи органи. Европейската прокуратура ще може единствено да отправя искане към органите на съдебната власт за задържане на заподозряно лице, ако смята, че това е абсолютно наложително за провежданото от нея разследване, и ако същата цел не може да бъде постигната с мерки, които не са с толкова голяма степен на принуда. Такива искания ще се разглеждат и одобряват съгласно националното законодателство от компетентните национални съдебни органи. Седалището на Европейската прокуратура ще бъде в Люксембург. След приемането на общ подход, постигнат в съвета на 8 юни 2017 г. между 20 държави — членки на Европейския съюз, сега Европейският парламент трябва да даде съгласието си. След като това стане, Регламентът за създаване на Европейската прокуратура може да бъде приет и работата по създаване на прокуратурата може да започне. Предвижда се фазата на изграждане да трае две-три години. Това означава, че Европейската прокуратура би могла да започне да функционира в периода между 2020 и 2021 г.", "date": "2017.10.05", "title": "Какво представлява Европейската прокуратура - въпроси и отговори"}
{"url": "http://www.dnevnik.bg/video/2017/10/05/3054574_video_drugite_novini/", "text": "Поправиха грешката с българския химн в Siri 84 процента от българските учители са жени Кинопоредица алармира за екокатастрофите Скоро ще разберем как ще изглежда артинсталацията за председателството Какво слуша английската кралица С цяла година ще закъснее \"Бързи и яростни 9\"", "date": "2017.10.05", "title": "Видео: Другите новини"}
{"url": "http://www.dnevnik.bg/sport/2017/10/05/3054273_video_da_preskochish_temza_s_motor/", "text": "Един от най-успешните състезатели в екстремните спортове, Травис Пастрана, се превърна в атракция в Лондон с поредната си каскада. Американецът направи бекфлип (задно салто) между две плаващи платформи в река Темза, разстоянието между които беше 23 метра. Каскадата на родения в Пуерто Рико Пастрана може да видите след 17:55 минута от видеото. Пастрана е една от големите звезди в X Games. Той е носител на шест златни, четири сребърни и един бронзов медал в различни дисциплини. Американецът има отличия в суперкрос, мотокрос, в свободния стил, както и в рали състезания.  През годините американският състезател участва в сериите НАСКАР, в раликроса, а през 2012 г. се включва в състезанието за издръжливост \"24 часа на Дайтона\". През 2014 г. той представи документалния филм \"199 Живота: историята на Травис Пастрана\".", "date": "2017.10.05", "title": "Видео: Да \"прескочиш\" Темза с мотор"}
{"url": "http://www.dnevnik.bg/sport/2017/10/05/3054585_grigor_dimitrov_izliza_sreshtu_bautista_agut_ot_730/", "text": "Мачът между  Григор Димитров  и Роберто Баутиста Агут ще открие програмата от петъчния ден на турнира в Пекин. Българинът и испанският му съперник на четвъртфиналите излизат на корта в 7.30 ч. българско време. Димитров имаше почивка в четвъртък и не игра, след като в предишните си два мача преодоля Дамир Джумхур с 6:1, 3:6, 6:3 в първия кръг, а после  Хуан Мартин дел Потро  с чист успех 7:6 (6), 7:5. Испанецът победи представителя на домакините Жанг 6:1, 6:3 и после словенеца Бедене, който се отказа при 6:0 и 4:0 във втория сет. \"Не успях много да видя от мача му (с Аляж Бедене). Опасен съперник е, но не трябва да подценяваш никого. Първите ми два мача вече бяха срещу качествени играчи. Трябва да гледам от моята страна и да съм съсредоточен\", каза Димитров преди мача си с Баутиста Агут. Междувременно медиите в Австралия обявиха, че Димитров е потвърдил участието си на турнира в Бризбейн. През 2017 г. българинът спечели турнира от категорията 250 в австралийския град, а след това се представи много силно и в първия турнир от Големия шлем, стигайки до полуфиналите.", "date": "2017.10.05", "title": "Григор Димитров излиза срещу Баутиста Агут от 7.30 часа в петък"}
{"url": "http://www.dnevnik.bg/zdrave/2017/10/05/3054611_nenkov_dano_loshata_ocenka_za_sofiia_ne_e_chast_ot/", "text": "Има критерии, приети от страните-членки, по които ще бъде оценена всяка една от кандидатурите за преместването на ЕМА. В тези критерии, за добро или за зло, не е записано желанието на персонала на ЕМА\", коментира заместник-министърът на здравеопазването Мирослав Ненков в отговор на журналистически въпрос за това, че  София получи най-лошата оценка за ново седалище на Европейската агенция по лекарствата (ЕМА) сред 19-те кандидати от самата агенция . Според Ненков е \"естествено и разбираемо те да напишат нещо подобно, защото те не ни познават. Не знаят нищо за нашата страна, не знаят нищо за нашата столица. Даже, да ви кажа, не ми е обидно\". \"Искрено се надявам това да не е част от задкулисната игра около преместването на ЕМА и да не повлияе на страните-членки, които ще гласуват\", заяви след това зам.-министърът, отговорен за кандидатурата на София. По думите му в почти всички технически оценки на Европейската комисия на 19-те кандидати за нов домакин на агенцията могат да се видят забележки като тези за София. Българската столица не е единствената, която няма готова сграда за агенцията, отбеляза той, защото това било сред основните критики. \"С нищо София нито България не е по-лоша от който и да е от другите кандидати\", обобщи Ненков. \"Освен това, в ситуацията, в която изпада сега ЕС с излизането на Обединеното кралство от състава на ЕС, свиването на разходите е решаващо. България е най-подходящата дестинация да бъде релокирана ЕМА, ако това е един от основните критерии, както се твърди. Това че ще напусне персоналът на агенцията, идвайки в България, също не е някаква голяма драма, защото има система в ЕС за подбор на персонал\", допълни зам.-министърът. Акнета сред 900-те служители на агенцията миналата седмица показа, че  9 от 10 биха напуснали, ако новото им работно място се наложи да е София, Букурещ или Варшава .", "date": "2017.10.05", "title": "Ненков: Дано лошата оценка за София не е част от задкулисната игра около преместването на ЕМА"}
{"url": "http://www.dnevnik.bg/citat_na_deniia/2017/10/05/3054716_citat_na_denia_kakvo_znachenie_ima_koi_na_kogo_e_kum/", "text": "Това заяви пред БНТ вицепремиерът Валери Симеонов в коментар на скандала с назначенията в Община Хасково и подадената и неприета оставка на депутата и областен координатор на ГЕРБ в града Делян Добрев. Според Симеонов трябва да се проверяват не връзките между служителите, а дали те са се възползвали от назначенията си. \"Много по-сериозен проблем е с назначаването на партиен принцип. Практика е\", каза вицепремиерът. Той заяви, че няма роднини във властта, а от всички назначения в кабинета му, които били общо шест, нямало нито един партиен член. \"Всички министри, върху които е била упражнявана каквато и да било форма на насилие да назначат някого, да ми се обадят\", заяви Валери Симеонов. На въпрос да не влоши това отношенията му с партньорите му във властта той отговори: Пука ми.", "date": "2017.10.05", "title": "Цитат на деня: Какво значение има кой на кого е кум"}
{"url": "http://www.dnevnik.bg/sviat/2017/10/05/3054594_shte_se_spravi_li_katalunia_s_nezavisimostta/", "text": "Ще се справи ли Каталуня с  независимостта , ако действително се отдели от Испания, както лидерът ѝ планира да направи в понеделник? На тези въпроси се опитва да отговори Би Би Си, разглеждайки предимствата и недостатъците на най-богатата от 17 испански автономни области. Атрибути на държавността За страничния наблюдател Каталуня изглежда така, сякаш притежава много от атрибутите на държавността - включително знаме, парламент и лидер (в лицето на Карлес Пучдемон). Има собствена полиция, медиен регулатор и  постоянни делегации  в други държави, които насърчават търговията и инвестициите. Част от услугите, които се предоставят в Каталуня, са прерогатив на Барселона, например образованието и здравеопазването. За независимост обаче ще са нужни и граничен контрол, митници, установяване на същински двустранни отношения, отбрана, централна банка, нова система за приходи, контрол на въздушния трафик. В момента за тези неща отговаря Мадрид. Въпросът е: ако създаде тези институции, ще може ли да плаща за тях? Предимствата \"Мадрид ни ограбва\" - това е популярно мото за поддръжниците на независимостта и според него Каталуня плаща на испанската държава повече,  отколкото получава . В сравнение с други  области  Каталуня действително е богата - в нея живеят 16% от населението, а се произвеждат 19% от брутния вътрешен продукт и около една четвърт от испанския износ. От 75 милиона туристи, които посещават Испания, 18 милиона са избрали Каталуня като основна дестинация за миналата година и това я прави най-популярната област в страната. Отделно в Тарагона е един от най-важните центрове на химическата промишленост в Европа, а в Барселона - едно от двайсетте най-големи пристанища в Европейския съюз на базата на обема на стоки, преминаващи през него. Близо една трета от работещите имат висше образование. Каталунците също така плащат повече данъци, отколкото средства се заделят от Мадрид за областта им. За 2014 г. данъците им са били около 10 милиарда евро - повече от публичните разходи, разпределени от централния бюджет. Според някои, дори Каталуня да събира по-големи приходи, когато стане независима, с тази възможност ще дойдат и по-големите разходи за новите институции, които ще трябва да се управляват без възможните за Испания икономии от мащаба. Други казват, че преразпределянето на средства от по-бедни към по-богати е смислена политика. Проблемите Каталунското правителство дължи 77 милиарда евро - в размер на 35.4% от брутния вътрешен продукт. От тях 52 милиарда евро са дължими на испанското правителство. През 2012 г. испанското правителство създаде специален фонд, който да предоставя средства на автономните области, тежко засегнати от финансовата криза. Каталуня засега е получила най-много пари от схемата - 67 милиарда за пет години, - а би загубила достъп до нея, ако стане независима. Засега не е известно дали Мадрид ще очаква от Барселона да поеме част от испанския национален дълг в случай на отделяне. Въпросителни има и около бъдещите преговори и възможността за \"неволен Каталекзит\" - икономическата сила на Барселона ще зависи от това дали ще остане част от Европейския съюз или най-малкото от общия пазар. Две трети от износа на автономната област са насочени към ЕС, а на нея ще ѝ се наложи да кандидатства отново, ако се превърне в държава. За този процес ще е нужно съгласието на всички членки, включително това на Испания. Сред подкрепящите независимостта съществува и идеята за достъп до общия пазар по норвежкия модел - чрез плащане. Мадрид обаче може да сложи спирачка и пред тази амбиция.", "date": "2017.10.05", "title": "Ще се справи ли Каталуня с независимостта"}
{"url": "http://www.dnevnik.bg/sport/2017/10/05/3054714_real_madrid_oshte_ne_znae_kolko_seriozni_sa_problemite/", "text": "Треньорите и ръководителите на \"Реал\" (Мадрид) са много притеснени заради проблемите на  Даниел Карвахал  със сърцето. Защитникът, който беше диагностициран с увреждане на перикарда (външната съединителна тъканна мембрана на сърцето – бел. ред.) все още не знае кога ще може да се завърне на терена. До голяма степен това се дължи на факта, че всеки пациент реагира различно на лечението. Карвахал ще бъде третиран с различни медиканменти, но за да играе отново то ще трябва изследванията му да не показват никакво увреждане. Според мадридския вестник \"Ас\" бранителят ще може да се върне след три или четири седмици. Това значи, че той ще пропусне мачовете с \"Тотнъм\" в Шампионската лига, но на този етап никой от лекарския щаб на клуба не иска да се ангажира с прогноза. Причината е, че могат да е появят усложнения, ако Карвахал се върне прекалено скоро на терена. До миналия уикенд, когато не игра с  \"Еспаньол\" , Карвахал нямаше пропусната минута през сезона. След завръщането си на \"Саняго Бернабеу\" през 2013 г., 25-годишният Карвахал записа 170 мача за родния си клуб. Той беше заменен от Ашраф Хакими, който направи дебют за \"Реал\" миналата седмица.", "date": "2017.10.05", "title": "\"Реал\" (Мадрид) още не знае колко сериозни са проблемите на Карвахал"}
{"url": "http://www.dnevnik.bg/politika/2017/10/05/3054733_tomislav_donchev_ne_znael_za_naznachenieto_na_brat_mu/", "text": "Кметът на Габрово Таня Христова отрече твърденията на БСП, че в общината са назначавани хора на роднински принцип. От левицата днес представиха поредната схема на \"дрийм тийм\", в случая в община Габрово. От партията съобщиха, че братът на вицепремиера и бивш кмет на Габрово Томислав Дончев - Момчил Дончев, е назначен без конкурс от кмета Таня Христова за управител на общинското звено \"Озеленяване\". Днес на пресконференция Таня Христова заяви, цитирана от БТА, че Момчил Дончев е започнал работа в общината заради професионалните му качества, а вицепремиерът не е знаел за назначението му. По думите ѝ когато научил, Томислав Дончев бил против. Христова заяви, че екипът ѝ се състои от качествени хора, професионалисти, а всяко назначение на общината е законосъобразно. Тя посочи, че озеленяването било дейност, която не изисквала обявяването на конкурс. Кметът попита защо БСП се прицелва точно в Габрово, а отговорът според нея е заради успехите на общината. \"Мога да нося отговорност за всяко свое действие, отказвам да водя предизборна борба в средата на мандата\", каза Христова. Тя коментира и други имена, посочени от БСП днес. По думите ѝ председателката на Районната избирателна комисия (РИК) Мария Недева и съпругът ѝ Момчил Недев не са нейни кръстници, както заявиха социалистите, а са били само свидетели при сключване на гражданския брак през 2001 г. Христова уточни, че Недева е била в РИК много преди управлението на ГЕРБ в общината, а съпругът ѝ работел като юрист в здравната каса още от създаването на институцията. Недев участвал и като експерт по един от общинските проекти, добави кметът. Тя не пожела да отговаря на въпросите дали областният координатор на ГЕРБ Цветомир Михов е свързан с обществените поръчки в местния транспорт.", "date": "2017.10.05", "title": "Томислав Дончев не знаел за назначението на брат му, увери кметът на Габрово"}
{"url": "http://www.dnevnik.bg/sport/2017/10/05/3054738_kilian_mbape_bulgarite_sa_opasni_zatova_triabva_da/", "text": "Новата звезда на френския футбол Килиан Мбапе взе участие в пресконференцията на националния тим на \"петлите\" преди  двубоя с България . В базата на французите в Клерфонтен Мбапе отговаряше основно на въпроси около новия си тим ПСЖ и огромните очаквания към него, а България остана второстепенна тема. Все пак 18-годишният нападател изтъкна, че Франция не очаква лесен мач, а дори напротив, готов е да се бори повече за трите точки. \"Най-важното за нас е да отговорим подобаващо след равенството с Люксембург. Сега трябва да спечелим и двата ни оставащи мача, за да отидем в Русия. Определено има напрежение, но ние футболистите обичаме такива мачове\", каза Мбапе. След равенството 0:0 с Люксембург французите са поставени под голямо напрежение най-вече от медиите в страната. Напомнянето на двубоя от 1993 г. допълнително изнерви \"петлите\". \"Най-важното за нас е да не заспиваме, както срещу Люксембург. Тогава може би бяхме прекалено уверени и много спокойни, а докато се усетим вече не остана време и двубоят свърши. С България трябва да сме агресивни от самото начало и да държим контрола\", каза още нападателят на ПСЖ. Централният защитник Рафаел Варан също сподели очакванията си за мача. Футболистът на \"Реал\" (Мадрид) изтъкна факта, че е играл на стадион \"Васил Левски\", след като гостуваше с клубния си тим през 2014 г. срещу \"Лудогорец\" в Шампионската лига (2:1). \"В България винаги има много фенове, а стадионът им е от старите, с писта около игрището. Със сигурност ще са много мотивирани срещу нас, но това не трябва да ни плаши. Отиваме в София за трите точки\", каза Варан. Той смята, че в лагера на  Франция  няма излишно самочувствие, а голяма амбиция тимът да отговори след слабия си мач с Люксембург.", "date": "2017.10.05", "title": "Килиан Мбапе: Българите са опасни, затова трябва да покажем агресия от началото"}
{"url": "http://www.dnevnik.bg/sport/2017/10/05/3054746_levandovski_stana_golmaistor_1_v_istoriiata_na_polsha/", "text": "Роберт Левандовски вкара хеттрик, а Полша победи с 6:1 Армения в световна квалификация. Двубоят беше значим за поляците, които освен, че се доближиха до класиране за Мондиала в Русия догодина, отпразнуваха и историческо постижение на Левандовски. Нападателят вече е №1 по попадения за родината си с 50. Звездата на \"Байерн\" (Мюнхен) досега беше с един гол зад Влоджимерц Лубански, но успя да изпревари славния нападател, който игра за Полша 1963 и 1980 г. и има 48 гола в 75 мача. Левандовски е с 50 попадения в 90 срещи.  Двубоят в Ереван мина изцяло под диктовката на поляците, които до 25-ата минута вече водеха с 3:0 след гол на Гросицки във втората минута и две попадения на Левандовски (18-ата и 25-ата). В края на първата част Хамбарцуманян върна един гол, но през второто полувреме последваха нови попадения на Блашчиковски, Левандовски и Рафал Волски. За нападателят това беше 15-о попадение в досегашните осем квалификационни мача. Полша води в група Е с 22 точки и в последния си двубой с Черна гора вкъщи се нуждае само от точка, за да си гарантира първото място.", "date": "2017.10.05", "title": "Левандовски стана голмайстор №1 в историята на Полша при победа над Армения"}
{"url": "http://www.dnevnik.bg/photos/2017/10/05/3054747_snimka_na_denia_marsh_za_pravosudie_i_kontraakciia/", "text": "Протест под надслов \"Марш за Европейско правосъдие\" се проведе тази вечер в София. Той събра около 300 души. Началото му беше в 18 ч. пред Съдебната палата. Организаторите от инициативата \"Правосъдие за всеки\" съобщават, че до акцията се е стигнало след като институциите са останали глухи за призивите за диалог с гражданите по жизнено важни за държавата проблеми. Освен това повод за протеста беше и изборът на най-спорната според тях личност в новия състав на ВСС за негов представляващ - Боян Магдалинчев.", "date": "2017.10.05", "title": "Снимка на деня: Марш за правосъдие и контраакция"}
{"url": "http://www.dnevnik.bg/sport/2017/10/05/3054754_iniesta_i_barselona_prizovaha_za_dialog_mejdu/", "text": "Футболният клуб \"Барселона\" и капитанът на отбора Андрес Иниеста призоваха за диалог испанското правителство и местната власт в Каталуня за  разрешаване на кризата . Напрежението между централната власт в Мадрид и най-богатия испански регион ескалира в края на миналата седмица около референдума за независимост на Каталуня. Тогава полицията опита да спря хората да гласуват, а испанското правителство обяви референдума за незаконен. Резултатът беше над 840 души, които се нуждаеха от медицинска помощ след действията на полицията. В четвъртък Конституционният съд на Испания нареди заседанието на каталунския парламент да бъде спряно, след като се планираше обявяване на независимостта на областта. \"Никога не съм си позволявал да коментирам толкова важни неща, които са с голяма тежест за много хора, но сегашната ситуация е изключителна. Имаме нужда хората, които са на власт да започнат диалог помежду си. Направете го за всички нас, тъй като ние заслужаваме да живеем в мир\", призова Иниеста чрез профила си във \"Фейсбук\". Халфът, който е капитан на \"Барселона\" и има 121 мача за нацоналния тим на Испания, вкара победното попадение във финала на световното първенство през 2010 г. Той е един от малкото играчи на каталунците, които са получавали аплодисменти на стадиона на съперника \"Реал\" (Мадрид). \"Барселона\" също излезе с изявление, подписано от президента на клуба  Хосеп Мария Бартомеу , като повтори подкрепата си за независимата комисия за посредничество, диалог и помирение между двете страни. \"Футболният клуб \"Барселона\", като една от водещите институции в страната, изисква да се започне процес на диалог и преговори за намиране на политическо решение на ситуацията в Каталуня. Както и за това да се покаже максимално уважение към желанието на повечето жители на Каталуня да вземат решение за бъдещето си\", гласи съобщението на футболния клуб. От \"Барселона\" определят действията си като дълг към всички жители на Каталуня, които преживяват трудни дни.", "date": "2017.10.05", "title": "Иниеста и \"Барселона\" призоваха за диалог между испанското правителство и Каталуня"}
{"url": "http://www.dnevnik.bg/photos/2017/10/05/3054506_fotogaleriia_svetovnite_snimki_na_denia_-_5_oktomvri/", "text": "Мъж тича под железопътен мост над р. Скулкил във Филаделфия, САЩ.", "date": "2017.10.05", "title": "Фотогалерия: Световните снимки на деня - 5 октомври 2017 г."}
{"url": "http://www.dnevnik.bg/sport/2017/10/05/3054757_iskra_sled_zavariavane_zapali_pojar_na_stadiona_v/", "text": "Стадионът в Нижни Новгород, който ще приеме шест мача от  световното първенство  догодина избухна в пламъци в четвъртък следобяд. Съоръжението, което все още се строи не е сериозно пострадало, увериха от пожарната служба в града. \"В 16.30 ч. при извършване на заваръчни работи в кабините за телевизионните коментатори искра запали полистирола по пода и предизвика пожар. Пламъците не бяха толкова големи, но по-скоро димът наложи да изведем работниците. Всичко обаче беше овладяно още с пожарогасители. Идването на пожарната установи, че няма сериозни поражения\", съобщиха от пресслужбата на \"Стройтрансгаз\" – фирмата, която извършва строителните дейности на стадиона. Това е втори подобен случай в Русия, след като през юни на стадиона във  Волгоград  също имаше пожар. Според организационния комитет на световното първенство \"Русия 2018\", цитиран от ТАСС няма пострадали работници, а дейностите продължават още утре. Стадионът  в Нижни Новгород е един от четирите изцяло нови стадиона за световното първенство. Той се изгражда на мястото, където притокът Ока се влива в река Волга, в близост до исторически център на града. Крайният срок за завършване на стадиона, който ще приеме четири мача от груповата фаза, един осминафинал и един четвъртфинал е декември 2017 г.", "date": "2017.10.05", "title": "Искра след заваряване запали пожар на стадиона в Нижни Новгород"}
{"url": "http://www.dnevnik.bg/biznes/2017/10/05/3054758_transkanada_se_otkaza_ot_proekta_si_za_neftoprovod_ot/", "text": "Тръбопроводната компания \"ТрансКанада\" съобщи, че се отказва от плана да построи  петролопровод, който да пренася 1.1 млн. барела петрол дневно от Западна Канада до рафинерии атлантическото крайбрежие  в щата Тексас, предаде БТА. Ръководителят на компанията Ръс Гирлинг не уточни причините за решението, но растежът в добива от петролни пясъци в провинция Алберта се забавя на фона на спада в цените на черното злато и решителната съпротива на природозащитници в Квебек.  По-рано Гирлинг определи съоръжението като историческа възможност за свързване на петролните ресурси от канадския Запад с потребители в източната част на страната. Петролът би могъл също да се изнася за източното крайбрежие на САЩ, Европа и Азия, допълни той.  Поддръжници на проекта твърдяха, че той е необходим за намаляване на зависимостта от САЩ, към които са насочени 97% от износа на енергийни суровини на Канада. Провинция Алберта има третите по големина петролни резерви в света, със 170 млрд. барела доказани резерви. Същевременно още през 2011 г. срещу проекта на \"ТрансКанада\" се оформи мощна съпротива от страна на природозащитници, които протестираха пред Белия дом с подкрепата на някои от най-влиятелните екоорганизации в САЩ. ", "date": "2017.10.05", "title": "\"ТрансКанада\" се отказа от проекта си за нефтопровод от Канада до Тексас"}
{"url": "http://www.dnevnik.bg/sport/2017/10/05/3054724_mesut_iozil_e_otkazal_da_igrae_za_arsenal_tvurdi/", "text": "Бившият защитник на \"Арсенал\" Мартин Киоун разкри, че  Месут Йозил  е много близо до изхода на \"Емиратс\". Според един от най-добрите защитници в историята на \"артилеристите\" германският национал \"играе по нервите\" на Арсен Венгер, както не го е правил никой друг футболист. \"Той вече е напуснал \"Арсенал\" духом и стои в клуба единствено тялом, не е част от отбора. По-добре ще бъде през зимата Арсен да го продаде и да вземе някакви пари, след като няма да му помогне по никакъв начин\", обясни Киоун пред BBC Radio 5 Live. Според защитника, който спечели 10 трофея с \"Арсенал\" и игра за клуба общо 13 години, плеймейкърът отказва да играе в последно време, измисляйки си контузии. \"Доколкото знам е отказал да пътува за Беларус (\"Арсенал\" игра с  БАТЕ Борисов в Лига Европа ) и е обяснил, че има контузия. За Бога, той игра само девет минути с \"Уест Бромич\", как се е контузил тогава\", каза още Киоун. Йозил игра във всички четири мача в началото на сезона и не пропусна нито минута, но след това или е извън групата или остава на резервната скамейка. Германецът пристигна на \"Емиратс\" през 2013 г. за 42.5 млн. паунда и спечели ФА Къп три пъти – 2013-14, 2014-15 и 2016-17. Наскро плеймейкърът изрази разочарованието си от  бившите играчи на \"Арсенал\" , които го критикуват, а в това число влизаше и Киоун. Според Киоун случаят с Алексис Санчес е съвсем различен, независимо че и чилиецът е с изтичащ договор. \"Алексис обича да играе футбол, мисли само за това. Йозил е друг човек и друг играч\".", "date": "2017.10.05", "title": "Месут Йозил е отказал да играе за \"Арсенал\", твърди Мартин Киоун"}
