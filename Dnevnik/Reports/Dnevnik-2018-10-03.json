{"url": "https://www.dnevnik.bg/sport/2018/10/03/3321391_barselona_se_vurna_kum_pobedite_s_golovo_shou_napoli/", "text": "Барселона\" победи \"Тотнъм\" с 4:2 в най-атрактивния мач от втория кръг на груповата фаза в Шампионската лига, а с гол в 90-ата минута \"Наполи\" нанесе първа загуба на финалиста от миналия сезон \"Ливърпул\" и завърза здраво битката в група С. Лионел Меси отбеляза два гола, а Филипе Коутиньо и Иван Ракитич добавиха по едно попадение за успех на \"Барселона\" на \"Уембли\". Въпреки че беше без петима основни играчи. \"Тотнъм\" два пъти се връщаше в мача чрез Хари Кейн и Ерик Ламела, но не успя да измъкне нещо от испанския шампион. \"Шпорите\" заложиха на висока преса от самото начало на мача, но допуснаха гол само след 92 секунди игра. Меси изненада защитата на домакините с отличен извеждащ пас към Жорди Алба. Вратарят Юго Лорис излезе неразчетено в опита си да пресече подаването, но левият бек на гостите го изпревари и намери Коутиньо на границата на наказателното поле. Бразилецът се възползва от ситуацията и с фалцов удар с десния крак прати топката покрай защитниците пред голлинията. В 28-ата минута \"Барселона\" увеличи преднината си. Меси получи пространство пред наказателното поле и центрира към Суарес, който свали с гърди към Коутиньо. Последва удар, който беше спасен от Лорис, но бразилецът отново стигна до топката и я върна назад към Ракитич, който отбеляза със страхотен изстрел от воле от границата на наказателното поле. До края на първото полувреме \"Барселона\" пропусна още няколко добри ситуации за гол, а в рамките на първите шест минути от втората част Меси два пъти удари гредите зад Лорис. В 52-ата минута \"Тотнъм\" изненадващо се върна в мача. Кейн получи подаване от Ламела в наказателното поле, финтира бранител и с десния крак насочи топката в далечния ъгъл. Само четири минути по-късно Меси върна аванса от два гола на \"Барселона\". Аржентинецът изостри атаката на гостите с пас към левия фланг за Алба. Той центрира по земя в наказателното поле, Суарес и Коутиньо пропуснаха топката, а включилият се от втора позиция Меси отбеляза с удар с левия крак от точката на дузпата. В 65-ата минута \"Тотнъм\" отново намали изоставането си след груба грешка в защитата на \"Барселона\". Ламела отправи далечен изстрел с левия крак, топката рикошира в тялото на Клеман Ленгле и излъга Лорис за 2:3. В оставащи минути играчите на \"Тотнъм\" няколко пъти създадоха напрежение пред вратата на Марк-Андре тер Стеген, но не успяха да стигнат до изравняване. В 90-ата минута \"Барселона\" сложи точка на спора с четвърто попадение. Алба отне топката, напредна по левия фланг и центрира по земя в наказателното поле. Суарес хитро пропусна топката, като позволи на Меси да се озове очи в очи с Лорис и отблизо да го преодолее. \"Барселона\" прекъснаха серията си от три поредни мача без успех и постигнаха втората си победа от два мача в Шампионската лига. \"Интер\" също продължава с пълен актив от шест точки в група В, след като направи обрат от 0:1 до 2:1 при гостуването си на ПСВ (Айндховен). \"Тотнъм\" и ПСВ остават без точка след първите два кръга и сериозно намалиха шансовете си да продължа в следващата фаза. В Неапол \"Ливърпул\" изигра най-разочароващия си мач от началото на сезона и загуби от \"Наполи\" с 0:1. Тимът на Юрген Клоп почти не създаде голово положение пред вратата на съперника. Домакините също стигаха трудно до добри ситуации за гол, но търсеха много по-настоятелно победата и закономерно я постигнаха. През по-голямата част от мача двата отбора водеха здрава битка в центъра на терена. В края обаче \"Ливърпул\" насочи усилията си в това да запази равенството и беше наказан. В 82-ата минута Марио Руи проби отляво и центрира към влезлия като резерва Дрийс Мертенс, който с удар отблизо разтресе напречния стълб. Осем минути по-късно обаче домакините все пак стигнаха до попадение. Андрю Робъртсън изпусна Хосе Кайехон, който центрира по земя към далечната греда. Инсиние беше изпусна и насочи топката в близкия ъгъл. С първата си победа в Шампионската лига този сезон \"Наполи\" събра четири точки и излезе начело в група С. С актив от три точки \"Ливърпул\" разделя второто място с ПСЖ, който  по-рано днес разби \"Цървена звезда\" с 6:1 . \"Mърсисайдци\" завършиха мача с \"Наполи\" без нито един точен удар във вратата. Това се случва на отбора за пръв път в Шампионската лига от 2006 г. Червените записаха трети пореден мач без победа, след като в събота  завършиха наравно с \"Челси\"  във Висшата лига, а три дни по-рано  отпаднаха от сините за Купата на лигата . Резултатите от днес", "date": "2018.10.03", "title": "\"Барселона\" се върна към победите с голово шоу, \"Наполи\" наказа предпазливия \"Ливърпул\""}
{"url": "https://www.dnevnik.bg/politika/2018/10/03/3321262_grajdani_poiskaha_ot_parlamenta_da_vurne/", "text": "Две парламентарни комисии – по образование и за взаимодействието с неправителствените организации, разгледаха днес петицията внесена от Национална гражданска инициатива \"Да върнем ученическите лагери на децата\". В документа се изисква възстановяване на почивните бази на \"Ученически отдих и спорт\" ЕАД , изработване на стратегия за развитието им през следващите 10 години, да се публикуван годишен отчет и т.н. Сред исканията им още са да се назначат педагози в детските бази и да се разработят програми за обучение, които да включват уроци по родолюбие и физическа активност, хайдушки игри, физически натоварвания и движения в природна среда и други. Сред целите на инициативата са посещение на лагерите минимум два пъти годишно, както и да се въведе задължителен ритуал по строяване за химна на България и издигане на българското знаме в началото на деня. Анастас Величков от гражданската иницитива каза пред депутатите, че в лагерите децата плащат 16 лв. на ден, а в хотелите, които се използват за \"зелени\" и \"бели\" лагери, цената е много по-висока всъщност се използвали за да почиват ръководителите, без да има занимания. За това трябвало да бъде популяризирана възможността за използването на тези лагери тъй като хората не били чували за тях. Средствата не е нужно да идват от държавата, а да идват от отдиха, смята Величков. Заместник-министърът на образованието Деница Сачева отговори, че когато е създадено дружеството през 2005 г., в него е имало 165 бази. 115 не са били в състояние да извършват отдих на деца. В момента работят 30 бази и през тях за година са минали над 29 000 деца. Патриотичното възпитание се осъществява в училище, каза още Сачева. Тя добави, че част от предложенията заслужават внимание. За друго от исканията – да се отмени наредбата за училищните екскурзии, Сачева каза, че е отменена от години. Според Милен Михов от \"Обединени патриоти\" (ВМРО) идеята заслужава внимание, тъй като така може да се осигури достъпност до голям кръг деца. Одобри и предложението да се изучават народни танци и другите занимания, които биха осигурили \"почивка наситена с преживявания\". Ивайло Шопски, който се представи, като секретар на инициативния комитет сравни гледането на децата в лагерите с гледането на кокошки от баба му - \"затваряше ги вечер и сутрин ги пускаше из двора\". Той даде пример с база \"Шумнатица\", която стопанисвал. Там всички деца започвали деня строени пред пилона със знамето и химна, след физкултура закусвали, имали физически упражнения, а деня завършвал около лагерния огън, където възрастни облечени в хайдушки дрехи разказвали за исторически събития. Според него субсидията от МОН за дружеството, която е около 1 млн. лв. годишно се харчи нецелево, броя на нощувките се завишава, а фирмите, които изхранват децата са свързани с лица от управлението на държавното дружество. Представител на ученическите съвети изнесе различни данни пред комисиите, че според анкетно проучване 89% от децата били запознати с възможността да почиват в държавните лагери, а 46% били почивали. \"Не мога да си представя, че МОН няма механизми за контрол. Хората са дошли при нас защото са притеснени, нещата не вървят добре. След като от 50 бази стават 30, догодина ще са 20 или 10. Не искам да обяснявам, как във всички ниши се настаняват туроператори\", каза депутатът от БСП Ирена Анастасова, която е преподавател по професия. В крайна сметка бе решено да се създаде работна група с участието на участници в инициативата, която след месец да изнесе доклад пред депутатите.", "date": "2018.10.03", "title": "Граждани поискаха от парламента да върне ученическите лагери и да са задължителни"}
{"url": "https://www.dnevnik.bg/bulgaria/2018/10/03/3321258_prokuraturata_pak_vnese_obvinitelniia_akt_za/", "text": "Специализираната прокуратура внесе отново в Специализирания наказателен съд обвинителния акт по делото за продажба на държавния дял на енергоразпределителното дружество EВН. Досега обвинителният акт е връщан четири пъти от съда заради неясноти и процесуални нарушения, за последен път през март т.г. Отстранени са всички посочени от съда неясноти и процесуални нарушения в първоначалния обвинителен акт, изготвен и внесен в съда от градска прокуратура, се твърди в съобщението на спецобвинението. Оттам допълват, че са прецизирани и обвиненията срещу шестимата привлечени към наказателна отговорност лица. Бившият вицепремиер Симеон Дянков и бизнесменът Иво Прокопиев, който е съиздател на \"Дневник\" и \"Капитал\", са обвинени за извършване на длъжностно престъпление, от което са настъпили значителни вредни последици (близо 28 млн. лева щети на държавния бюджет, твърди прокуратурата). Бившият министър на икономиката и енергетиката Трайчо Трайков е обвинен за това, че като длъжностно лице не е положил достатъчно грижи за повереното му имущество, от което са настъпили вреди в особено големи размери и престъплението представлява особено тежък случай . Трима от привлечените - изпълнителният директор на посредника \"Булброкърс\" Радослав Рачев, Петър Василев и Любомир Евстатиев, са обвинени за съзнателно нанасяне на щети на чуждо имущество в особено големи размери. Става дума за приватизацията чрез борсата на остатъчния дял на електроразпределителното дружество, което обслужва Югоизточна България, през 2011 г. След ЕВН държавата се освободи от дяловете си и в другите две компании: ЧЕЗ - обслужваща Западна България и работещата в Североизточна България по онова време ЕОН. Разследване има само на първата сделка, проведена по критерии, зададени от Агенцията по приватизация и следприватизационен контрол, ръководена по това време от сегашния икономически министър Емил Караниколов. То е започнато през 2014 г.  по сигнал на тогавашния председател на Комисията за финансов надзор Стоян Мавродиев. Предстои Специализираният наказателен съд да насрочи разпоредително заседание по делото.", "date": "2018.10.03", "title": "Прокуратурата пак внесе обвинителния акт за продажбата на държавния дял в ЕВН"}
{"url": "https://www.dnevnik.bg/zelen/2018/10/03/3320999_slunceto_vse_po-chesto_spasiava_iordaniia_ot_lipsata/", "text": "В южната част на Аман стотици панели блестят по покривите на джамиите: Йордания се насочва все повече към слънчевата енергия в опит да намали зависимостта си от въглеводородите, от които тя е лишена и трябва масово да внася. \"Преди плащах 12 хил. до 13 хил. динара годишно за сметки за електричество (17 хил. до 18 хил. щ. долара) и 2000 до 3000 динара месечно (3000 до 4500 щ.д.) през лятото и зимата. Сега сметката ми чувствително е намаляла\", със задоволство заявява имамът Аднан Ухия от джамията \"Хамдан ал Кара\" в Аман. Джамията е била оборудвана със 140 слънчеви панела в началото на годината и това е позволило да произведе близо 44 киловата енергия за около 32 хил. динара (45 700 щ.д.). Това е достатъчно, за да се захранва джамията, посещавана от 1500 вярващи и използваща близо 50 климатика, 35 вентилатора, над 120 лампи, 32 камери, както и микрофони. \"Преди през лятото вярващите се оплакваха от жегата и искаха от нас да засилим климатиците. Днес обаче ни казват да ги намалим, защото им е студено\", разказва грейнал в усмивка имамът с голяма бяла брада. \"Хамадан ал Кара\" е сред 380-те джамии и църкви в кралството, на които има монтирани слънчеви панели, сочат данни на министерството на енергетиката на Йордания. Страната внася 98% от потребявания петрол и отдавна разчита на изкопаемите енергоизточници за задвижването на електрическите си централи, полагайки усилия да намали зависимостта си от черното злато благодарение на чистите енергии. Джамии, училища, хотели В тази полупустинна страна слънцето е основният източник на чиста енергия и през последните години слънчевите панели никнат навсякъде - по покривите на джамии, но и на училища, университети, хотели, както и на заводи и жилищни сгради. Миналата година официално  бяха открити две слънчеви централи  в бежанските лагери Заатари и Азрак, където са настанени хиляди сирийци. В провинция Маан, на 200 км южно от Аман, се изпълняват 11 проекта за зелена енергия, а сред тях е най-голямата слънчева централа в страната \"Шамс Маан\". Управлявана от йорданската компания Kawar Jordan Investments, катарската Nebras Power QSC и японската Mitsubishi, тя е струвала 170 млн. долара и произвежда 52.5 мегавата благодарение на 640 хил. фотоволтаични панела. Според Ханна Заглул, генерален директор на Kawar Energy, филиал на групата Kawar, слънчевата енергия трябва да позволи на Йордания да извоюва енергийната си \"независимост\". \"Йордания може да бъде дом на такива проекти. Тук слънцето грее 320 дни годишно. Резултатите са силно окуражителни и секторът може да създаде стотици работни места\", допълва той пред АФП. \"Бърза промяна\" \"Йордания преживява промяна (...) бърза\", със задоволство констатира министърът на енергетиката на страната г-жа Хала Завати. \"Преди 2012 г. нямахме никакъв регламент, нито закон за този сектор\", казва тя пред АФП. Сега страната има \"мощности за производството на 800 мегавата благодарение на тези ресурси, от които 600 мегавата за слънчева енергия и 200 мегавата за вятърната\". Според министъра \"това се равнява на 1.1 млрд. долара чуждестранни инвестиции\", имайки предвид проекти, които се изпълняват от чуждестранни компании, и представлява 7% от потребяваната енергия в Йордания. На този фон пътят до енергийната независимост остава дълъг. И все пак, до края на 2019 г. г-жа Хала Завати предвижда производството на чиста енергия почти да се удвои до близо \"1500 мегавата\", при чуждестранни инвестиции от \"близо 2.3 млрд. долара\". Целта е да бъдат достигнати \"20% от потребяваната енергия\" в перспективата на 2020 година, продължава г-жа Завати, според която през последните няколко години има значително свиване на разходите за възобновяемите енергии. \"Днес един киловат слънчева енергия струва близо 4 цента, спадайки постоянно\", а това е \"по-малко от половината от стойността на един киловат, получаван от съоръжения, задвижвани от петролни продукти\", отбелязва тя. Бившият държавен министър по икономическите въпроси Юсеф Мансур, който днес оглавява компания Envision Consulting Group, направи следния коментар: \"Трябва да се възползваме от тази чиста енергия, която не е скъпа и е на разположение в големи мащаби\". Днес кралството преживява трудна икономическа ситуация, защото сметката му за петрол продължава да превишава 3 млрд. динара (4.5 млрд. щ.д.) годишно. Сегашните проекти \"допринасят за усилията за балансиране на бюджета. Те ще донесат на страната по-голяма енергийна независимост\", подчертава и той. /БТА", "date": "2018.10.03", "title": "Слънцето все по-често спасява Йордания от липсата на петрол"}
{"url": "https://www.dnevnik.bg/sviat/2018/10/03/3321200_nad_1_trln_dolara_ot_chujbina_sa_preminali_prez_banki/", "text": "Близо 900 млрд. евро, или 1.04 трлн. долара, са преминали през банковата система на Естония между 2008 и 2015 г. Това сочат данни на централната банка в Талин,  предоставени на \"Блумбърг\" . Информацията променя представата за скандала с Данске банк, през чийто естонски клон са преминали съмнителни активи от чужбина за 235 млрд. долара за същия период,  част от тях руски средства . Оказва се, че те са едва около четвърт от чуждестранните активи, преминали през банковата система на Естония. Сходни са данните за две страни с по-голямо от Естония население, Латвия (2.8 трлн. евро) и Кипър (3.4 трлн. евро) за същия период според Европейската централна банка. За Прибалтика проблемът е, че тя до момента имаше желание да се превърне във водещ център за частно банкиране в Източна Европа. Сега се оказва, че регионът има системни проблеми, казва Свен Стумбауер от консултантската компания AlixPartners. \"Най-малък шанс\" Обемът на трансакциите е забележителен, защото икономиката на страната е с размер едва 23 млрд. евро. Той изненада мнозина на фона на миналогодишната оценка на  Института за управление в Базел , според която Естония заедно с Финландия и Литва е с най-малък шанс сред 146 държави да бъде използвана за пране на пари или финансиране на тероризъм. Скандалът с Данске банк  разтърси изоснови  финансовата институция (данните в разследването срещу нея включваха 2007 г., но естонската централна банка данни за въпросната година). Той също така изуми Европа, след като отново показа, че ключови банки системно са си затваряли очите за подозрителни парични движения. Същите проблеми през последните години донесоха глоби на Дойче банк, \"Ай Ен Джи Груп\" и BNP Paribas. \"Не трябва да е изненада, че не всички подозрителни трансакции са минали през \"Данске\",\" смята Килвар Кеслер, който оглавява регулатора за финансов надзор на страната. От друга страна, според Марк Галеоти от Института за международни отношения в Прага \"фактът, че други банки работят по подобен начин, едва ли оневинява Данске банк\". Естонският премиер Юри Ратас каза, че иска да се разкрие \"цялата истина\" около случая. Това означава да бъдат получени и данни каква част от средствата, преминали през банковата система, са изпрани пари.", "date": "2018.10.03", "title": "Над 1 трлн. долара от чужбина са преминали през банки в Естония за 8 г."}
{"url": "https://www.dnevnik.bg/razvlechenie/2018/10/03/3321284_chiniiata_na_buzludja_shte_bude_obiavena_za_pametnik/", "text": "Ще бъде ускорена процедурата за даване на статут на паметник на монумента \"Бузлуджа\". Това съобщи пред \"Фокус\" председателят на фондация \"Бузлуджа\" Дора Иванова като се позова на уверения на зам.-министъра на културата Румен Димитров. Това е условието рушащата се сграда да може да бъде реставрирана с пари от европейските структурни фондове, добави тя. Необходимо е да се направят предварителни проучвания като архитектурно заснемане и конструктивно обследване. \"Областният управител на Стара Загора Гергана Микова отбеляза, че Университетът по архитектура, строителство и геодезия ще извърши необходимите дейности безвъзмездно\", каза Иванова. Преди дни обектът беше посетен от експерти на организацията \"Европа Ностра\" и Института на Европейската инвестиционна банка, които през март определиха т. нар. \"летяща чиния\" за един от седемте застрашени обекта на културното наследство на Европа за тази година. В момента паметникът на Бузлуджа е собственост на областната управа в Стара Загора. През септември 2011 г. Министерският съвет прехвърли правото на собственост на БСП, но тя не я прие, защото нямаше пари за ремонта. През лятото на миналата година обаче БСП  поиска да ползва имота безвъзмездно  10 г., но тогава на свой ред  кабинетът не разреши , защото законодателството вече не го позволяваше.  Интересът към съоръжението, построено на върха през 1981 г. като \"Дом - паметник на Българската комунистическа партия\", през последните години се засилва, особено сред чужденците. Полусрутената сграда обаче е опасна за посещение и от пролетта на тази година  областната управа постави охрана  на съоръжението, за да се избягнат възможни инциденти. Сградата е изоставена 9 години след построяването си - след падането на социалистическия режим през 1989 г. и се превръща в жертва на кражби, вандализъм и сурови метеорологични условия. Прозорците и покривът са силно разрушени, излагайки структурата на атмосферните промени целогодишно, включително на силните снеговалежи. Мозайките в паметника покриват площ от над 1000 кв.м и представят историята на БКП с художествени похвати в стила на социалистическия реализъм. Мозайките на вътрешния кръг са изработени от смалт, а на външния - от естествени камъни, събрани от реките на България. Днес внушителният облик на архитектурата в стил брутализъм, тежката символика и цветните мозайки са силно разрушени, но паметникът привлича нарастващ интерес със своята драматична история, удивителна архитектура и визия на разграбена помпозност.", "date": "2018.10.03", "title": "\"Чинията\" на Бузлуджа ще бъде обявена за паметник, за да бъде реставрирана"}
{"url": "https://www.dnevnik.bg/sport/2018/10/03/3321234_uefa_moje_da_globi_junaited_za_zakusnenieto_na_macha_s/", "text": "УЕФА започна дисциплинарно производство срещу \"Манчестър юнайтед\" заради забавянето на двубоя от Шампионската лига срещу Валенсия във вторник. Срещата започна с петминутно закъснение, като причината е късното пристигане на отбора на стадиона. Заради трафика в Манчестър автобусът на \"червените дяволи\" е пътувал 75 минути от хотел \"Лоури\" до \"Олд трафорд\", като изминатото разстояние е 4.6 км. Мениджърът на \"Юнайтед\" Жозе Моуриньо  хвърли вината за закъснението върху полицията в града, която не е осигурила ескорт до стадиона. От своя страна служителите на реда обясниха, че подобна практика се прави само когато съществува риск за сигурността на играчите. Най-вероятно \"Юнайтед\" ще избегне наказание като първо нарушение на правилата. При второ подобно нарушение клубът ще бъде глобен с 10 хиляди евро, а мениджърът ще бъде един мач под пробация. \"Валенсия\" също ще бъде разследван за закъснението на двубоя. Испанският отбор може да получи допълнително наказание заради проблеми с екипировката и използването на пиротехника от феновете. Двубоят между \"Юнайтед\" и \"Валенсия\" завърши без голове. Равенството увеличи напрежението върху Моуриньо и повдигна още въпроси около  бъдещето му в \" Юнайтед\" . Клубът не се представя добре през сезона, като прави най-слабия си старт във Висшата лига от 29 години насам.", "date": "2018.10.03", "title": "УЕФА може да глоби \"Юнайтед\" за закъснението на мача с \"Валенсия\""}
{"url": "https://www.dnevnik.bg/sviat/2018/10/03/3321308_djef_bezos_e_purviiat_amerikanec_ot_24_godini_stanal/", "text": "Джеф Безос свали Бил Гейтс от класацията на най-богатите американци и стана първият човек със  състояние над 100 млрд. долара , съобщава сп. \"Форбс\". За да влезе човек в този клуб, му е нужно рекордно високото състояние от 2.1 млрд. долара, а средното богатство на участниците е 7.2 млрд. Високата средна сума идва от хората на върха на класацията – половината от цялото богатство е в ръцете на 45-имата първенци. Безос счупи 24-годишния рекорд на Гейтс, който бе на върха от 1994 г. Сега основателят на \"Майкрософт\" е втори, изоставайки с 63 млрд. Във вторник \"Амазон\" (Amazon) съобщи, че  повишава минималната заплата  на всичките си служители в САЩ на 15 долара на час. Промяната влиза в сила от ноември и засяга над 250 000 души, включително наетите временно, на почасова работа и привлечените да помагат в натоварените седмици около големи празници. Космическата компания на Безос  Blue Origin освен това спечели наскоро поръчк а за разработка на ракетни двигатели. Консорциумът United Launch Alliance е избрал нея, за да изгради двигатели BE-4 за бъдещата си ракета Vulcan Centaur. ULA е съвместен проект на \"Боинг\" и \"Локхийд Мартин\" и дава на Blue Origin (една от компаниите, които искат да дадат на хората повече възможности в космоса) възможност за голяма крачка. Досега компанията на Безос, финансирането за която идва от \"Амазон\",  работеше основно по изграждането на малка ракета , с която туристи да излизат в космоса.", "date": "2018.10.03", "title": "Джеф Безос е първият американец от 24 години, станал по-богат от Бил Гейтс"}
{"url": "https://www.dnevnik.bg/biznes/2018/10/03/3321314_srokut_za_podavane_na_oferti_za_koncesiiata_na/", "text": "Срокът за подаване на заявления и оферти за концесионната процедура за \"Летище София\" е удължена с един месец до 22 ноември, съобщиха от министерството на транспорта. Решението е на министъра на транспорта. Заявленията ще бъдат отворени на 23 ноември 2018 г. в 9 часа българско време. Днес обявлението за поправка е изпратено за публикуване в официалния вестник на Европейския съюз. Конкурсът за търсене на концесионер на летище София  беше обявен в началото на юли . Прогнозната оценка на концесията е близо 4 млрд. евро без ДДС. Към кандидатите е заложено изискване, освен да се предоставят съответните услуги на летището, да изградят и трети терминал. За това е определен срок - до десетата година от началото на концесията. Това е поредният опит за концесиониране на летището, като целта на управляващите е да поискат по-голямата част от очакваното концесионно възнаграждение в аванс и с него да покрият дълговете на БДЖ, които междувременно се изплащат с възмездни трансфери от бюджета.", "date": "2018.10.03", "title": "Срокът за подаване на оферти за концесията на \"Летище София\" е удължен с месец"}
{"url": "https://www.dnevnik.bg/bulgaria/2018/10/03/3321300_bivshoto_lice_na_sudebniia_suvet_se_izdigna_bez_konkurs/", "text": "Бившият представляващ Висшия съдебен съвет (ВСС) Димитър Узунов се издигна професионално без конкурс. От 8 октомври той ще бъде административен съдия в Благоевград, информира defakto.bg, което бе потвърдено за \"Дневник\". Узунов е бил командирован на новото място от председателя на Върховния административен съд (ВАС) Георги Чолаков. За желанието да се издигне кариерно се говореше отдавна в съдебните среди. След края на мандата си бившето лице на съвета, известен от разговорите \"Яневагейт\" като \"човекът на Борисов\", се върна като районен съдия в Сандански. Изменение в съдебния закон даде възможността на кадровиците да отидат в различен съд от този, в който са правораздавали, преди да бъдат избрани - стига да е на същото ниво, т.е. районен, окръжен, апелативен или върховен. Единственият вариант пред Узунов бяха районните съдилища, но той не пожела да работи в свръхнатоварения Софийски районен съд например и се върна в Сандански. През лятото пък специализиран правен сайт съобщи, че той е депозирал молба във ВАС да бъде командирован в Административния съд - София-област. Потърсен тогава от \"Дневник\", Узунов заяви: \"Не, не е вярно. Оставете. Недейте да се занимавате с глупости. Оставете ме на мира, моля ви се. Може ли по слухове да правите материали? То вече минава всякаква граница. Прочетох го това, сега какво да ви кажа\", след уточняващ въпрос \"Просто не е вярно, така ли\" той отговори: \"Как ще е вярно? Аз съм си на работа в Сандански. Че аз, ако съм искал, съм щял да остана на работа в органите в София.\" Той не пожела да отговори и на въпроса дали е подавал молба за командироване, като при задаването му затвори телефона. Административните съдилища са с ранг на окръжни, който е по-висок от този на районните съдилища. Мащабна реформа в Административно-процесуалния кодекс (АПК) пък изпрати много повече дела в подсъдността на административните съдилища, като данъчните и тези срещу някои актове на кабинета и отделните министри например. Част от измененията обаче са пратени на Конституционния съд от президента Румен Радев. С три други заповеди Чолаков е командировал още трима административни съдии - в Силистра, Перник и Административен съд - София-град. Командироването наистина не е постоянно назначаване, но често се случва именно командированите съдии да заемат вакантните места, преминавайки конкурс. А и не е известно колко време ще мине, преди да бъде обявен конкурс, докогато командированият се ползва с привилегиите на съда с по-висок ранг.", "date": "2018.10.03", "title": "Бившето лице на съдебния съвет се издигна без конкурс"}
{"url": "https://www.dnevnik.bg/sport/2018/10/03/3321061_s_vnoska_ot_6000_evro_rusiia_napravi_purva_krachka_kum/", "text": "С вноска от 6000 евро Русия направи първа крачка по пътя към възстановяването си като член на Международния параолимпийски комитет (МПК). Страната беше изключена от международните състезания за хора с увреждания след големия допинг скандал през 2016 г. Едно от условията за реабилитирането на Руския параолимпийски комитет е да плати глоба от 257 500 евро. Сумата представлява \"компенсация за финансовите загуби\", които Международният олимпийски комитет е претърпял заради допинг скандала. От организацията обясниха, че това са средствата, отишли за \"разходи, свързани със засилената програма за тестване на руските спортисти, и за разходите на работните групи, които се занимаваха със случая\". Първата вноска е направена след телефонен разговор между вицепрезидента на Руския олимпийски комитет Павел Рожков и изпълнителния директор на МПК Майк Питърс. Въпреки че сумата е малка, в МПК виждат това като знак за готовност от страна на Русия да приключи случая, пише insidethegamez.biz. \"Те заявиха, че за да платят останалите 251 500 евро, се нуждаят от допълнителни документи, които ние им изпратихме вчера\", заяви главният директор на отдела за маркетинг и комуникации в Международния параолимпийски комитет Крейг Спенс. \"На базата на постигнатите договорености Руският параолимпийски комитет направи първите плащания в съответствие с документите, предоставени от нас. РПК ще направи друга серия плащания следващата седмица, след като получи оригиналите на счетоводните документи от МПК\", допълни той. Русия беше изключена от параолимпийското движение в навечерието на игрите в Рио де Жанейро през 2016 г. след публикуването на първата част от доклада \"Макларън\". В нея се твърдеше, че между 2012 и 2015 г. са били прикрити 35 положителни пробив на руски параолимпийци. Във втората част от доклада, която беше публикувана през декември 2016 г., беше обявено, че допинг пробите на шестима руснаци със златни медали от зимните параолимпийски игри в Сочи през 2014 г. са били подменени. В началото на тази година МПК удължи наказанието на Русия. Така страната беше изключена от зимната параолимпиада в Пьонгчанг, а руски спортисти получиха разрешение да се състезават само под неутрален флаг.", "date": "2018.10.03", "title": "С вноска от 6000 евро Русия направи първа крачка към връщане в параолимпийския спорт"}
{"url": "https://www.dnevnik.bg/photos/2018/10/03/3321304_fotogaleriia_purviiat_noshten_morski_polet_na/", "text": "Новият британски боен кораб \"Кралица Елизабет\" (HMS Queen Elizabeth) официално е със статут на самолетоносач, след като самолети F-35B Lightning кацнаха през нощта вертикално на палубата му и после излетяха от рампата.", "date": "2018.10.03", "title": "Фотогалерия: Първият нощен \"морски\" полет на британски F-35"}
{"url": "https://www.dnevnik.bg/biznes/2018/10/03/3321331_imame_djentulmenski_obeshtaniia_ot_verigite_za_cenata/", "text": "Имаме джентълменски обещания от търговските вериги да продават хляба без печалба, каза днес по БНТ министърът на земеделието Румен Порожанов. Той допълни, че няма писмени споразумения. Според Порожанов и сега повечето търговски вериги не печелят от най-масовия хляб. Той поясни, че не очаква това споразумение с големите търговци да се отрази на малките. По повод  предложението на ВМРО  за основните хранителни продукти да има точно определени ставки за печалба на производител и търговец земеделският министър каза, че пазарът не предполага подобна намеса.", "date": "2018.10.03", "title": "Имаме джентълменски обещания от веригите за цената на хляба, обяви министър Порожанов"}
{"url": "https://www.dnevnik.bg/sport/2018/10/03/3321319_sudut_v_hurvatiia_othvurli_obvineniiata_sreshtu_luka/", "text": "Общинският наказателен съд в Загреб обяви, че е отхвърлил обвиненията в даване на фалшиви показания срещу футболиста на \"Реал\" (Мадрид) Лука Модрич. От съда не дадоха обяснение за решението си, което може да бъде обжалвано от прокуратурата. Според обвинението  най-добрият футболист в света за миналия сезон  е дал фалшиви показния пред съда във връзка с делото срещу  бившия президент на \"Динамо\" (Загреб) Здравко Мамич . Наскоро същите обвинения бяха повдигнати и срещу друг хърватски национал -  защитника на \"Ливърпул\" Деян Ловрен . Местното законодателство предвижда затвор до пет години за даване на фалшиви показания пред съда. Модрич е свидетелствал миналата година по делото срещу Мамич, неговия брат и бивш треньор на \"Динамо\" Зоран Мамич, бившия изпълнителен директор на Хърватската футболна федерация Дамир Върбанович, както и данъчен инспектор. Четиримата са обвинени в източването на повече от 15 милиона долара и укриване на данъци чрез трансфери на футболисти. Един от разследваните трансфери беше на Модрич  от \"Динамо\" в \"Тотнъм\" през 2008 г. Четири години по-късно хърватският полузащитник беше купен от \"Реал\" (Мадрид) за 50 милиона евро. Прокурорите обвиняват Модрич, че когато е бил разпитан в съда през 2017 г., той е излъгал, че е подписал анекс към договора си с \"Динамо\" за условията при бъдещи трансфери, докато все още е играел в Хърватия. Твърди се обаче, че когато обаче е бил разпитван при разследванията на службата за борбата с корупцията през 2015 г., играчът е казал, че анексът е подписан след преминаването му в \"Тотнъм\". Модрич преминава през най-силната година в кариерата си. Той спечели трета поредна купа в Шампионската лига с \"Реал\" (Мадрид) и помогна на Хърватия да стигне до исторически финал на световното първенство. Полузащитникът беше избран за най-добър играч на мондиала в Русия, а през август и септември спечели наградите за футболист на годината на ФИФА и УЕФА за футболист. На 8 декември ще бъде връчен и най-престижният приз - \"Златната топка\", за който хърватинът отново ще бъде фаворит №1.", "date": "2018.10.03", "title": "Съдът в Хърватия отхвърли обвиненията срещу Лука Модрич"}
{"url": "https://www.dnevnik.bg/sviat/2018/10/03/3321336_nai-skupoto_uiski_e_prodadeno_za_pochti_1_mln_evro/", "text": "Аукционната компания  \"Бонамс\"  продаде на търг в Единбург бутилка уиски за рекордните 848 хиляди паунда (почти 956 хиляди евро), с което подобри рекорда, поставен през май в Хонконг. Тогава за бутилка уиски бяха платени 814 081 паунда. Предварителната оценка на специалистите бе, че бутилката би трябвало да постигне в наддаването цена между 700 хиляди и 900 хиляди паунда. Става дума за напитка, която е наричана \"Светият граал\" на уискито. Това е   - изключително рядка серия, която е престояла в бъчва 60 години, след което е бутилирана. Валерио Адами е един от двамата художници, на които компанията   възлага да нарисуват по 12 етикета за всяка от ексклузивните 24 бутилки. Освен известният в средите на поп арта италианец, другият художник е сър Питър Блейк. На търга през май в Хонконг бе продадена и една бутилка с етикет от Блейк срещу 751 703 паунда Бутилката от днешото наддаване е в специално поръчана опаковка от дърво и месинг, като досегашният собственик я е купил през 1994 г. директно от спиртоварната на   срещу неизвестна сума. Не е известно колко от 12-те бутилки с етикети на Адами са оцелели до днес. Знае се, че една е унищожена в земетресение в Япония през 2011 г. и се предполага, че поне една друга е била отворена и изпита.", "date": "2018.10.03", "title": "Най-скъпото уиски е продадено за почти 1 млн. евро"}
{"url": "https://www.dnevnik.bg/sport/2018/10/03/3320675_valensiia_otkradna_tochka_ot_manchestur_junaited_kato/", "text": "Манчестър юнайтед\" продължи с неубедителното си представяне и в Шампионската лига, след като вече няма победа в четири последователни мача. \"Червените дяволи\" завършиха 0:0 с \"Валенсия\" на своя \"Олд Трафорд\" в мач от група Н на турнира. Тимът на Жозе Моуриньо изигра поредния си двубой, в който допусна много колебания. Играчите на \"Юнайтед\" действаха без никакво настроение и на моменти инертно. Независимо че отправиха общо 18 удара в мача \"червените дяволи\" нямаха толкова чисти положеиня, с които да вкарат гол. Поставеният под напрежение Жозе Моуриньо направи четири промени в състава от поражението от \"Уест Хем\" през уикенда. Дори и те обаче не донесоха освежаване в тима му. Алексис Санчес се завърна на терена, но с нищо не успя да се отличи. В началото \"Валенсия\" беше по-опасният тим, като беше много добре органзиран в защита и играеше по-опростено. \"Прилепите\" разичтаха на бързите Гонзало Гедеш и Родриго, които използваха много добре празните пространства, които им се откриха. Чистите положения за \"Юнайтед\" бяха най-вече от статични положения. При едно от тях след удар от свободен удар Погба беше близо до гол, но вратарят на \"Валенсия\" Нето се прояви отлично. В 67-ата минута \"прилепите\" пропуснаха голям шанс, когато Бачуай не успя да преодолее Давид Де Хеа. След два мача \"Юнайтед\" е на второ място в група Н с четири точки, а водач е \"Ювентус\", който постигна втора победа. \"Валенсия\" е трети с една точка, а последен е \"Йънг Бойс\" без точков актив. В мач от група Е петкратният европейски клубен шампион \"Байерн\" (Мюнхен) завърши 1:1 у дома с \"Аякс\". Баварците не бяха на ниво през всичките 90 минути, а попаденията на \"Алианц арена\" паднаха през първата част. Матс Хумелс откри за домакините в четвъртата минута след подаване на Ариен Робен. \"Аякс\" обаче изравин в 22-ата минута, когато друг защитник – Мазрауи се разписа след асистенция на Душан Тадич. В другия мач от групата \"Бенфика\" победи АЕК с 3:2 в много драматична среща в Атина. \"Орлите\" от Лисабон поведоха с 2:0 до 15-ата минута с попадения на Харис Сеферович и Алекс Грималдо, но домакините изравниха чрез Клонаридис, който се разписа в 53-ата и 63-ата минута. Четвърт час преди края Семедо вкара още веднъж и донесе трите точки на своя тим. Победата беше още по-ценна за \"Бенфика\", след като през втората част тимът игра с човек по-малко. След две срещи \"Байерн\" и \"Аякс\" са с по четири точки, а \"Бенфика\" има три.", "date": "2018.10.03", "title": "\"Валенсия\" открадна точка от \"Манчестър юнайтед\" на \"Олд Трафорд\""}
{"url": "https://www.dnevnik.bg/skorost/2018/10/03/3320697_fotogaleriia_premierite_na_avtosalona_v_parij_-/", "text": "С втория от двата дни за пресата днес продължава работа автосалонът в Париж. Ето кои са най-интересните премиери сред серийните модели. Салонът ще се запомни с представянето на първия сериен електрически автомобил на  .", "date": "2018.10.03", "title": "Фотогалерия: Премиерите на автосалона в Париж - серийните модели"}
{"url": "https://www.dnevnik.bg/sviat/2018/10/03/3320548_gospodin_prezident_pochakaite_suvetnicite_na_trump_go/", "text": "Моля Ви, господин президент, почакайте!\" - в навечерието на междинните избори в САЩ съветниците на Доналд Тръмп използват тази реплика с надеждата президентът да се въздържа от действия, които възнамерява да предприеме, но които може да попречат на републиканците на 6 ноември. Президентът даде да се разбере, че ако трябва, държавата ще спре работа, за да получи пари за отдавна исканата от него стена по границата с Мексико. Той говори и за възможност да се освободи от заместник главния прокурор Род Розенстайн или от главния - Джеф Сешънс. От месеци се спекулира, че може да предприеме някакви действия и срещу специалния прокурор Робърт Мюлър. Но до междинните избори, които все повече се очертават като предизвикателство за републиканците, остават само 35 дни. Затова и хората от обкръжението на Тръмп се опитват да накарат президента да сдържи още съвсем малко поривите си с надеждата да спрат гнева му до изборния ден. Засега Тръмп до голяма степен се вслушва в това послание. Миналата седмица той подписа закон за бюджета, който ще отложи спиране работата на държавните институции поне до 7 декември и прие искането на ръководството на Републиканската партия и съветниците да отложи политическия сблъсък за стената по  границата с Мексико . Тръмп даде да се разбере, че Сешънс няма защо да се притеснява за поста си поне до изборите. И макар заради сензационния материал на вестник \"Ню Йорк таймс\" да се задава много рискована среща между Тръмп и Розенстайн, президентът заяви, че засега възнамерява да запази заместник главния прокурор. Миналата седмица Тръмп даде сигнал, че вероятно ще отложи предприемането на някакви действия срещу  Розенстайн . Той заяви, че \"наистина предпочита\" да го запази. Това стана, след като Розенстайн опроверга съобщенията в медии, че е обсъждал вариант президентът да бъде записван тайно и след това да бъде използвана 25-ата поправка на конституцията, за да бъде Тръмп отстранен от длъжност. Някои хора от обкръжението на президента смятат, че изнесеното от вестника е достатъчно основание президентът да се раздели с Розенстайн дори на финалната права преди изборите. Но през последните дни, изглежда, у президента се е затвърдило мнението, че е по-добре да изчака. Една от задачите на Тръмп преди изборите е да направи така, че номинираният от него кандидат за Върховния съд  Брет Кавано , който има сериозни проблеми, да заеме поста в съда, преди избирателите да са отишли до урните. Самият президент призна, че се съобразява с момента. Тръмп беше призован да има предвид възможните политически последици, ако републиканците не съумеят да запазят мнозинството си в долната и горната камара на Конгреса. От обкръжението му предупредиха, че ако демократите установят контрол над Конгреса, за управлението му има риск от безкрайни разследвания,  дори от импийчмънт . След като първоначално Тръмп не показваше особен интерес към това да използва политическата си позиция, за да помага на кандидати на републиканците за междинните избори, сега той е започнал все повече да насочва вниманието си към предизборните кампании по места, казват негови сътрудници. По думите им президентът разглежда изборите като референдум за управлението си и затова предприема все по-агресивна кампания за оказване подкрепа на републиканците. След вълната от оттегляния, прекрояването на избирателните райони и засиления  ентусиазъм на демократите  правителството все повече се безпокои, че може да загуби долната камара на Конгреса. Съветниците се опасяват, че действията на Тръмп може да навредят и евентуално да торпилират кампаниите на изпитващи трудности кандидати на републиканците - особено в колебаещите се райони, където населението е съставено или от независими избиратели, или от умерени избиратели на Републиканската партия, отдръпнали се от президента. Една от другите драми, които екипът му иска да избегне до ноември, е свързаната с действия срещу Сешънс или Мюлър. Тръмп от месеци негодува срещу своя главен прокурор, комуто така и не прости, че се оттегли от разследването за намеса на Русия в президентските избори. Въпреки нееднократните словесни нападки на Тръмп Сешънс даде да се разбере, че няма никакво намерение да напуска поста си. Макар републиканците да се опасяваха от възможността президентът да предприеме действия, наскоро някои загатнаха, че след изборите той ще възприеме друг подход. Белият дом от своя страна се опитва да забави реакцията на Тръмп по отношение на продължаващото разследване на Мюлър за намеса на Русия в изборите. През последните месеци гневът на президента заради разследването се засили. Тръмп смята, че Мюлър е пристрастен, превишава правомощията си и може да заплаши негови близки роднини и по-специално най-големия му син. Тръмп нееднократно изрази недоволство, че това разследване трябва да бъде ограничено, но всеки път беше убеждаван от най-близките си съветници, включително от адвоката си Руди Джулиани, да не предприема подобна стъпка. /БТА", "date": "2018.10.03", "title": "Господин президент, почакайте: съветниците на Тръмп го възпират преди изборите"}
{"url": "https://www.dnevnik.bg/evropa/2018/10/03/3319642_es_zapochva_da_gubi_turpenie_i_zasilva_natiska_sreshtu/", "text": "Европейският парламент ще обсъди днес състоянието на правовата държава в Румъния, след като през последните месеци постави същия въпрос пред Полша и Унгария. Повод за  притеснение  станаха опитите на управляващите да прокарат спорна съдебна реформа, както и използваното насилие при потушаването на  масовите протести през август . Не за пръв пътевропарламентът повдига въпроса за върховенството на закона в Румъния. Той бе разгледан и през февруари след масови улични протести заради промените в съдебната система и правилата за конфликт на интереси, приети от депутатите. През януари Европейската комисия предупреди за последствията от гласуваните изменения на законите за борба с корупцията. Предвижда се европарламентът да приеме резолюция през ноември. Къде остана \"забележителният напредък\" В понеделник зам.-председателят на еврокомисията Франс Тимерманс предупреди румънското правителство, че може да стигне до съд, ако продължи с политиките за разхлабване на борбата срещу корупцията, предаде Balkan insight. Румъния все още има шанс да се откаже от законодателните промени, които застрашават борбата срещу корупцията, но Европейската комисия няма да се поколебае да отнесе Букурещ пред съд, ако правителството остане глухо за всички предупреждения, заяви Тимерманс в понеделник пред Комисията по права на човека и граждански свободи в европарламента. \"В миналото Румъния постигна напредък, понякога дори забележителен напредък, но се движи назад по начин, който може да навреди не само на румънската демокрация, но и на мястото, което Румъния си е изградила като член на ЕС през последните години\", настоя Тимерманс. Лидерът на управляващите социалдемократи Ливиу Драгня отговори: \"Трябва да призная, че съм много разочарован от тази позиция, защото никога не съм си представял, че една държава - членка на ЕС, може да бъде третирана по този начин толкова брутално\". Нов проблемен фронт за ЕС? Проблемите в Румъния идват на фона на още по-сериозната ситуация с върховенството на закона  в Полша и Унгария . И срещу двете държави е задействана процедура,  която може да доведе до  отнемането на правото им на глас в ЕС. Ден преди на 12 септември Европейският парламент да гласува за започване на процедурата срещу Унгария, случаят с Румъния също е бил обсъждан от редица евродепутати, пише Ана Мария Лука от  Балканската мрежа за разследваща журналистика (BIRN) . На 13 септември лидерите на политическите групи са призовали премиера Виорика Дънчила да отговаря на въпроси за върховенството на закона в пленарната зала днес. В  речта си за състоянието на съюза  през септември Юнкер не спомена конкретно Румъния, но заяви, че има проблем с върховенството на закона в няколко държави членки. Пред румънска телевизия той обаче коментира: \"Ако днес бях говорил за Румъния, посланието нямаше да е напълно позитивно\". \"Оставам с впечатлението, че се води огромен противоречив дебат в Румъния между президента и правителството и части от парламента. Дали наистина имам чувството, че всичко е наред в Румъния? Не\", допълни той. Според Оана Попеску, директор на базирания в Букурещ институт за външна политика Global Focus, за разлика от случаите с Унгария и Полша в Румъния все още има надежда, защото правителството в Букурещ \"е по-чувствително към външния натиск, отколкото тези в Будапеща и Варшава.", "date": "2018.10.03", "title": "ЕС започва да губи търпение и засилва натиска срещу Румъния"}
{"url": "https://www.dnevnik.bg/bulgaria/2018/10/03/3320561_dnevnik_tursi_reporteri/", "text": "Дневник\" търси репортери, които умеят да откриват новини, колкото и дълбоко да са скрити. знаят как да задават въпроси и не се отказват, докато не получат отговори. Репортерите, от които \"Дневник\" се нуждае, трябва да уважават фактите, да са любопитни, наблюдателни, добре осведомени, да се ориентират бързо. Трябва да пишат интересно и грамотно и да се подготвят за всяко събитие, което ще отразяват, независимо дали изглежда голямо или незначително. Ако имат тези качества - ще се присъединят към екипа - срeда на добри колеги и професионалисти. - могат да създават или редактират текст до кратко и ясно съдържаниe - могат да предават новина в 140 знака - английският език е задължителен, а всеки друг се оценява като предимство - познават \"живота\" в социалните мрежи - интересът към заснемане на видео- и фоторепортажи е предимство Можете да кандидатствате за съответната позиция, като изпратите CV и мотивационно писмо на адрес:   до  ., като посочите, че кандидатствате за позицията \"репортер\".", "date": "2018.10.03", "title": "\"Дневник\" търси репортери"}
{"url": "https://www.dnevnik.bg/sviat/2018/10/03/3319852_maikul_ignatief_rektor_na_ceu_ochakvah_es_da_e/", "text": "Това каза ректорът на ЦЕУ Майкъл Игнатиеф по време на Фестивала на хуманитарните науки във Виена в края на миналата седмица. \"Дневник\" разговаря с него преди лекцията му \"ЦЕУ: Битката за академична свобода през 21 г.\". Преди година и половина спорен закон, свързван с конфликта на премиера Виктор Орбан с американския милиардер Джордж Сорос,  заплаши бъдещето на финансираната от Сорос институция . ЦЕУ  се обърна към властите в щата Ню Йорк за помощ  и те договориха сделка с Будапеща, но кабинетът на Орбан отказва да я подпише. През пролетта университетът обяви, че ще отвори кампус във Виена, и породи въпроса дали напускането на Будапеща не е неизбежно, макар тя ( за разлика от фондация \"Отворено общество ) да твърди, че не е. Игнатиеф призова канцлерите Ангела Меркел и Себастиан Курц и френския президент Еманюел Макрон да кажат на Орбан \"някоя дума за християндемокрацията в Европа, върховенството на закона и академичната свобода,\" преди се наложи ЦЕУ да напусне Будапеща след няколко месеца.  - Път към възможности е. Виена е международен град, тук има международни изследователски организации и институции. Искаме да поддържаме централата си в Будапеща, защото сме там от 25 г. и за нас е въпрос на принципи. Искаме да останем и да сме лъч светлина там. Мисля обаче, че отварянето на нов кампус ни дава възможност да се разраснем и да се възползваме от това, което прави Виена столицата на този регион. - Битката тече 15 месеца. Гордеем се, че отстояваме позициите и интересите си. Не мисля, че е приключила. Унгарското правителство може да иска да изпрати сигнал, че е част от християндемократическото семейство, вместо да излезе от него. В такъв случай ще ни позволи да останем. Ако иска да изпрати друг сигнал, няма да останем. Този спор винаги е бил политически. Няма нищо общо с образователните ни квалификации, тъй като правителството не е казвало подобно нещо, напротив. Всички признават, че сме сериозна и добра академична институция. Заложници сме в политически спор между правителството и г-н Сорос и все още мисля, че има шанс правителството да разбере, че не е добре за Унгария, а и за самото него да ни изгонят. Ще видим. Има време до Коледа. Но ако не я подпише, от 1 януари няма да можем да приемаме нови студенти. - Сегашното законодателство изисква да имаме двустранно споразумение между щата, от който идваме, и унгарското правителство. В нашия случай това е щатът Ню Йорк. Губернаторът му състави екип, направиха го и унгарците. Нас ни нямаше на масата, преговорите бяха между държава и (щат) четири месеца миналата година. Договори се споразумение, на масата е и единственото, което иска, е подпис. Получим ли един подпис от унгарското правителство, всичко е уредено. Но те не са го подписали, а минаха близо 14 месеца, откакто договориха решението. - Искат да имаме образователни дейности в щата Ню Йорк и ние казахме: \"Добре\". Така че предвиждаме ЦЕУ да стане университет с три кампуса - в Ню Йорк, Будапеща и Виена - но искаме централата да остане в Будапеща. - Ще видим. Според мен няма какво повече да искат от нас. Ние сме качествена, сериозна академична институция с добра репутация. Носим добро на Будапеща и Унгария и позицията ни е: \"Оставете ни на мира!\" - Не. Адвокатите ни посъветваха, че сме изложени на голям риск. Това е много сериозен закон, който криминализира всичко, което насърчава миграцията. Адвокатите и данъчните ни съветници ни казаха, че има риск за бюджета ни и докато не изясним какъв е точно, трябва да спрем операции. Но не мисля, че ако това беше \"маслинова клонка\", би имало значение, а и не го замисляхме така. Просто защитавам институцията. - Исках да намаля температурата. Г-н Орбан направи нещо изключително - по време на речта си в Европейския парламент той каза, че е гледал сайта ни. Помислих си: \"Премиерът е гледал уебсайта ни. Чудесно!\" Бяхме донякъде поласкани. Помислих си: ако гледа сайта, защо не дойде в университета да посети някои от нашите лекции, бихме го приветствали. Особено предвид че мислим изследванията на пола за добра дисциплина и той може да я намери интересна. Може да не сме съгласни за много неща, но той винаги е добре дошъл. Премиерът е зает човек, не очаквам да се появи скоро. Поканата обаче остава и беше сериозна, а не шега. - Очаквах европейските институции да са по-ефикасни, отколкото бяха. Затова няма да се извиня, че бях критичен. Това е скандална ситуация. Европейска страна членка, която сериозно затруднява работата ни и може да се наложи да напуснем столицата и да отидем другаде. Не трябва да се случва нито в София, нито във Виена, нито в Париж, нито другаде. Това е заплаха: ако едно правителство го направи, може да го стори всяко от другите. Докъде ще стигнем? Затова понякога съм много остър в оценката си. Мисля, че това е тест на европейските ценности и е важно да се приложат европейските ценности. - Да, но това само подчертава същността на академичната свобода като въпрос в цяла Европа. Разбираме, че има определени проблеми във Виена, но и извън Австрия - в Германия, Франция, Великобритания. Важно е да се отбележи, че преди 5 или 6 г. заплахата за европейските ценности беше тази срещу медийния плурализъм и върховенството на закона. Сега все повече е срещу автономията и независимостта на университетите, а следователно - и на независимата мисъл. Това е проблем за цяла Европа. Г-н Орбан води, но всеки може да го последва и всяка държава трябва да наблюдава с безпокойство, включително България. - Всъщност те ни оказват изключителна помощ през цялото време. Ясно показаха, че искат тази американска институция да остане в Будапеща и ние сме им благодарни. И, да, става дума за администрацията на (президента Доналд) Тръмп и сигналите, които изпраща в Будапеща, са ясни. - Имам възможност да назначавам - току-що го направих с 10 нови преподаватели. Мога да задържа служителите - не е имало напускания отвъд нормата - и имаме нов курс от 89 държави. Ние сме най-плуралистичната институция в Европа - сигурен съм, че имаме и от България, обичаме и вас и искаме още от вас. Това са основните признаци на живот за един университет - колко души може да наеме, колко да задържи и колко студенти да приеме. По тези показатели сме добре. Но това не може да продължи, имаме нужда от стабилност. Създава напрежение за всички, които работят там, а и несигурност. Стигаме до последното действие на тази история. Ако правителството не промени законодателството, не мога да приемам нови студенти в Будапеща след 1 януари. Все още се надявам, че можем да достигнем споразумение с правителството, този въпрос да бъде изчистен и всички да се върнем към работата си. Ще отворим кампус във Виена, каквото и да се случи, но искам да мога да оставя централата в Будапеща. - Не, но правителството взе мерки срещу академията на науките и пое политически контрол върху част от бюджета ѝ. Това е проблем за Централна и Източна Европа, защото способността за осъществяване на изследвания от световна класа зависи от капацитета за независимост от политическа намеса. Ако на г-н Орбан всичко това му се размине, ударът ще е не само по унгарската наука: Ще е прецедент за цяла Цeнтрална и Югоизточна Европа. Не става дума само за нас - причина да получаваме подкрепа от академичните институции в Унгария е, че те си мислят, че ако днес тръгнат срещу ЦЕУ, утре ще го направят срещу тях. Битката ни е за унгарския академичен живот като цяло и се гордея, че се боря и от името на други. Имам нужната независимост, за да го правя - не получавам нищо от унгарското правителство. Като частен университет мога да си го позволя, но говоря и от името на други институции, защото те са наши партньори, приятели, непрекъснато идват при нас, заемат книги от библиотеките ни, посещават наши конференции. - Имаше много смели декларации от шест или седем унгарски университета, от академията. Седем хиляди души демонстрираха по улиците на Будапеща на 27 май 2017 г., стана много известна, най-голямата демонстрация в Унгария от много време. Не ги организирахме, те просто излязоха. Но бяхме трогнати. Мисля, че много хора в Будапеща биха искали да останем, както го искаме и ние. - Медиите се промениха. Има само 2-3 свободни и не говоря за либерални издания. Второ, и това не е политическо изявление, отчайващ е начинът, по който се иззема възможността за състрадание. Режимът иска да убеди унгарците, че дори един бежанец да приемат, е проблем и че не унгарците не дължат нищо, никакво състрадание или солидарност, милосърдие - все християнски ценности - на никого извън границите. Последиците за обществото са сериозни дългосрочно. Политиката има огромен ефект върху емоциите на хората. Това означава, че щедростта се свързва с предателство към нацията. Ужасно е - няма причина, ако си щедър към непознат, да предаваш страната си, но така се свързват нещата, срамно е. Женен съм за унгарка, идвам в страната от 25 г., привързан съм към нея и имам огромно уважение към интелектуалните ѝ традиции, произвела е изключителни учени, икономисти, математици, музиканти. Би било ужасно, ако нещо от това се изгуби. - Има унгарски елемент в случващото се. Например слабостта, изтощението и разделението на опозицията, преходът от елита на прехода през 90-те към друго поколение, много по-националистически елит. Орбан не просто развива тези тенденции - той е на власт и остава там, защото ги разбира, той е много изкусен политик. Ставаме свидетели обаче и на глобални тенденции. Светът отговаря на ужаса на 11 септември 2011 г., финансовата криза от 2008 г., политическите ефекти на неравенството, които се натрупват от 70-те г. насам. Политиката на консенсуса, довела Меркел на власт, рухна. Политическите системи са неспособни да сдържат гнева и разочарованието, създадени от икономическата нестабилност, неравенството и страха от \"другия\", задействан не само от масовата миграция, но и от тероризма с много жертви. Ако съберете всичко това, на либералнодемократичните системи е трудно да се адаптират. Добавете най-голямата комуникационна революция след Гутенберг. Тя отнема от властта на всички посредници - политически партии, редактори, вестници, съдилища, университети - всеки, който посредничеше и контролираше знанието. Властта тръгна към хората, които имат това устройство в ръцете си. Системата на авторитетите вече не е същата. Как да сме изненадани, че политиците ни са изправени пред толкова трудности? Дори не споменах климатичните промени. Но не вярвам, че демокрацията е мъртва, нито че либералните алтернативи на консерватизма са мъртви. Бях в политиката, не се справих много добре, но се уверих, че трябва да се намерят решения, които да отговарят на сегашните нужди на хората.", "date": "2018.10.03", "title": "Майкъл Игнатиеф, ректор на ЦЕУ: Очаквах ЕС да е по-ефикасен срещу Орбан"}
{"url": "https://www.dnevnik.bg/sport/2018/10/03/3320780_barselona_shte_opita_da_se_vurne_kum_pobedite_s/", "text": "След неочаквана серия от три поредни мача без успех в Ла Лига \"Барселона\" ще опита да се върне на победния път с гостуване на обезкървения \"Тотнъм\". Английският отбор посреща шампиона на Испания от 22.00 часа в един от ключовите двубои в група В на Шампионската лига. По същото време в Айндховен ПСВ приема \"Интер\" в другия мач от групата. \"Интер\" и \"Барселона\" спечелиха първите си срещи и нови победи на двата отбора отрано ще ги доближат до класиране за осминафиналите на турнира. \"Барселона\" започна сезона с шест победи в първите си шест официални срещи. Последва обаче неочакван спад в представянето на тима, воден от Ернесто Валверде. В рамките на седмица каталунците записаха домакински равенства с \"Жирона\" (2:2) и \"Атлетик\" (Билбао) (1:1) и загуба от аутсайдера \"Леганес\" (1:2). В последните дни медиите в Испания поставиха под въпрос поста на Валверде. В Каталуня дори се заговори, че клубът е намерил заместник на испанеца в лицето на бившия нападател на тима Тиери Анри и вече води преговори с него. \"Дори да печелиш всичко, ще има гласове на недоволство. Всеки тук знае какви са изискванията към нас и трябва да живеем с това. Когато не постигаш резултати, винаги търсиш причините. Дали защото си допуснал грешки, дали защото противникът се е справил добре. Предстои ни важен мач, в който можем да компенсираме за слабите игри в последните мачове. Всички се чувстваме добре и знаем какво трябва да направим, за да спечелим\", каза Валверде преди мача. Ситуацията за \"Барселона\" изглежда улеснена от факта, че \"Тотнъм\" няма да може да разчита на петима свои основни играчи - Деле Али, Кристиан Ериксен, Ян Вертонген, Муса Дембеле и Серж Орие. Те ще бъдат извън игра поне до края на паузата за национални отбори този месец. \"Намираме се в период, в който нямаме късмет с контузиите. Но не се чувстваме като жертви. Трябва да бъдем силни. Всеки играч трябва да вярва, че може да победи. Предстои ни вълнуващ мач срещу отбора, който притежава най-добрия футболист в света. Футболът не е драма, а игра, в която трябва да бъдеш фокусиран, конкурентен и да се наслаждаваш\", каза мениджърът на \"Тотнъм\" Маурисио Почетино. Според него всички в отбора трябва да си помагат един на друг, за да могат \"шпорите\" да измъкнат нещо от мача. Аржентинецът очаква максимални усилия от всички в състава, за да бъде спрян Лионел Меси, който има цели осем гола от началото на сезона. \"Много е просто. Трябва винаги да сме близо до него, когато получава топката. Ако му дадем пространство, ще ни накаже. Това, от което имаме нужда, е играчите да си помагат един на друг. Трябва да сме готови да се жертваме и да изразходим много енергия\", каза още Почетино. В същото време Валверде заяви, че не очаква мачът да е по-лесен при отсъствието на толкова ключови играчи в състава на \"Тотнъм\". \"Знаем, че те имат контузени играчи, но очакваме най-доброто от тях. Знаем кои са силните им страни в атака и защита. Още когато жребият беше изтеглен, очакваме трудни мачове и този определено ще е от тях\", допълни треньорът на \"Барселона\". Мачовете днес 22.00 ч. \"Атлетико\" (Мадрид) - \"Брюж\" 22.00 ч. \"Борусия\" (Дортмунд) - \"Монако\" 22.00 ч. ПСВ (Айндховен) - \"Интер\" 22.00 ч. \"Тотнъм\" - \"Барселона\" (bTV Action) 19.55 ч. ПСЖ - \"Цървена звезда\" (bTV Action) 22.00 ч. \"Наполи\" - \"Ливърпул\" (Ринг) 19.55 ч. \"Локомотив\" (Москва) - \"Шалке\" (Ринг) 20.00 ч. \"Порто\" - \"Галатасарай\"", "date": "2018.10.03", "title": "\"Барселона\" ще опита да се върне към победите с гостуване на \"Тотнъм\""}
{"url": "https://www.dnevnik.bg/sport/2018/10/03/3320486_bulgarskiiat_voleibol/", "text": "Всеки клас има по няколко зубрачи. Сещате се - онези ученици, които отварят учебника, наизустяват урока и изкарват отлични оценки. Често обаче назубрените уроци се забравят и знанията престояват мимолетно в главата, докато дойде време за следващия урок и следващото контролно. Затова и невинаги натрупването на шестици в бележника има съществен смисъл и приложение в истинския живот. А в истинския живот преди дни завърши световното първенство по волейбол, на което България беше домакин съвместно с Италия. На него Българската федерация по волейбол (БФВ) за пореден път се показа като зубрача в класа. Разгърна учебника, изпълни всичко според изискванията на международната федерация, за да може домакинството да мине гладко, и дойдоха шестиците. Ръководството на БФВ заедно с министъра на спорта Красен Кралев в един глас три седмици обясняваха колко добра е организацията и колко положителни са били оценките от международната федерация. Факт - хубави зали, големи отбори, добра организация в домакинство на световно първенство за първи път след 1970 г. И какво от това? Тези отлични оценки биха имали значение, само ако са добавка към истински важното след събитие от такава величина - да се развива волейболът в страната, да се привличат хората (независимо от възрастта им) към играта било като фенове, като любители или като таланти, които да градят бъдещето. Вместо това световното беше принизено до нивото на всеки друг турнир, организиран преди това в България - олимпийска квалификация, кръг от Световната лига и т.н. И отлетя набързо, обградено от поредните злободневни въпроси около националния отбор - кои са контузени, кой ще е треньор и дали кубинецът Робертланди Симон ще може да заиграе за България след две-три години, когато вече ще е на 34 г. Да се покажем пред света През септември България прие едновременно три домакинства на световни първенства в олимпийски спортове, като другите две бяха в художествената гимнастика и гребането. Президентът на МОК  Томас Бах заяви по време на посещението си, че това сигурно е олимпийски рекорд и даде отлична оценка . Тъкмо в Международния олимпийски комитет обаче ключовата дума при домакинство на големи събития е \"наследство\". Много спорно е какво точно е наследството за българския волейбол след това дълго чакано световно. Българската федерация изпусна чудесна възможност да внесе свеж полъх и да покаже, че има стратегия за развитие. Защото когато кандидатстваш за домакинство на световно първенство, трябва да знаеш защо точно го искаш и какво ще постигнеш, като го вземеш. Има няколко ключови цели, които трябва да се преследват - реклама на България пред света, постигане на висок спортен резултат и разширяване на влиянието на този спорт в страната сред хората и бизнеса. И отново - да, събитието вероятно е организирано по всички изисквания на международната федерация - от настаняването на отборите до брандирането на залите. Само че това са нещата, от които се интересува международната федерация. Те носят похвалите, но нямат стойност за волейбола в България. Ако българската федерация беше просто агенция за организиране на събития, щеше да си върши перфектно работата и да се гордее с похвалите си за всяко поредно домакинство. Но не е. Нейната работа е да развива волейбола. За да се говори за наследство от световното, е необходимо да се направи нещо допълнително извън задължителните елементи на организацията. Така както направи Полша със световното първенство през 2014 г. Вярно е, че поляците разполагат с несравнимо повече средства. Но в случая не те са важни, а стратегията и мисълта как да се развива спортът. Нещо, което продължава да липсва на българската федерация. Защото можеше да се направят, например, масови волейболни фестивали в градовете с разпънати мрежи, да има фензони около залите (но такива в истинския смисъл, в които хората могат да се забавляват, да научат някои волейболни термини, да се запознаят с детайли около играта, за да се доближат до нея, а не просто да се опънат шатри на спонсорите, каквито имаше). Веднага след края на турнира резултатът е трудно измерим, но е факт, че за нито един от трите мача на България в \"Арена Армеец\" не се напълни. Само преди няколко години за купуването на билет за мач в София се изискваше търпение на огромна опашка.", "date": "2018.10.03", "title": "Зубрачът с шестиците, или как българският волейбол прахоса отлична възможност със световното"}
{"url": "https://www.dnevnik.bg/sviat/2018/10/03/3316878_razlichiiata_mejdu_zapadna_i_iztochna_germaniia_se/", "text": "Разликите между Западна и Източна Германия не само остават 28 г. след обединението, но може и да се задълбочат. Това сочи  докладът на агенция \"Прогнос\"  Deutschlandreport, цитиран от германски медии. Според него независимо от усилията на властите и милиардите марки и евро, вложени в бившата ГДР, икономиката на източногерманските провинции не се доближава до нивото в Западна Германия. Районите, които някога формираха Федерална Република Германия и Германската демократична република, дори ще задълбочат икономическата пропаст помежду си, ако не се вземат политически мерки срещу това. Разликите към 2045 г., смятат авторите от \"Прогнос\", може да се върнат към нивото от 2000 г. \"Дълго се казваше, че Изтокът и Западът се сближават\", пише в. \"Франкфуртер алгемайне цайтунг\". \"Сега това може да се постави под въпрос: изследователи изчислиха, че разликата между тях може да се задълбочи в бъдещето и един фактор е особено важен.\" Става въпрос за обезлюдяването на изтока и то не само в абсолютни стойности (територията на бившата ГДР е два пъти по-малка). \"Миграцията връща изтока назад\", тъй като много хора го напускат, отбелязва онлайн изданието на сп. \"Шпигел\". Данните в доклада са от федерални и провинциални статистически служби. Населението Днес се навършват 28 г., откакто демократичният запад и комунистическият изток се обединяват в една държава (формално това става с договор от 15 март 1991 г. - бел.ред.). Процесът се описва на немски с дума, която означава \"повторно обединение на Германия\". За това време населението на Германия се е увеличило с 3 млн. - от 79.9 млн. до 82.8 млн. Зад тези числа обаче се крие обезлюдяването на изток. Населението на бившия \"запад\" се е увеличило за този период от 61.6 до 66.6 млн., докато това на изток е намаляло от 18.2 до 16.2 млн. И на запад, и на изток населението ще намалява между 2018 и 2060 г. На запад спадът е по-голям в абсолютни стойности (с 6 млн. души за този период), но като дял от населението е по-голям този на изток с почти 3 млн. души. В Саксония-Анхалт населението ще намалее с 20% до 2045 г., Мекленбург-Предна Померания и Саарланд \"ще загубят всеки седми жител\". Берлин е единственото изключение, тъй като ще достигне 4 млн. души (при около 3 млн. сега). Икономиката Случва се тъкмо обратното на очакванията да за икономическо сближаване, се казва в Deutschlandreport. Макар действително изтокът да е наваксал икономически, ръстът му е бавен в сравнение със запада и това всъщност води до изоставане. Производителността на изток (с изключение на Берлин) е едва три четвърти от тази на запад, а до 2045 г. ще спадне до две трети от западните провинции. В провинции като Хамбург, Бавария, Хесен и Баден-Вюртемберг (на запад), а и Берлин, БВП може да се увеличи с 50% с този период, а Саксония-Анхалт и Мекленбург-Предна Померания да отбележат слаб ръст. Нивата на заплатите и икономическата активност на бившия изток остават по-малки от тази на запада, продължава докладът. Отбелязва се, че на изток няма централи на големи компании, а местната индустрия още не е реализирала потенциала на експортния си пазар. Различията остават структурни и се забелязват дори по въпроси като научноизследователска дейност и по-малко застъпен международно присъствие. По-голям е и делът на хората в риск от бедност в провинциите от \"Източна Германия\" (17.8 на сто) в сравнение със \"Западна\" (15.3%), макар изоставането да е отчасти наваксано. Този процес е продължил и миналата година - делът на хората по този паказател е спаднал с 0.6 процентни пункта на изток и с 0.3% на запад. Скоростта на промяната обаче не е голяма - преди десетилетие този показател на запад и изток е бил съответно 12.9% и 19.5%. В какво е сближаването Същевременно някои прилики между Източна и Западна Германия се задълбочават. Например друго проучване на социологическия институт Ifo сочи, че жителите им оценяват сходно икономическата ситуация в Германия, но тези на изток са все по-малко доволни от нея в сравнение с тези на запад, пише ФАЦ. Политическите възгледи също стават все по-сходни (и това се забелязва например в отношението към партии като  \"Алтернатива за Германия\" ), но все пак на запад жителите остават по-малко скептични към чужденци. Това може да е свързано и с факта, че източногерманците са по-малко доверчиви от тези на запад.", "date": "2018.10.03", "title": "Различията между Западна и Източна Германия се задълбочават 28 г. след обединението"}
{"url": "https://www.dnevnik.bg/sport/2018/10/03/3320707_juventus_beshe_nakazan_zaradi_rasistki_skandiraniia_na/", "text": "Ювентус\" беше наказан с частично затваряне на стадиона си заради расистки скандирания на феновете в последния мач от Серия А срещу  \"Наполи\" (3:1) . В следващото си домакинство \"бианконерите\" публика няма д абъде допускана в \"Курва Суд\", съобщиха от управата на Серия А. Управителният орган на Серия А обяви санкцията, като съобщи, че обидите, които са \"ясно расистки\" са били насочени към защитника на \"Наполи\" Калиду Кулибали. Песни срещу град Неапол и неговите граждани също са били чути по време на мача. Скандиранията са идвали основно от трибуна \"Курва Суд\", която ще бъде затворена за следващия домакински мач срещу \"Дженоа\" на 20 октомври. Шампионите също имат глоба от 10 хиляди евро. В предишни случаи с подобно наказание, клубът бе поканил местни ученици да наблюдават безплатно съответната среща. \"Наполи\" пък беше глобен с 15 000 евро, след като един от ултрасите хвърли седалка в трибуна с феновете на \"Ювентус\". Неаполитанците си сътрудничат с полицията, за да помогнат за идентифицирането и арестуването на заподозрения.", "date": "2018.10.03", "title": "\"Ювентус\" беше наказан заради расистки скандирания на феновете"}
{"url": "https://www.dnevnik.bg/kultura/2018/10/03/3320140_filialut_na_nha_v_burgas_otkriva_uchebnata_godina_dnes/", "text": "Първата учебна година за филиала на Националната художествена академия в Бургас се открива официално днес от 17 ч. с концерт на ученици от НУМСИ \"Проф. Панчо Владигеров\" в присъствието на ректора на академията проф. Николай Драчев, кмета на Бургас Димитър Николов и директора на филиала проф. Георги Янков. Това е първото висше учебно заведение, което отваря врати след откриването на Бургаския свободен университет през 1991 г. Непосредствено след церемонията в залите на \"Магазия 1\", където се помещава филиалът на академията, ще бъде открита обща изложба с творби на преподаватели от новото учебно заведение. В него тази година ще се обучават над 40 студенти, като голяма част от тях са руски граждани, обявиха по-рано от общината. Те ще се обучават в специалностите \"Живопис\", \"Стенопис\", \"Графика\", \"Книга, илюстрация, печатна графика\", \"Плакат и визуална комуникация\", \"Рекламен дизайн\", \"Мода\" и магистърска програма \"Арттерапия\". В учебните програми на специалностите са включени общообразователните дисциплини, обслужвани от катедрите \"Рисуване\" и \"Изкуствознание\". Лекционните зали и ателиетата, в които ще се обучават студентите от филиала на НХА в Бургас, се намират на втория етаж в обновената сграда на \"Магазия 1\" в зоната за свободен достъп на бургаското пристанище. За да отговарят на необходимите изисквания, със средства на община Бургас бе направена реконструкция и преустройство на учебните стаи.", "date": "2018.10.03", "title": "Филиалът на НХА в Бургас открива учебната година днес"}
{"url": "https://www.dnevnik.bg/sviat/2018/10/03/3320785_franciia_shte_glasuva_zakon_za_scenarii_s_brekzit_bez/", "text": "Френското правителство ще внесе в парламента в началото на ноември законопроект, който предвижда мерки при ситуация за Брекзит без постигнато споразумение между Великобритания и ЕС, предаде Франс прес, цитирани от БТА. Законопроектът ще бъде представен днес на правителствено заседание от министърката по европейските въпроси Натали Лоазо. С него се дава възможност на правителството да приема наредби за решаване на проблемите, които би предизвикал твърдият Брекзит във френско-британските отношения. Текстът ще бъде внесен в Сената на 5 ноември и в Националното събрание през декември. По план Лондон и Брюксел трябва да постигнат споразумение по Брекзита до срещата на върха на ЕС на 18 и 19 октомври. Преговорите обаче буксуват и това поражда опасения, че до споразумение може и да не се стигне. Подобна ситуация би имала сериозни икономически последици от двете страни на Ламанша. Един от проблемите ще са юридически празноти в европейското и френското право, като например пенсионните права на работилите във Великобритания французи, които искат да се върнат във Франция, признаването на британските дипломи във Франция и условията на пребиваване на британски граждани във Франция. Вчера министърът на публичните дейности и финанси Жералд Дарманен потвърди, че ще бъде увеличен броят на митничарите във френските пристанища на Ламанша. Необходимо е да сме подготвени за твърд Брекзит, в който нямаме юридическа връзка с британските ни приятели, каза той.", "date": "2018.10.03", "title": "Фрaнция ще гласува закон за Брекзит без споразумение между Великобритания и ЕС"}
{"url": "https://www.dnevnik.bg/tehnologii/2018/10/03/3320076_google_shte_predstavi_tretoto_pokolenie_na_smartfonite/", "text": "Технологичната компания Google (\"Гугъл\") ще представи третото поколение на смартфоните си Pixel на 9 октомври. Премиерата на устройството ще се проведе едновременно в Ню Йорк и Париж, като събитието ще се излъчва на живо в платформата YouTube. По първоначални данни ще бъдат показани два нови модела - Google Pixel 3 и Google Pixel 3XL. Очаква се смартфоните да изглеждат почти еднакво с моделите от миналата година. По-голямата версия ще има незначителни промени в дизайна, като най-вероятно ще е с прорез в горната част на дисплея. Освен това ще разполага и със стъклен гръб на корпуса. Най-вероятно новите сегменти от портфолиото на Google ще използват процесор Snapdragon 845. И двата модела ще имат двойни камери на предния панел и единична камера на гърба. Дисплеят на Pixel 3 ще е близо 14 см, докато на Pixel 3XL ще е 2 см по-голям. Според редица специализирани сайтове Google ще направи едно значително подобрение, което ще постави смартфоните им до лидери на пазара като iPhone. Новите модели ще имат опция за безжично зареждане, но информацията все още не е потвърдена. Google е компания, която създава много малко бройки от устройствата си и по този начин трудно успява да се наложи на пазара за смартфони. Тази година обаче се очаква да наруши стратегията си и да инвестира много повече средства за маркетинг и дистрибуция. Експерти прогнозират, че Google Pixel 3XL ще струва около 750 долара, докато Pixel 3 - 650 долара.", "date": "2018.10.03", "title": "Google ще представи третото поколение на смартфоните Pixel на 9 октомври"}
{"url": "https://www.dnevnik.bg/photos/2018/10/03/3320127_fotogaleriia_bosi_po_shanel/", "text": "Новата колекция на луксозната марка за сезон пролет-лято 2019 г. бе пренесена на фона на декор, пресъздаващ истинска плажна обстановка - с пясък, леки вълни и дори спасителни постове.", "date": "2018.10.03", "title": "Фотогалерия: На плажа по \"Шанел\""}
{"url": "https://www.dnevnik.bg/analizi/2018/10/03/3313667_napredukut_na_bulgariia_statiia_ot_1938_g/", "text": "Съдбата не бе отредила на цар Борис да царува в спокойно и нормално време. Започнал царуването си след една катастрофална война, той трябваше да го продължи при извънредно тежки за България условия. Вътрешно страната се тресеше от кипежа на страстите в низините, външно над нея тегнеха в първите години опасности, които често заплашваха дори и съществуването й. Положението стана непоносимо, когато чрез един колкото несправедлив, толкова и жесток мирен договор се извършиха болезнени ампутации от народната снага, а държавата се натовари с непоносими за нея и унизителни за достойнството й задължения от всякакъв вид. Сега, когато правим равносметката на изминалите две десетилетия от царуването на Борис III, ние с радост констатираме, че въпреки безбройните несгоди, с които е имал да се бори българският народ в тежките следвоенни години, той е направил големи завоевания във всички области на живота, на духовната и материална култура. Ще се спрем само на някои по-характерни белези за високото равнище, което нашият народ е достигнал през това време, за да подчертаем още веднъж, че сега, когато народът ни е вече изкачил нанагорнището, счупвайки веригите, с които го бяха оковали 1918 г., няма вече място за съмнение, няма място за безверие: той ще развихри всичките си сили в стремежа да заеме онова място, на което неговата история, неговите борби и неговите качества му дават право.  след ампутациите, които бидоха извършени над нашето отечество по силата на Ньойския диктат, наброяваше в средата на 1920 г. 4 825 400 души; към средата на 1938 г. при същата територия то е 6 369 468 души, или за 18 г. народът ни се е увеличил с 1 535 068 души.  на 31.XII.1920г. е 44,5%; при последното преброяване на 31.XII.1934 г. тя е 68,4%. За повишаване грамотността и общото културно ниво са работили през 1936/37 учебна година   срещу 5974 училища през 1919/920 и с 1 076 127 ученици срещу 719 070 през 1919/920. От 4831 училища, колкото са били те в края на 1936 г.,   са построени в царуването на Борис III, а това е повече от половината от всички училища, строени от Освобождението до 1936 г. Особено характерен за развитието на страната е осъщественият голям напредък в съобщенията. В края на 1918 г. ние имаме 2203 км нормални държавни ж. линии, в края на 1937 г.   В строежа на шосета е постигнато удвояване на това, което сме имали в началото на царуването на Борис III. Общо  ... Да кажем няколко думи  . Докато в края на 1918 г. числото на електрифицираните населени места можеше да се изброи на пръсти, днес електропроводите кръстосват на длъж и на шир страната и освен повечето от градовете, осветлени са и стотици села, а електрическата енергия става важен двигател не само в индустрията и занаятите, но вече и в земеделието. Ако електрификацията на страната върви в същия темп и занапред, новото десетилетие ще даде изобилна електрическа светлина и енергия на всички населени места в България. По водоснабдяването е извършена колосална работа, паметници за която ще останат водоснабдяването на Делиормана, чието население допреди това пиеше вода от локвите, и на престолния град. Други големи паметници на строителството са Карабоазката дига за отводняване на едноименната крайдунавска низина, отводняването на Стралджанското и др. блата. Прояви се интерес и към   на обработваемата площ и колкото и да е малко направеното наспроти нуждите, то все пак е доста значително, ако го сравним времето преди 1918 г. В строителство крупен факт е  , извършен между 1920 и 1934 г. - датите на двете общи преброявания. За този период от 14 г. от числото на сградите в България е пораснало от 1 384 895 на 2 043 201, или с 658 306 сгради повече. В това тежко време на стопанска криза и вътрешни неспокойства българският народ е можал да спести много милиарди и да ги вложи в постройки! Особено очебийно е  . През 1920 г. в столицата е имало 12 860 сгради само за живеене, през 1934 г. те са 29 799. Общо през 1920 г. сме имали 17 991 сгради, а през 1934 -  , или с 21 944 сгради повече от 1920, или увеличение със  . Според БНБ за 1937 г. са извършени 22 924 строежа за 1 014 300 000 лева, от които само на София се падат 642 постройки за 301 700 000 лева. А това е само за една година!... Когато говорим за строежа на сгради, не можем да не упоменем за стремежа на държавните и общински учреждения да си построят собствени сгради, много от които по размерите си и по своя художествен външен и вътрешен вид ще останат като паметници за нашето време.   Тя е неузнаваема за ония, които не са я видели от 20 години: с големите си сгради и палати, с паважите и чистотата на улиците, с парковете и градините си, които една веща ръка поддържа в изрядно състояние, с образцовата си пожарна команда, с кланицата и водопровода си, с великолепните си нови училища. Който иска да види творческия гений на свободния българин на какво е способен, да дойде да види София, израсла на мястото на едно кално и мръсно шопско-еврейско-турско-циганско градче, в което дори дипломатите са били принудени да ходят на бал с чизми из непроходимите улици. И това чудо е станало само за 60 години, от които на последните двадесет София дължи най-много за своето разхубавяване!... Като последица на нарасналата култура на българския народ и на стремежа му да преобрази своя живот и да го нагоди към нуждите и изискванията на новото време, станали са големи промени в българското стопанство. И тук отбелязаният напредък през последните две десетилетия въпреки кризата и вътрешните и външни смущения е много голяма. Кризата, дори с убийственото намаляване цените на земеделските произведения, а особено зърнените храни, подтикна по-бързото   към високодоходните индустриални култури и към животновъдството, а оттам дойдоха промените и бързото развитие и на останалите, свързани със земеделието клонове на стопанство. През 1920-21 г. обработваемата земя е била всичко 36 586 100 дка., което 35,56% от територията на царството. През 1936 г. обработваемата земя е вече 39,04%. Това увеличение от 3,48 на сто от цялата територия е още по-значително, като вземем предвид планинския характер на нашата земя. Какво е станало в нашето земеделие между 1921 и 1936 година. През първата от тия години площта, засята със зърнени храни, достига 21 299 040 дка, а през 1936 г. е 25 157 070 дка, увеличение от 18%. Площта, засята с индустриални растения, нараства от 513 760 дка. на 2 762 540 дка.  ! Това увеличение засяга главно тютюна, слънчогледа, памука, конопа, лена. Имайки още много да се желае, българският земеделец е направил големи крачки към  и към създаване на типизирана стока за нуждите на износа.  По отношение на   в общия брой на отглеждания едър и дребен добитък сме останали малко назад поради намалението броя на едрия рогат добитък и козите...  Особено поучителни са в това отношение  , защото те ни сочат посоката, в която и занапред с още по-големи усилия трябва да продължим да работим. Докато през 1936 година сме изнесли зърнени храни и произведения от тях само за 577 млн. лв., износът на индустриални растения надхвърля 1 милиард и 637 млн. лв., а износът на животни и главно на животински произведения е близо 1 млрд лв. Забележителен е и напредъкът в износа на зеленчуци - 30 060 000 лв., а на плодове 369 819 000 лв., пера, които почти не са съществували в нашата износна търговия, а сега всяка година стават все по-големи. Българинът има качеството да е винаги недоволен от сегашното, което му се вижда малко - хубаво качество, което е причина за досегашните успехи и залог за бъдещите. На някои се вижда, че не е много голям напредъкът ни в земеделието, като го сравним със старите и с много голяма култура западни страни. Сравним ли го обаче с това, което беше у нас преди 20 г., като знаем, че преди 60 години пък сме били в робство, ще видим, че напредъкът и успехът ни по отношение модернизирането и рационализирането на земеделието са   и са такива, че не само от Изток, но вече и от Запад ни сочат за образец и идват да се учат от нас... Същият колосален напредък през последните 20 г. е постигнат и в  . Българската държава, схващайки голямото значение на индустрията, и като бранител на стопанската независимост на страната, положи много грижи за нейното насърчение, особено на онази индустрия, която е във връзка със земеделието и черпи суровини от него. Осъщественият напредък през царуването на Борис III е много голям; ще го илюстрирам с няколко цифри. Броят само на насърчаваните индустриални предприятия през 1921 г. е бил 323, а през 1938 г. е 979, а заедно с ненасърчаваните - електропроизводните централи и тютюневите фабрики - 1074. Инвестираният капитал само в насърчаваните предприятия е бил 4 883 млн. лв., а през 1936 г. – 7 247 млн. лв.; двигателите в 1921 г. са имали мощност 57 436 к. с., през 1936 г. -176 500 к. с. Какво е значението на така развитата индустрия за стопанството показват цифрите: през 1936 г.   насърчаваната индустрия е дала годишно производство на стойност 6 300 000 000 лв. срещу 2 200 000 000 лева през 1921 г., употребила е материали от местен произход за 2 066 591 000 лв., употребила е гориво от местен произход за 149 340 000 лв., дала е препитание на средно 45 000 души работници, на които за заплати и надници е заплатила годишно 680 698 000 лв. Производството на   българска индустрия се движи по  , ангажира през месеците на пълна работа 85 000 работници, чиито надници и заплати достигат 1 млн. лв. годишно и употребява местно гориво за повече от 200 млн. лв. годишно. Индустрията има голямото значение за развитието на земеделието и за намаляване на милиардите, които всяка година изнасяхме в чужбина за закупуване на стоки, които сами можем да произведем с наши местни материали, наш труд и наши капитали. До септември 1937 г. са регистрирани като индустриални   заведения. Делът на българската индустрия в приходите на държавата и общините е над 3 мил. лв. годишно. А стоките, които се преработват и се изнасят в чужбина, надминават по стойност 2 305 млн. лв. за 1937 г., което е повече от 50% от целия наш износ за тази година.  Мярка за голямото стопанско развитие на страната са данните за  , които движат нашите железници и индустрията ни. През 1918 г. производството на каменни въглища в цялата страна е било 663 372 т., срещу 1 852 544 т. през 1937 г. - почти тройно по-голямо. Като заговорихме за каменни въглища не можем да не споменем за мините Перник, където главно се произвеждат те. По две причини. Първо, за да посочим големите технически усъвършенствания, които са въведени в мината за рационализиране производството. И второ, за да посочим мината и като образец в нейните отношения към работничеството. В своето  , следвайки препоръките на Международното бюро по труда, България е отишла по-далеч и от някои западни страни. Тия препоръки са осъществени напълно в мините Перник: хигиенични работнически жилища, бани, болници, театър, трапезарии, училище, добра надница. По отношение на трудещите се бългл държавна власт,  , е възприела една политика, която отслабва социалните различия и борби и спомага за обединението на народа около престола и държавата в името на обществената и народна солидарност. Ние имаме вече обществени осигуровки за работниците, а не отдавна се освети на името на любимата на българския народ Царица Йоана специална работническа болница, която по размерите си и уредба няма равна на Балканите. Посоченото дотук е достатъчно,  . Ръководен с   от своя цар, българският народ успя да преодолее всичко и, развихряйки своите грамадни творчески сили, да създаде нови и големи ценности във всички области на живота...", "date": "2018.10.03", "title": "Напредъкът на България (статия от 1938 г.)"}
{"url": "https://www.dnevnik.bg/sviat/2018/10/03/3320786_rusiia_dostavi_purvite_protivoraketni_sistemi_s-300_na/", "text": "Първите руски противоракетни системи С-300 вече са доставени на сирийската армия, предадоха ТАСС и Асошиейтед прес, цитирани от БТА. Русия е доставила четири комплекса С-300 с радари и поддържащи превозни средства. Три месеца ще са нужни да бъдат обучени сирийците да боравят с новото въоръжение, съобщи президентът Владимир Путин на излъчвано по телевизията заседание. Руският министър на отбраната Сергей Шойгу заяви, че интеграцията на руската и сирийската ПВО в единна система в Сирия ще е завършена до 20 октомври. Русия съобщи миналия месец, че ще достави комплексите С-300 на Сирия, след като сирийската ПВО свали по погрешка руски разузнавателен самолет при стрелба по израелски изтребители, които бяха нанесли въздушен удар на сирийска територия. Русия обвини Израел за смъртта на 15-членния екипаж на самолета Ил-20, който според нея бил използван като щит от израелските пилоти, за да се прикрият от стрелбата на сирийската ПВО. ", "date": "2018.10.03", "title": "Русия достави първите противоракетни системи С-300 на Сирия"}
{"url": "https://www.dnevnik.bg/citat_na_deniia/2018/10/03/3320788_citat_na_denia_velikobritaniia_ne_moje_da_napusne_doma/", "text": "Всички ние имаме задължението да причиним възможно най-малко вреди. Това е в интерес на всички европейци, независимо дали са във Великобритания или на континента. Но нека поясня. Ако някой каже: \"Искам да напусна дома ти, но ще взема ключа, за да се връщам, когато пожелая, и да взимам, каквото пожелая\", това няма да стане\". Това заяви заместник-председателят на Европейската комисия Франс Тимерманс на заседание на Европейския парламент в Страсбург, предаде \"Ройтерс\". Според него въпросът с границата между Република Ирландия и Северна Ирландия е ключов при преговорите за Брекзит. Той посочи, че трябва да бъде избегнато възстановяването на границите между двете Ирландии, отбелязва \"Ройтерс\". /БТА", "date": "2018.10.03", "title": "Цитат на деня: Великобритания не може да напусне дома ни и да запази ключа от него"}
{"url": "https://www.dnevnik.bg/evropa/2018/10/03/3320790_sled_ultimatum_ot_katalunia_madrid_predupredi/", "text": "Испанското правителство заяви, че отхвърля всеки ултиматум на Каталуня за движение към самоопределение и остава концентрирано върху широк диалог с областта за разрешаване на кризата около желанието за отцепване, предаде \"Ройтерс\", цитирана от БТА. По-рано вчера регионалният каталунски лидер Ким Тора заплаши да оттегли парламентарната подкрепа за испанския премиер Педро Санчес, ако до един месец той не склони за механизъм за самоопределение. \"Ако няма съгласие за механизъм до ноември, тогава подкрепящите независимостта партии повече няма да гарантират стабилност за г-н Педро Санчес в испанския парламент\", каза Тора пред каталунското законодателно събрание. \"Не приемаме ултиматуми\", каза на пресконференция говорителят на кабинета в Мадрид Исабел Селаа. \"Да на самоопределението, но не на независимостта\", добави тя. Междувременно парламентът на Каталуня отхвърли вчера с гласуване решението на испанския Върховен съд за временно отстраняване от длъжност на бившия лидер на автономната област Карлес Пучдемон и още петима политици, подкрепящи нейната независимост. Гласуването бележи нова конфронтация с властите в Мадрид. То се състоя ден след като полицията разпръсна демонстранти пред парламента в Барселона,  които отбелязаха първата годишнина от референдума  за независимост на Каталуня, обявен за противоконституционен от испанското правителство. Регионалното законодателно събрание също така одобри предложение, позволяващо на шестимата депутати, избягали от Испания или намиращи се в затвора, да предадат своето право на глас на партиен член, каза парламентарен говорител. Санчес, който отстрани Мариано Рахой през юни, остава против превръщането на Каталуня в независима държава, нещо, което испанската конституция не разрешава. Той обаче  възприе по-мек тон и предложи  нов статут за по-голяма автономия, който каталунците да могат да приемат или отхвърлят на референдум. Тора отхвърли идеята  и вместо това призова  Санчес да приеме одобрен от държавата референдум за независимост.", "date": "2018.10.03", "title": "След ултиматум от Каталуня Мадрид предупреди: самоопределение - да, независимост - не"}
{"url": "https://www.dnevnik.bg/na_put/2018/10/03/3318734_otkus_ot_omagyosanite_ostrovi_na_simeon_idakiev/", "text": "Воден от стремежа си към непознатото, известният пътешественик Симеон Идакиев става част от пулсиращия островен живот, който се разкрива пред него в пълна хармония от цветове, вкусове и емоции. Всяко кътче поразява с красотата и богатата си история, с културата и традициите си. Впечатленията на автора са изкусно преплетени с любопитни факти от миналото и настоящето на всеки остров и показват различните му лица през вековете. Представяме откъс от книгата, която от днес е на пазара, предоставен от издателство \"Вакон\". ИНДОНЕЗИЯ. ОСТРОВ ЯВА Никога няма да забравя драматичното пристигане на остров Ява. След междинно кацане на Бали самолетът излетя отново. Полетът продължи по-малко от час, но не ми се иска да го изживявам отново. Друсаше страхотно и огромната машина изглеждаше безкрайно крехка за тежките юмруци на въздушните вихри. Облаците връхлитаха на талази и това сякаш нямаше край. Самолетът пукаше, крилата му трептяха, понякога сякаш спираше, срещнал твърдата черна стена на сгъстения въздух, лавираше наляво и надясно, докато успя да се гмурне сякаш с последно усилие в гъстата мътилка и с облекчение запя с моторите си, зърнал отпред чисто, синьо небе. Отдолу се заниза прорязаната от лъкатушещи реки, зелена от безбройните кръпки на оризовите ниви земя на остров Ява. Вливайки в океана мътните си води, реките го опасваха с кафяв пръстен. Помислих си, че за нищо на света не бих се гмурнал в тях – не изглеждаха никак привлекателно. Казвам го, защото имах намерение при възможност тук-там при своите пътувания да правя и подводни снимки. Около 18 часа след дълго реене над Джакарта най-после кацнахме, а рано на другия ден с моя гид със странното име Иван Азис потеглихме по маршрута Богор, Бандунг, Ташикмалая, Пурвокерто, Джокякарта. Смятахме да се върнем през Магеланг, Семаранг, Пекалонган и Черибон. От всяко име за мен лъхаше поезия и аз знаех кой е виновен за това – онзи вълшебник Киплинг, който беше написал: \"Ако искаш от Джакарта ще си купим една карта, но най-точна – не оная без Пенанг и Сурабая, без Банкок и даже без Черибон и Целебес – точна, за да има в нея и Камбоджа и Гвинея, а и тогаз ще вземем влак от Борнео до Малака, ще направим малък тур с параход до Сингапур, ще разгледаме тъдява Филипините и Ява...\" и т.н. Това е от неговите \"Приказки\", преведени великолепно от Валери Петров. Пътят след Джакарта беше изключително живописен – каучукови дървета, безкрайни чаени плантации, сред които като малки кръгли чадърчета светлееха сламените шапки на берачките. После лентата на асфалта се покатери по стръмни планински склонове, хлътна в няколко живописни долини. Отказах се да броя реките – течното богатство на острова. Единствено те бяха останали непроменени от хода на времето. И докато се любувах на лодките със странни за мен силуети, в паметта ми оживя прочетеното за могъщата империя Шривиджая, владяла околните морета повече от шест столетия. Водата и богатата вулканична почва, огрявана от екваториално слънце, са причина за благословеното плодородие на тази земя. Без тях Ява би била загубена, защото ако през 1800 г. населението й било само 3,5 млн., в началото на XX век достига 28 млн., а днес вече може би надхвърля 150 млн. души.", "date": "2018.10.03", "title": "Откъс от \"Омагьосаните острови\" на Симеон Идакиев"}
{"url": "https://www.dnevnik.bg/evropa/2018/10/03/3320795_parlamentut_na_chehiia_othvurli_rezoljuciiata_na/", "text": "Долната камара на чешкия парламент прие декларация, в която осъжда  резолюцията на Европейския парламент  от 12 септември за възможно налагане на санкции срещу Унгария за нарушаване на основни принципи и ценности на ЕС, предаде ТАСС, цитирана от БТА. Сред  евентуалните санкции  е и лишаването на Унгария от право на глас в ЕС. \"Камарата на депутатите смята за погрешно и неуместно състоялото се в Европейския парламент гласуване против суверенната държава Унгария в частта за задействане на член 7 от Лисабонския договор. Такъв подход единствено задълбочава още повече недоверието между \"старите\" и \"новите\" страни - членки на ЕС\", се казва в декларацията. Декларацията бе подкрепена от 97 от присъстващите 153 депутати. По-рано резолюцията на европарламента за Унгария бе разкритикувана от президента Милош Земан, премиера Андрей Бабиш и председателя на Камарата на депутатите Радек Вондрачек. Европейската комисия задейства чл. 7 срещу Полша  през декември . Унгария заяви, че ще блокира всяка стъпка срещу Полша, а  Варшава се закани да върне услугата . За да се стигне до  крайните санкции , е необходимо единодушието на държавите членки.", "date": "2018.10.03", "title": "Чешките депутати отхвърлиха резолюцията на Европарламента за санкции срещу Унгария"}
{"url": "https://www.dnevnik.bg/bulgaria/2018/10/03/3320797_sudut_otmeni_reshenieto_na_prihodnata_agenciia_za/", "text": "Съдът е отнемил разпореждането на данъчните, с което  за седмица е запечатан хотел \"Маринела\" в София , собственост на бизнесмена Ветко Арабаджиев. Определението на Аминистративния съд - София-град, не е окончателно и подлежи на обжалване в 7-дневен срок пред Върховния административен съд. \"Касае се за запечатване като цяло на хотелски комплекс и забрана на достъпа до него. Предварителното изпълнение на мярката не гарантира бъдещо законосъобразно \"съхраняване на документи, издавани от/във връзка с фискалните устройства или интегрираните автоматизирани системи за управление на търговската дейност, включително и съхраняване на данни в контролна лента ма електронен носител\", се казва в съдебното определение. Съдия Пламен Горелски отменя разпореждането на приходната агенция в частта за предварително изпълнение, което е мотивирано от нея със \"защита на особено важни държавни интереси\". В мотивите си съдът не е установил, че \"търговецът е създал пречки пред контролните органи да извършат цялостна проверка\". Миналата седмица стана известно, че Националната агенция за приходите (НАП) е запечатала хотела. Тогава се разбра, че престоят на гостите, които вече са отседнали няма да бъде нарушен. По-късно стана известно, че принудителната-административна мярка е наложена, защото  касовите апарати на хотела не подавали данни към данъчните . От съдебното определение се вижда, че приходната агенция е наложила мярката, защото хотелът не е представил свидетелство за регистрация на интегрирана информационна система за управление на търговската дейност, инсталирана в обекта и защото по време на данъчната проверка търговецът е създал пречки пред контролните органи за извършат цялостна инспекция. Съдът обаче не се съгласява с данъчните.  Ветко Арабаджиев и съпругата му - Маринела, имат обвинение за участие в организирана престъпна група за данъчни престъпления и пране на пари. Двамата са извън страната и се издирват от Интерпол.  Наскоро се разбра, че  съдът е запорирал банкови сметки и търговски дялове на семейство Арабаджиеви , защото в официалните регистри Ветко Арабаджиев не фигурира като собственик на недвижими имоти и автомобили. Съпругата му Маринела Арабаджиева също не притежава автомобил, но има имоти на свое име, над четири от които е наложен запор. Запорираните дялове на Арабаджиева са в 5 търговски дружества и са на стойност от 165 хил. лв. Тези на съпруга ѝ са за 114 хил. лв., разпределени в две фирми. Съдебни заповеди за запор са издадени за 12 банкови сметки на Ветко и Маринела Арабаджиеви в различни трезори. \"Точната сума на запорираните средства ще бъде уточнена след представянето на официални данни от всички банкови институции\", се казва в съобщението на прокуратурата.", "date": "2018.10.03", "title": "Съдът отмени решението на приходната агенция за запечатване на хотел \"Маринела\""}
{"url": "https://www.dnevnik.bg/bulgaria/2018/10/03/3320798_ostarelite_i_neefektivni_putni_znaci_sa_goliam_faktor/", "text": "Един от най-големите фактори за жертвите в катастрофи, е лошото състояние на пътната инфраструктура и по-конкретно за неефективните и остарели пътни знаци. Това коментира председателят на Асоциацията на пострадалите при катастрофи Владимир Тодоров в ефира на \"Нова телевизия\". \"Над 50% от инцидентите са заради състоянието на пътищата според доклад на Европейската комисия. Ако неефективните знаци бъдат премахнати, това ще бъде видимо за всичко и трафикът ще се отпуши\", коментира Тодоров. Той и Красимир Георгиев от Асоциацията за квалификация на автомобилистите коментираха новите мерки на държавата срещу войната по пътищата. \"Нека първо да отчетем стратегията за периода 2010-2020 г., преди да пишем нова\", смята Красимир Георгиев. Според него да се пише нова стратегия преди да се види какво е свършено по предишната е \"безсмислено\". \"Често се къса нишката между нормативните уредби и реалното им прилагане\", добави Георгиев. Той разкритикува и идеята за въвеждане на задължително кормуване на полигон като част от курсовете за бъдещи шофьори. Георгиев смята, че това не учи кандидат-водачите как да шофират в реална среда. Освен това, местата на съществувалите някога полигони вече били застроени. Друг проблем и неплащането на глоби. Двамата дадоха за пример Унгария, където наплатените глоби за нарушения по пътищата се събират от частни съдебни изпълнител или колекторски фирми. Министерството на регионалното развитие и благоустройството  подготвя въвеждането на нови изисквания , които целят да направят движението по-безопасно. Сред тях е промяна в начина за проектиране на пътищата. Обмисля се обособяването на зони за безопасност. Така, ако автомобил излезе от пътя, той ще влезе в тях, а няма да се удари в дърво, стълб или стена. Обхватът на зоната ще се определя в зависимост от класа на пътя и допустимата максимална скорост на движение за автомобилите. ", "date": "2018.10.03", "title": "Остарелите и неефективни пътни знаци са голям фактор за катастрофите, смята експерт"}
{"url": "https://www.dnevnik.bg/bulgaria/2018/10/03/3320802_kratki_novini_izlojba_pripomnia_kauzite_na_boian_petrov/", "text": "Обръщам се към демократичната общност в България, от името на БЗНС, с призив за учредяване на единен политически съюз и избор на неговите лидер, ръководство и програма, чрез честни вътрешни избори, това написа във фейсбук профила си лидерът на БЗНС Николай Ненчев.  \"Желанието на отделни политически сили да се представят и постигнат сами своите цели на изборите не донесоха очаквания от цялата демократична общност резултат. Желанията и надеждите на свободолюбивите българи са за преодоляване на тяснопартийните интереси и за широко обединение около ценности и каузи.\" Вътрешносъюзните избори могат да бъдат най-добрият отговор на тези очаквания\", смята Ненчев. Той е убеден, че без единно представителство на демократичната общност на следващите европейски, местни и парламентарни избори - евроатлантическото бъдеще на България ще бъде сериозно застрашено Близо 700 юристи ще се борят за 75 места за нотариуси Министърът на правосъдието Цецка Цачева е одобрила днес 677 кандидатури за участие в конкурса за нотариуси. Заявления подадоха общо 736 кандидати, но документите на 59 от тях бяха нередовни, които не са поправили в указания срок. Първият изпит от конкурсната процедура, който е писмен, е насрочен за 4 ноември 2018 г. от 10.00 часа. Информация за мястото на провеждането му, както и регламента за провеждане на писмения и устен изпит от конкурса за нотариуси, ще бъде публикувана на интернет страницата на правосъдното ведомство, секция \"Кариери\". Kaбинетът отпуска над 315 хил. лв. за довършването на храм в Габрово Допълнителни разходи са отпуснати по бюджета на Министерския съвет за 2018 г., за довършването на новостроящия се храм \"Св. Св. Онуфрий, Дамаскин и всех мучеников Габровских\" в гр. Габрово, съобщава правителствената пресслужба. Отпуснатите средства ще спомогнат храмът да се превърне в духовен център на един от най-големите квартали в града – Младост. Правителството одобри преназначаването на почетния консул на Казахстан Митко Солаков ще е почетен консул на Република Казахстан в Република България със седалище в Благоевград и консулски окръг, съобщава правителствената пресслужба. Окръгът обхваща областите Благоевград, Видин, Враца, Кюстендил, Монтана, Пазарджик, Перник, Пловдив, Смолян и София. Процедурата по даване на съгласие за преназначаването на г-н Солаков за почетен консул беше открита, след като неговият предишен мандат изтече на 13 юли 2018 г. Мигрант е починал от изтощение, след като преминал границата  Гранични полицаи са намерили изоставен пакистански гражданин, който независимо от оказаната му помощ, е починал по-късно в болница. Вчера по обяд граничен полицейски наряд от Ново село засякъл в землището на село Сива река петима чужденци. Те били без документи за самоличност, трима заявили, че са афганистанци, а другите двама - от Пакистан. Незаконните мигранти съобщили за още един пакистанец, който са оставили в безпомощно състояние в гората до селото. Граничните полицаи предприели веднага издирване в района и уведомили спешния медицински център. След час открили чужденеца, който видимо бил силно изтощен. Оказана му е първа помощ, след което мъжът бил настанен в болницата в Свиленград. Вечерта обаче болницата информира полицията, че мъжът е починал. Европейски магистрати \"подкрепиха\" делото срещу Полша заради промените в съдебната власт  Международната организация МЕДЕЛ (Европейски магистрати за демокрация и свободи) изрази подкрепа за решението на ЕК да заведе дело срещу Полша пред Съда на Европейския съюз поради нарушения на принципа на независимост на съдебната власт. Причина стана приемането на новия полски Закон за Върховния съд. Международната организация иска от евросъда да определи привременни мерки до постановяването на решение по делото. МЕДЕЛ отправя и похвала към зам.-председателя на ЕК - Франс Тимерманс, за личната му ангажираност в защита на европейските ценности и неотклонната му подкрепа за отстояване на принципа на правовата държава в Полша. Изложба припомня каузите на Боян Петров Изложбата ще бъде открита тази вечер в Националния музей \"Земята и хората\" в присъствието на негови близки, официални лица и приятели, съобщи БНТ. Експозицията акцентира на част от личния живот на Боян Петров, както и една от каузите му, с която се е занимавал от години - спасяването на Кресненското дефиле, застрашено от строителството на магистрала \"Струма\", която в момента се предвижда да премине през него. Ще бъдат показани лични снимки на Боян Петров, фотоси на природата в Кресненския пролом и на защитените видове в района.", "date": "2018.10.03", "title": "Кратки новини: БЗНС иска вътрешни избори за демократично обединение"}
{"url": "https://www.dnevnik.bg/bulgaria/2018/10/03/3320639_mini_i_torpeda_se_obezvrejdat_taino_krai_varna/", "text": "Дружеството \"Терем – КРЗ Флотски арсенал\" от години тайно е извършвало утилизация на стари съветски морски мини и торпеда в завода си край Варна. Това става известно от протокола на заседание на една от постоянните комисии към общинския съвет в града, състояло се на 15 юни. Тогава е било разгледано искане на военното дружество за изработване на Специализиран подробен устройствен план на терен от 20 дка в северната част на завода. По време на заседанието обаче става известно, че искането е свързано с унищожаване на боеприпаси, което се извършва от години Базата на \"Терем – КРЗ Флотски арсенал\" се намира на брега на Варненското езеро и на около 3 - 4 км по въздух от селата Константиново, Езерово и Страшимирово с население между 900 и 1300 души. По време на заседанието си на 15 юни членовете на комисията по архитектура, строителство и устройство на територията са били запознати с юридическо становище по искането на кмета на Варна Иван Портних за изработването на Специализиран подробен устройствен план на поземлен имот в рамките на завода (в прикачения файл). Искането на Портних е свързано с инвестиционно предложение за \"утилизация на морски боеприпаси, които са на въоръжение във Военноморските сили и са включени в списъка на излишните за Българската армия\", внесено в Районната инспекция по околната среда и водите във Варна още през 2016 г. В него обаче за обезвреждане се говори само в бъдеще време, включително и за това, че при утилизацията ще се отделят опасни химични вещества – тротил и флегматизиран хексоген. От протоколираните дебати във варненския Общински съвет обаче се вижда, че в завода а разглеждането на предложението за изработване на подробен устройствен план е недопустимо, тъй като кметът на Варна няма право да бъде негов вносител. Причината е, че става дума за обекти със специално предназначение, какъвто е \"Терем – КРЗ Флотски арсенал\". В този случай внасянето на искане за изработване на плана може да стане само след изрично разрешение на министъра на отбраната, на вътрешните работи или председателя на ДАНС. Само те имат и правото да възлагат изработването на Подробен устройствен план. Заради на 15 юни съветниците отказват да гласуват предложението на варненския кмет и го връщат на администрацията му. От изказванията им обаче става ясно, че исканият план е необходимата стъпка за узаконяване на обезвреждането на мини и торпеда, което се извършва там от години. \"Аз от любопитство посетих завода\", казва председателят на комисията Димитър Карбов. \"Доколкото разбрах от служителите, работещи там, (утилизацията - бел. ред.), с изключение на завършващия процес\". След това Карбов обяснява пред колегите си,че в поделение на Военноморските сили до варненското с. Звездица има сериозен запас от подобни боеприпаси. Според мнението му, споделено за \"Дневник\" по-късно, след евентуалното изработване на Специализиран подробен устройствен план, би следвало на цеха, в който се извършва обезвреждането да се преотреди специален статутът . \"С други думи \"Флотски арсенал\" да получи необходимите технически разрешения, за да може на боеприпаси\", каза още Карбов. На въпроса защо изработването на плана се иска едва сега, ако обезвреждането се извършва в завода от години той отговори: \"Не питайте мен! Вероятно предстои обемът на работата по обезвреждане да бъде увеличен и именно за това е необходимо да бъдат получени необходимите технически разрешения, за да се влезе в някакъв ритъм\". Още на 14 септември \"Дневник\" изпрати въпроси до пресцентъра на Министерството на отбраната, свързани с информацията за извършвана утилизация в \"Терем – КРЗ Флотски арсенал\". Три седмици по-късно отговори няма, въпреки двукратното напомняне. От тях трябваше да стане ясно извършва ли се действително в момента обезвреждане на торпеда и мини на територията на завода, от колко време се прави това и изградена ли е подходящата инфраструктура за подобен род дейност? \" ако в \"Терем – Флотски арсенал\" се случи това, което стана в Миджур, каза Димитър Карбов. На мен, честно казано, цялата тази работа ми понамирисва, защото на заседанието на комисията по архитектура, което предшестваше нашето, нямаше представител нито на дружеството, което внася искането за изработването на СПУП, нито на Министерството на отбраната. И ако аз не бях чел един доклад на Районната инспекция по околната среда и водите във Варна, свързан с това намерение, нямаше как и колегите да разберат за него\". \"Дневник\" изпрати въпроси и до пресцентъра на местната администрация във Варна. Отговорите им трябваше да изяснят защо кметът на града Иван Портних е внесъл в Общинския съвет искането на \"Терем – КРЗ Флотски арсенал\", при положение че законът му забранява да го прави? От отговора на друг въпрос трябваше да стане ясно извършвана на територията на завод, който се намира само на 3-4 км от населени места с няколко хиляди души население. Три седмици след изпращането на въпросите, оттам отговори също няма. Пак след многократни напомняния. \"Някой най-вероятно се опитва да прехвърли топката и не дай си Боже в случай на инцидент да кажат – ами ето на, те лошите общински съветници взеха решението, каза Димитър Карбов. Много удобно! Нека този, който го е направил да си понесе отговорността.\"", "date": "2018.10.03", "title": "Мини и торпеда се обезвреждат тайно в завод на \"Терем\" край Варна"}
{"url": "https://www.dnevnik.bg/sport/2018/10/03/3320793_grigor_dimitrov_napusna_pekin_sled_zaguba_ot_55-iia_v/", "text": "Григор Димитров отпадна от  турнира от категория АТП 500 в Пекин  след загуба в три сета от сърбина Душан Лайович 4:6, 6:2, 4:6. Българският тенисист престоя на корта час и 51 минути срещу 55-ия в световната ранглиста. Димитров не успя да преодолее втория кръг и не показа играта си от  първата среща с Тенис Сандгрен , когато победи в два сета. Миналогодишният полуфиналист в китайската столица и поставен под №3 през тази година не беше на ниво и допусна много грешки. Димитров започна неуверено в сетовете, които загуби, и беше водещият само във втората част. Той допусна четири пробива и направи седем двойни грешки срещу тенисист, който направи всичко възможно, за да накара Димитров да не се чувства удобно на корта. Лайович записа едва втора победа в кариерата си срещу играч от първите десет на ранглистата. Загубата оставя Димитров в ситуация да няма два спечелени поредни мача вече близо два месеца. За последно това се случи в началото на август на турнира от сериите  \"Мастърс\" в Торонто . Това е 17-а загуба за българския тенисист през годината, като той има 23 победи в актива си през 2018 г. Срещата беше втора между Димитров и Лайович, след като дотук българинът имаше една победа, постигната през 2016 г. в друг китайски град Чънду. Българският тенисист започна неуверено и Лайович се възползва, като реализира пробив още в първия гейм, след което го затвърди. Впоследствие играта се изравни, но Димитров така и не успя да стигне до точка за пробив, което даде сета в полза на световния №55. Димитров имаше пет аса в първата част, но въпреки това играта му беше съпътствана от много разпилени действия. В последните геймове от сета той все пак показа по-добра игра и това се пренесе във втората част, в която българинът започна много по-силно. Поставеният под №3 в Пекин взе своето подаване, след което направи пробив и после поведе с 3:0. Лайович беше много по-колеблив, като трябваше да нагажда играта си към промените на Димитров, но в петия гейм успя да го изненада и да върне пробива. Българинът обаче не допусна нов срив и веднага спечели подаването на съперника си, за да поведе с 4:2. Димитров увеличи серията си до три поредни гейма, след като реализира още един пробив и след 38 минути изравни резултата – 6:2. Във втората част Димитров намали броя на непредизвиканите грешки до девет, което беше по-малко от допуснатите в първата част. Ритъмът в играта на Димитров изчезна отново за кратко в началото на решителния сет. Той допусна нов пробив, а подобно на развоя в първия сет Лайович го затвърди. Защитата на българина също не беше на ниво и въпреки някои шансове в четвъртия гейм, както и завързана ситуация при 40:40 сърбинът успя да го измъкне. В петия гейм Димитров мина през няколко много тежки момента, беше изправен и пред две точки за пробив, но успя да защити подаването си, а след това използва психологическото предимство, за да пробие Лайович. Българинът веднага използва импулса и увеличи серията си до три поредни гейма, което го изведе и напред в резултата за пръв път в третия сет. Изненадващо Димитров сам си създаде проблеми и след като Лайович си взе сервис гейма, българинът допусна пробив при 4:4. Той завърши с двойна грешка при 15:40, което доближи сърбина само на гейм от победата. Сърбинът затвори срещата с категоричен гейм на нула, при това завършвайки с ас. В следващия кръг Лайович ще чака победителя от мача между петия поставен Кайл Едмънд и италианеца Матео Беретини.", "date": "2018.10.03", "title": "Григор Димитров напусна Пекин след загуба от 55-ия в света"}
{"url": "https://www.dnevnik.bg/evropa/2018/10/03/3320800_niama_da_ima_specialno_otnoshenie_za_migrantite_ot_es/", "text": "Британският министър-председател Тереза Мей обяви вчера нови правила за имиграцията в Обединеното кралство, които ще влязат в сила след Брекзит. Новите правила  ще дават предимство на квалифицирани работници , отменяйки свободното движение на европейски граждани. \"Когато напуснем ЕС, ще въведем имиграционна система, която веднъж завинаги ще сложи край на свободното движение на европейски граждани в Обединеното кралство\", обяви Мей. \"Това ще е система, която се основава на уменията на работниците, а не на техния произход\", подчерта премиерът в изявлението си. \"Тези нова система ще позволи да се намали имиграцията на лица с ниска квалификация\", добави Мей. Това ще намали имиграцията до жизнеспособни нива, както беше обещано, посочи още министър-председателят. В програмата си за парламентарните избори през 2017 г. Мей обеща да намали нетната миграция до под 100 хил. души годишно спрямо 273 хил. през 2016 г. Мей ще конкретизира тази нова имиграционна система в днешната си реч на конференцията на британската Консервативна партия в Бирмингам. Според новите правила хората, които желаят да се установят отвъд Ламанша, трябва да могат да удостоверят определено ниво на доходи, за да се гарантира, че те няма да заемат работни места, които биха могли да бъдат заети от британски граждани. Визите, издавани на студенти, няма да бъдат обект на същите критерии. Мей отбеляза, че британските туристи и работници също вероятно ще срещнат ограничения, пътувайки в ЕС, в зависимост от крайния резултат от преговорите за Брекзит, предаде \"Гардиън\". Тя заяви, че иска британци да запълват свободните места в области като социалните грижи и хотелиерството, които са силно зависими от мигранти от ЕС, като по този на начин на практика отхвърли изключения за определени сектори. Мей допълни, че правителството изпробва сезонна схема за селскостопанските работници, но уточни, че не иска да се ангажира с изключения за други сектори. Изпит по \"британски ценности\" Министърът на вътрешните работи Саджид Джавид предложи промяна в изпита, който полагат хората, желаещи да получат британски паспорт, и включване в него на \"британските ценности\", предаде \"Франс прес\", цитирана от БТА. Сегашният тест, който е съсредоточен върху културата на страната, нейната история, спорта и дори британската кухня, \"е недостатъчен\", обяви вчера министър Джавид пред годишната конференция на торите. \"Разбира се, ако се разработи, може би е полезно да се знае името на шестата съпруга на Хенри Осми (Катрин Пар - бел. ред.). Но най-важното за мен е да се разбират също прогресивните и демократични ценности, които обединяват нашето общество\", каза Джавид. \"Трябва да направим изпит по британските ценности и точно това ще направя\", увери министърът. Новата система, представена от Мей, се основава на  доклада на консултативния комитет по миграцията от 18 септември , който препоръча да бъде изработена имиграционна система, недаваща никакво предимство на граждани на Европейското икономическо пространство, ако имиграционният въпрос не е включен в преговорите за излизане на Обединеното кралство от ЕС.", "date": "2018.10.03", "title": "Няма да има специално отношение за мигрантите от ЕС след Брекзит, обяви Мей"}
{"url": "https://www.dnevnik.bg/bulgaria/2018/10/03/3320804_spored_dimitur_manolov_v_zdraveopazvaneto_ne_moje_da/", "text": "Увеличаването на ресурса в здравеопазването без смяна на модела няма да има ефект. В сегашната ситуация, ако има конкуренция и печалба, това ще е за сметка на качеството на услугата. Това коментира председателят на \"Подкрепа\" Димитър Манолов в ефира на \"Нова телевизия\". \"Предложените два варианта за реформа в здравеопазването не стават. Решенията са на други места – промяна на схемата на финансиране на болничните заведения\", каза той по повод  лансираните промени , една от които е въвеждането на нова здравна вноска. Според него в предложенията се съдържат и добри идеи, но в представените доклади за проблеми в системата има много аспекти, които не се споменават в проекта. Той очерта и още по-сериозен проблем – този за клиничните пътеки. \"Не се знае реално колко струват клиничните пътеки и всяка дейност в тях. Ако се направи такъв анализ, ще се види, че парите са сложени в пътеките заради други критерии\", смята Манолов. Той коментира и темата с вдигането на цените и мерките са намаляване на негативния ефект от това. \"Опитите  административно да се регулират цените  при пазарна икономика са обречени на провал. Предлагали сме и идеи за по-справедлива данъчна система. Няма пари, защото данъчната ни система е сбъркана\", добави синдикалистът. Коментарът е по повод идеята вицепремиерът и лидер на ВМРО Красимир Каракачанов за основни хранителни продукти трябва да има точно определени ставки за печалба на производител и търговец. По думите му, ако има необлагаем минимум, това ще помогне на хората \"по-лесно да си купят от поскъпналия хляб\". \"Важно е хората, които не могат да си плащат сметките, да са по-малко\", добави той. \"Вярно е, че доходите растат, те бяха много изостанали. Много дълго време трябва да мине, за да достигнем прилични нива. Най-важното нещо е да разпределяме по различен начин това, което произвеждане\", каза Манолов.", "date": "2018.10.03", "title": "Според Димитър Манолов в здравеопазването не може да има конкуренция"}
{"url": "https://www.dnevnik.bg/ot_vas/novini_ot_vas/2018/10/03/3320133_mileniumski_krust/", "text": "Планината Водно се издига над Скопие. През вековете тя е пазител на християнската вяра и днес пази в обятията си някои запазени църкви: \"Св. Спас\", \"Св. Мина\", \"Св. Никола\", \"Св. Панталеймон\" и забележителния манастир: \"Св Трифон\".", "date": "2018.10.03", "title": "Милениумски кръст"}
{"url": "https://www.dnevnik.bg/sviat/2018/10/03/3320805_rusiia_shte_prodade_na_indiia_raketni_kompleksi_s-400/", "text": "Русия и Индия ще подпишат договор за доставка на зенитно-ракетни комплекси С-400 за над 5 млрд. долара по време на посещението на президента Путин в Делхи на 5 октомври, съобщи президентският съветник Юрий Ушаков, цитиран от \"Франс прес\" и ТАСС, предаде БТА. Преговорите между Делхи и Москва за тази система за ПВО се водеха от месеци, но бяха спъвани от заплахите на САЩ, че ще санкционират страни, които купуват руско въоръжение. Индия беше заявила, че ще поиска от САЩ да направят изключение за нея, ако  преговорите с Русия за С-400 завършат успешно , но в края на август американски официален представител заяви, че няма гаранция за подобно изключение. През 2017 г. Конгресът на САЩ прие закон за санкции срещу Русия заради намесата ѝ в Украйна, за която я обвинява Западът, и за предполагаемата ѝ намеса в американските президентски избори. Този закон налага санкции на компании и държави, които сключват оръжейни договори с руски фирми. Миналия месец САЩ  за пръв път използваха \"вторичните\" санкции  срещу купувачи на руска военна техника, като ги приложиха срещу Китай.", "date": "2018.10.03", "title": "Русия ще продаде на Индия ракетни комплекси С-400 за 5 млрд. долара"}
{"url": "https://www.dnevnik.bg/bulgaria/2018/10/03/3320826_konflikt_mejdu_razprostraniteli_na_droga_e_osnovnata/", "text": "Двама думи бяха простреляни в столичния кв. \"Стрелбище\" във вторник вечерта до голяма фитнес зала и пицария. Спор между разпространители на дрога е основната версия за инцидента, съобщава БНР. Продължават разпитите на свидетели. Вече са прегледани и камерите на близките заведения. Полицията издирва извършителите. Ранените при стрелбата са познати на полицията за разпространение на наркотици и кражби. Единият от тях е ранен в рамото, а другият - в гърдите. Стреляно е шест пъти. И шестте изстрела са попаднали в целта, но пострадалите са без опасност за живота. Нападателите вероятно са използвали пистолет. Оръжието, с което е стреляно по мъжете, е с калибър 7.65 мм., е показал огледът на мястото, извършен през изминалата нощ.", "date": "2018.10.03", "title": "Двама души бяха простреляни в столичния кв. \"Стрелбище\" заради конфликт за дрога"}
{"url": "https://www.dnevnik.bg/sviat/2018/10/03/3320825_sauditskiiat_kral_ne_bi_se_zadurjal_i_2_sedmici_na/", "text": "Президентът на САЩ Доналд Тръмп си позволи недипломатична забележка към близкия съюзник Саудитска Арабия, като каза, че саудитският крал Салман не би се задържал на власт и две седмици без американска военна подкрепа, предаде \"Ройтерс\". \"Ние защитаваме Саудитска Арабия. Но те (саудитците) са богати, нали? И аз харесвам краля, крал Салман. Но му казах: Кралю, ние ви защитаваме, но вас няма да ви има след две седмици без нас - затова трябва да си плащате за нашата военна закрила\", подчерта Тръмп под аплодисменти на предизборна среща в Саутхейвън, щата Мисисипи. Президентът не разкри кога е казал това на саудитския монарх. Въпреки тези не много ласкателни слова правителството на Тръмп е в близки отношения със Саудитска Арабия, която смята за стожер срещу намеренията на Иран в региона, отбелязва \"Ройтерс\" и припомня, че първото задгранично посещение на президента след избирането му бе в Саудитска Арабия. Тръмп звъня по телефона на крал Салман в събота и двамата обсъдиха усилията за поддържане на петролните запаси с цел да се гарантират стабилността на петролния пазар и глобалният икономически растеж. \"Ние защитаваме много такива страни, без те да плащат нещо, а после те се възползват от нас, като ни налагат високи цени на петрола. Това не е добре. Искаме те да спрат да вдигат цените и да започнат да ги намаляват,\" каза Тръмп в словото си вчера. /БТА", "date": "2018.10.03", "title": "Саудитският крал не би се задържал и 2 седмици на власт без САЩ, каза Тръмп"}
{"url": "https://www.dnevnik.bg/evropa/2018/10/03/3320841_velikobritaniia_shte_razreshi_grajdanskite/", "text": "Британският премиер Тереза Мей заяви, че на хетеросексуалните двойки ще бъде разрешено да сключват граждански партньорства, което досега бе позволено само на еднополовите двойки, предаде \"Ройтерс\". Според правителството решението ще даде по-голяма сигурност за двойките, които нямат сключен брак, и техните семейства. Гражданските партньорства бяха въведени във Великобритания през 2004 г. и дадоха на гей двойките подобни права като на сключилите брак хетеросексуални. От 2014 г. еднополовите бракове са законни в Англия, Уелс и Шотландия, което означава, че гей двойките могат да избират между това да сключат брак или гражданско партньорство. Бракът обаче бе досега единственият възможен вариант за хетеросексуалните двойки. \"Тази промяна в закона помага да бъдат защитени интересите на двойки от мъж и жена, които искат да се ангажират сериозно, искат да придадат официален вид на партньорството си, но не желаят непременно да се оженят\", каза Мей. Гражданското партньорство дава правна и финансова защита и за двете страни в случай, че връзката приключи. По данни на правителството във Великобритания има над 3.3 милиона двойки без брак, които живеят заедно, имат еднакви финансови отговорност, а почти половината от тях имат деца. Тези двойки нямат същата правна защита като сключилите брак или гражданско партньорство. През юни Върховният съд се произнесе, че отношението на правителството към на Ребека Стийнфелд и Чарлс Кийдън, които искаха да получат разрешение да сключат гражданско партньорство, е несъвместимо със закона за човешките права. Стийнфелд и Кийдън не желаят да сключат брак по идеологически причини, основаващи се на исторически патриархална природа на брачната институция.", "date": "2018.10.03", "title": "Великобритания ще разреши гражданските партньорства и на хетеросексуалните двойки"}
{"url": "https://www.dnevnik.bg/sport/2018/10/03/3320848_mourinyo_produlji_s_kritikite_kum_kachestvata_na/", "text": "Мениджърът на \"Манчестър юнайтед\" Жозе Моуриньо се изказа критично за качествата на защитниците си в изграждането на атаките на отбора. Коментарът му дойде след поредния неубедителен мач при  нулевото равенство с \"Валенсия\"  у дома в Шампионската лига. Португалецът  е поставен под напрежение  заради лошите резултати. \"Юнайтед\" прави най-слабия си старт във Висшата лига от 29 години насам. \"Нямаме техническите качества да изграждаме (атаките) от защитата. Нападателите ни не са в най-добрия си момент на увереност\", заяви Моуриньо. \"Мисля, че има неща, които ми е трудно да кажа. Имате достатъчно причини да ме критикувате. Вероятно имахме няколко големи възможности да спечелим, но приемам резултата като справедлив\", добави португалецът. Първите критики дойдоха от двама от водещите играчи на \"Манчестър юнайтед\" от близкото минало. Бившият защитник Рио Фърдинанд каза, че не би искал да бъде част от отбраната на тима при подобни думи на мениджъра. Пол Скоулс заяви, че Моуриньо е срам за клуба.", "date": "2018.10.03", "title": "Моуриньо продължи с критиките към качествата на \"Юнайтед\""}
{"url": "https://www.dnevnik.bg/bulgaria/2018/10/03/3320858_prokuraturata_otchete_kakvo_e_svurshila_dosega_po/", "text": "В съобщение до медиите прокуратурата отчете какво е извършила за един месец по разследването за катастрофата в Своге, отнела живота на 18 души и станала причина за три министерски оставки. Предишният отчет е бил на 4 септември. Разследването е възложено на Националната следствена служба по разпореждане на главния прокурор Согитр Цацаров. За времето от 5 септември досега, по делото е извършено следното: Нови огледи, при които са иззети веществени доказателства със значение за разследването и в частност за назначаването и изготвянето на съответни експертизи. Направени са два допълнителни огледа на местопроизшествието, като са иззети сравнителни образци от мантинелата. Както и повторен оглед на автобуса за установяване на техническото му състояние и три огледа на веществени доказателства - допълнителни огледи на двете кили, участвали в катастрофата и детайлен оглед на иззетите части от мантинелата. Разпитани са 15 души, сред които служители на дружествата, участвали в строителството на пътния участък и изпълнителния директор и председателя на надзорния съвет на \"Трейс Груп Холд\" АД и ръководителя на лаборатория \"Пътно строителство - Трейс\". Разпитани са също служители на Агенция \"Пътна инфраструктура\" (АПИ). Показания са дали и петима пострадали от произшествието и трима свидетели, оказали помощ на пострадали те. Назначени са 5 експертизи. Едната е техническа, възложена на специализирана лаборатория - на иззетите сравнителните образци от асфалтова настилка за установяване дали асфалтовата смес от иззетите проби /изрезки/ отговаря на утвърдената рецепта за изготвянето ѝ и на БДС за тежко и много тежко движение. В съобщението не се казва дали ключовата експертиза ще бъде изпълнена в страната или в чужбина. Експертизата ще даде отговор и на въпроса, дали едрозърнестия минерален материал, вложен в асфалтовата смес, по устойчивост на ускорено полиране отговаря на действащия стандарт. Втората е отново техническа - на иззетите части /сравнителни образци, от поставената в района мантинела. Експертизата установява дали тя съответства на установените стандарти като материал, дебелина, закрепване и други показатели. Изследването е възложено на Института по металознание към БАН. Третата е физико - химическа експертиза за определяне на химичния и морфологичния състав на мантинелата. Възложена е на Научноизследователския институт по криминалистика и криминология на МВР. Четвъртата е съдебно - оценителна експертиза на колите, участвали в катастрофата и е възложена на вещи лица авто- експерти. И петата е строително - техническа експертиза, която ще даде заключение за спазването на технически правила и норми при изготвянето на проекта и при изпълнението на обекта - пътя, в участъка на инцидента. Заключението ще бъде изготвено от експерт със специалност в областта на пътното строителство. Към досъдебното производство са изискани и приобщени редица нови документи от: АПИ, \"Трейс груп Холд\" АД, Български институт по стандартизация, лечебни заведения, \" Мотт Мак Доналд България\" ООД - във връзка с делегирани от възложителя по договора права и задължения и уточняване обхвата на консултантските услуги. Пътният инцидент от 25 август стана на входа на Своге, като автобус излезе от пътното платно и падна в 20-метрова пропаст. Заради катастрофата трима министри подадоха оставки по искане на премиера Бойко Борисов. Транспортният, вътрешният и регионалният министри Ивайло Московски, Валентин Радев и Николай Нанков напуснаха постовете си, като бяха заменени съответно от Росен Желязков, Младен Маринов и Петя Аврамова. Оставките им доведоха до критики от един от коалиционните партньори на ГЕРБ - Валери Симеонов, чиято партия излезе с декларация против едноличния стил на управление на Борисов. В крайна сметка обаче до трусове при управляващите не се стигна.", "date": "2018.10.03", "title": "Прокуратурата отчете какво е свършила досега по разследването за катастрофата в Своге"}
{"url": "https://www.dnevnik.bg/sviat/2018/10/03/3320844_hiliadi_protestiraha_v_armeniia_za_da_podkrepiat_plana/", "text": "Хиляди арменци се събраха при парламента в Ереван по призива на премиера реформатор Никол Пашинян, докато депутатите обсъждаха закон, който би затруднил произвеждането на предсрочни избори, предаде \"Франс прес\", цитирана от БТА. Пашинян е в обтегнати отношения с подкрепящите  бившия президент и премиер Серж Саргсян  депутати и иска предсрочни избори преди края на годината. Според Пашинян един от начините това да се постигне е той да подаде оставка, което ще наложи да бъде избран нов премиер от парламента. По закон две неуспешни гласувания за премиер автоматично водят до организирането на предсрочни избори. Пашинян се опита да преговаря с парламентарно представените партии за такъв вариант, без да се стига до демонстрации. Вчера обаче парламентът, в който мнозинство има управляващата Републиканска партия на Армения на бившия президент и премиер Саргсян, прие на извънредно заседание законово изменение, което затруднява разпускането му след два неуспешни опита да се избере министър-председател. Пашинян заяви, че това гласуване е дело на \"контрареволюционни сили\" и призова за демонстрация при парламента, докато депутатите още бяха в сградата. До един час след призива му хиляди демонстранти блокираха с коли вратите на парламента и съседните улици. \"С приемането на този закон Републиканската партия на Армения и подкрепящите я сили официално провъзгласиха съществуването на контрареволюция\", заяви Пашинян пред демонстрантите. Вчера Пашинян заяви, че до няколко дни ще подаде оставка, а през декември ще се произведат предсрочни избори. Пашинян,  който стана премиер на 8 май , иска да бъде избран нов парламент, докато рейтингът му все още е висок, за да може да осъществи реформите си. Следващите редовни парламентарни избори в Армения са през 2022 г. Исканията му доведоха и до криза в правителството. Президентът Армен Саркисян подписа укази за уволнението на шестима министри, членове на партиите Арменска революционна федерация \"Дашнакцутюн\" и \"Процъфтяваща Армения\". Решението на Пашинян да ги освободи дойде, след като партиите им подкрепиха гласуването на законовите изменения.", "date": "2018.10.03", "title": "Хиляди протестираха в Армения, за да подкрепят плана на премиера за нови избори"}
{"url": "https://www.dnevnik.bg/zdrave/2018/10/03/3320865_zdravnata_kasa_i_pacienti_v_spor_shte_triabva_li_da_se/", "text": "Пациенти, представители на пациентски организации влязаха в остър спор с Националната здравноосигурителна каса (НЗОК) за това дали в скоро време хора с тежки болести като псориазис, болест на Крон, ревматоиден артрит и др. ще трябва да доплащат хиляди левове, за да получат най-доброто за тях лечение. От петък миналата седмица организации на хората с тези болести остро възразяват срещу готвено изменение в критериите, по които здравната каса ще финансира биологичните терапии и изчислиха с колко хиляди новите правила ще засегнат всеки болен. Твърдяха, че новите правила вече са минали през одобрение на Надзорния съвет на касата и скоро ще влязат в сила. От здравната каса отричат тези становища и доскоро се чакаше официалното обявяване на критериите. От вчера на сайта на НЗОК вече са качени новите критерии за изписване и финансиране на биологични терапии, прилагани при тези видове болести. В критериите никъде не се говори за доплащане от страна на пациентите, отбелязаха от здравната каса. Посочиха, че всъщност  се облекчава режимът за изписванет о на тези лекарствени продукти. В същото време новите критерии въвеждат изискване на пациента да се изписва лекарствен продукт, който \"има доказана терапевтична ефикасност и безопасност за лечение на заболяването и в същото време – да е разходоефективен за фонда, който го заплаща с обществен ресурс\", признават от касата. И посочват, че така е в редица европейски държави. Тези критерии ще важат за нови пациенти, а другите се очаква да продължат досегашните си терапии. Пациентски организации като \"Асоциация на хората с псориазис и псориатични усложнения\" и \"Български алианс на дерматологични и ревматологични заболявания\" обаче смятат, че правилото за разходоефективност всъщност ще доведе до това касата да покрива само най-евтините терапии. \"Новите критерии са откровено желание за спиране достъпа до качествено лечение на пациентите с тежък псориазис и псориатичен артирт\", заявяват от пациентските организации. И отбелязват, че вече не лекуващите лекари-специалисти ще преценяват кое е най-доброто за пациента, а чиновници в здравната каса. Според изчисленията на неправителствените организации, ако касата покрива най-евтините терапии, пациентите с псориазис ще трябва да доплащат между 3000 и 9000 лв. (ако пациентът е 80/100 кг), до 20 000 лв. (ако пациентът е над 100 кг), с псориатичен артрит – между 2000 и 5000 (при пациенти под 100 кг), и до 22 000 лв. (ако пациентът е над 100 кг), а тези с болест на Крон и улцерозен колит – между 1000 и 5500 лв. За хората с ревматоиден артрит доплащането може да е между 1 000 и 000 лв., а с ювенилен артрит – до 3500 лв. Това са тълкувания, заявяват в отговор от здравната каса. Очаква се новите правила да влязат в сила от 15 октомври.", "date": "2018.10.03", "title": "Здравната каса и пациенти в спор ще трябва ли да се доплаща и колко за биологични терапии"}
{"url": "https://www.dnevnik.bg/evropa/evropeiski_parlament/2018/10/03/3320862_liavata_nepokorna_franciia_iska_da_prevurne/", "text": "Лявата партия \"Непокорна Франция\" на Жан-Люк Меленшон иска да превърне европейските избори догодина в референдум за политиката на френския президент Еманюел Макрон и европейския проект, който той представлява, пише EurActiv. Централният въпрос в предстоящите избори няма да бъде имиграцията, а отхвърлянето на политиката на Макрон. Това е обещанието на мениджъра на кампаниите на \"Непокорна Франция\" Манюел Бомпар. Предвид, че това ще бъде първият вот след миналогодишните президентски избори, той ще даде възможност на \"непокорните\" да атакуват директно политиката на Макрон. Нежеланието на партията да засяга миграцията в кампанията си, въпреки че това ще е централна тема в евроизборите, може в голяма степен да се обясни с различията по въпроса в самата партия. В опит да се отдалечи от трудната тема \"Непокорна Франция\" се фокусира върху идеята за протестен вот срещу политиката на Макрон. Като  самоопределил се лидер на проевропейците  Макрон олицетворява либералната Европа, срещу която \"Непокорна Франция\" иска да води кампания. Затова левият антилиберален дневен ред на партията трябва да се основава повече на големите теми, които тя подкрепи по време на президентската надпревара миналата година – необходимостта от промяна на европейските договори, борбата срещу укриването на данъци, командированите работници и други. Като член на групата Европейска обединена левица/Северна зелена левица в Европейския парламент заедно с френските комунисти, \"Непокорна Франция\" инициира нова група на радикалната левица заедно с \"Подемос\" (Испания), \"Ляв блок\" (Португалия), Червено-зелен алианс (Дания), Лявата партия (Швеция) и Левия алианс (Финландия). Движението, наречено \"Сега хората\", което бе основано в Лисабон на 12 април тази година, възнамерява да се освободи от  Партията на европейската левица , която обединява повечето национални партии, принадлежащи към политическата група. \"Вече не можем да споделяме еднакво политическо пространство с Алексис Ципрас и неговото движение СИРИЗА, което принадлежи на Европейската левица\", посочи Бомпар. Новата формация се надява да се разшири с още политически партии до изборите и дори да сформира своя собствена група в  Европейския парламент . За да го направи, \"Сега хората\" ще се нуждае от 25 евродепутати, избрани от поне една четвърт от държавите членки (най-малко седем).", "date": "2018.10.03", "title": "Лявата \"Непокорна Франция\" иска да превърне евроизборите в референдум срещу Макрон"}
{"url": "https://www.dnevnik.bg/photos/2018/10/03/3320854_snimka_na_denia_pogledut_na_migranta/", "text": "Мигрант изчаква реда си на пристанището до испанския град Мотрил, за да бъде отбелязан в списъците на граничните власти като новопристигнал в страната. Преди това той и още десетки други мигранти бяха спасен във водите на Средиземно море.", "date": "2018.10.03", "title": "Снимка на деня: Погледът на мигранта"}
{"url": "https://www.dnevnik.bg/sport/2018/10/03/3320889_trenyorut_na_real_madrid_ne_e_pritesnen_ot_lipsata_na/", "text": "Реал\" (Мадрид) не е отбелязал гол вече 319 минути, а слабото представяне на отбора продължи със  загуба от ЦСКА (Москва) в Шампионската лига с 0:1 . Европейският клубен шампион е без победа в три срещи, като в Испания вече се заговори за криза в състава на Хулен Лопетеги. След срещата с ЦСКА в Москва специалистът обяви, че не е притеснен от липсата на попадения. Лопетеги, който пое тима след напускането на Зинедин Зидан, дотук има пет победи, две равенства и три загуби в 10 мача начело. \"Създадохме положения, атакувахме по всички линии, но не успяхме да вкараме. Топката просто отказваше да влезе във вратата. За съперника мачът се разви идеално – ранен гол, домакинско предимство и това помогна за победата\", каза Лопетеги. Треньорът обяви, че няма да променя философията и възгледите си. Лопетеги е уверен, че неговата работа скоро ще даде резултат. \"Няма смисъл да зацикляме, ще продължим да създаваме положения и да играем атакуващ футбол. Рано или късно ще започнем да бележим\", добави треньорът. В срещата на \"Лужники\" \"Реал\" отправи общо 26 удара, но вратарят на ЦСКА Игор Акинфеев трябваше да прави едва три спасявания.", "date": "2018.10.03", "title": "Треньорът на \"Реал\" (Мадрид) не е притеснен от липсата на голове"}
{"url": "https://www.dnevnik.bg/politika/2018/10/03/3320894_veselin_mareshki_poiska_referendum_zdrave_ili/", "text": "Лидерът на \"Воля\" Веселин Марешки поиска допитване в което народа да се пита дали иска самолети или здравеопазване в декларация от името на групата в която беше замесена и позицията на външно министерство за Македония. Изказването му беше изпъстрено с неверни факти. Според Марешки  позицията на МВнР  е \"пасквил\", защото според него \"гордият македонски народ\" се изказал категорично \"не\", а в същото време в позицията на МВнР по темата се казвало, че 90% от гласувалите са заявили, че искат да бъдат част от ЕС и НАТО. Според официалните резултати действително 90% са гласували \"за\" споразумението за смяна на името, сключено с Гърция, като условие за членство в Европейския съюз и НАТО, но около две трети от всички имащи право на глас не са отишли до урните. Според Марешки гласът на негласувалите е видим и не трябвало да се пренебрегва. Той припомни референдумите, провеждани у нас, сред които и този депутатите да се избират на два тура и мажоритарно. Тогава само 12 000 гласа не стигнали да се зачете, а на него гласували над 3 млн. българи. След това Веселин Марешки се прехвърли на темата за здравната реформа, подготвяна от министър Кирил Ананиев, която предвижда 12 лева допълнителна здравна застраховка. От \"Воля\" изчислили, че това са около 400-500 млн. лева на година, колкото щяла да е годишната вноса за покупка на нови изтребители. За това парите трябвало да бъдат дадени за здравни вноски. В действителност проектът за 8 нови изтребителя е на стойност 1.8 млрд. лв., които ще се изплащат 9 години. Първите 3 г. ще се плащат по 100 млн. лв., след това вноските нарастват до 300 млн. лв. през 2025 г. \"Ако това е решението, то ние трябва да спрем грабителската сделка за самолетите\", поиска Марешки. В Македония ни дадоха пример, каза Марешки. \"Нека да питаме българския народ - иска самолети или здравеопазване! Нека да направим референдум по тази тема, кое е по-важно за българския народ\", призова лидерът на \"Воля\".", "date": "2018.10.03", "title": "Веселин Марешки поиска референдум - пари за здраве или за изтребители"}
{"url": "https://www.dnevnik.bg/sviat/2018/10/03/3320864_inflaciiata_v_turciia_e_pochti_25_nov_rekord_ot_15_g/", "text": "Инфлацията в Турция за втори пореден месец поставя рекорд от 15 г., достигайки почти 25% на годишна база за миналия месец. Това сочат данни от статистическата агенция на страната, а час по-късно финансовият министър Берат Албайрак каза, че скокът далеч надхвърля прогнозата на правителството. Месец по-рано  тя беше 17.9% , рекорд от есента на 2003 г. насам. Лирата загуби близо 40% от стойността си от началото на годината, а миналия месец курсът ѝ се задържа в рамките на малко под 6 за долар. Това бе отчасти  резултат от решението на централната банка , въпреки съпротивата на президента Реджеп Тайип Ердоган, да вдигне основния лихвен процент, което стабилизира курса ѝ. Новините за инфлацията обаче отново я отслабиха с около 1.6% - до 6.0559 за долар преди 10:30 ч. турско (и българско) време, предаде \"Ройтерс\". Данните за инфлацията се появиха само ден след като  Ердоган призова турците да докладват  при необичайни цени в магазините. Преди две седмици Албайрак, обявявайки  средносрочната икономическа програма  на кабинета, каза, че прогнозираната инфлация за 2018 г. е 20.8%. Днес, след съобщенията за инфлацията, той увери, че \"най-лошото е отминало\" и че мерките, които е взел кабинетът, ще дадат резултат от този месец насетн. Другата седмица по думите му ще бъдат обявени и нови стъпки за овладяване на инфлацията. Проблем за потребителите При 24.52% на годишна база агенцията отбелязва, че повишението с 6.3 процента в сравнение с предходния месец е доста по-голямо от средното очаквано в нейна анкета сред 15 икономисти - 3.6 на сто. \"Блумбърг\" пък цитира анкета за годишната ѝ стойност, в която средните очаквания са били за 21 на сто. За месец цените на   са се повишили с 6.4% (27.7% за година),   - с 11.41%. При   стойността е 9.15%. За септември увеличението на   е 10.88%, а на годишна база 46.15 на сто. Това е сигнал, че в следващите месеци може да се достигнат нови рекордни равнища на инфлация, отбелязва \"Файненшъл таймс\". Според икономиста от \"Номура интернешънъл\" Инан Демир, цитиран от \"Блумбърг\", новините са \"толкова лоши, че усещането е за старата Турция\". С тези думи той има предвид кризата от края на деветдесетте и началото на по-миналото десетилетие, която отвори пътя към властта на управляващата \"Партия на справедливостта и развитието\".", "date": "2018.10.03", "title": "Инфлацията в Турция е почти 25%, нов рекорд от 15 г."}
{"url": "https://www.dnevnik.bg/photos/2018/10/03/3320824_fotogaleriia_kogato_domashniiat_ljubimec_se_prevurne_v/", "text": "В Тайланд воденето на домашен любимец на работното място става все по-популярно. Тенденцията е особено популярна в рекламните компании, за които е известно, че имат нерегламентирано работно време. Масово работещите в офиси взимат със себе си своите кучета, като за тях има специално отделени кътчета.", "date": "2018.10.03", "title": "Фотогалерия: Когато домашният любимец се превърне в колега"}
{"url": "https://www.dnevnik.bg/evropa/regioni/2018/10/03/3320895_izgrajdaneto_na_vtori_most_mejdu_ruse_i_gjurgevo_e/", "text": "Улесняването на сътрудничеството изисква чисто физическата възможност да стигнеш до другата страна. В този смисъл съществуването на само два моста по 450-километровата граница със сигурност е важна бариера за по-интензивния обмен между българските и румънските региони.\" Това заяви Страхил Карапчански, зам.-кмет на Русе, в интервю за EurActiv. \"Тази липса е призната от българските и румънските власти, а преодоляването й е приоритет и за транспорта и регионалните политики в ЕС. Реализирането на подобни мащабни строителни проекти на нови мостове над Дунава или на друга свързваща инфраструктура ще подобри трансграничното сътрудничество\", допълва зам.-кметът. По думите му капацитетът на моста в Русе не отговаря на засилващия се трафик и в двете посоки. \"Неговата близост до Букурещ, столица с 2 милиона граждани, както и ролята му на пресечна точка на два трансевропейски коридора (номер седем и номер девет), поставя изграждането на втори мост между Русе и Гюргево в дневния ред\", допълва Карапчански. Според него е факт, че от десетилетия българи и румънци са усещали река Дунав като бариера, разделяща държави, хора, култури, езици. \"Помня еуфорията на 1 януари 2007 г., когато гражданите от двете страни на Дунава буквално препълниха моста в желанието си да отидат \"от другата страна\" (всички ограничения за пресичане на границата бяха вдигнати в деня, в който България и Румъния се присъединиха към ЕС, като остана само таксата за пресичане на моста с кола). \"Не може да се отрече 10 години по-късно, че българи и румънци все още се учат да работят заедно и да говорят \"общ\" език. Въпреки това опитът досега показа по много категоричен начин и на двете страни, че трансграничното сътрудничество носи успешни истории и дългосрочни ползи за местните общности\", посочва Карапчански. Зам.-кметът отбелязва, че откакто България е член на ЕС съюзът отделя около една трета от бюджета си за кохезионна политика. \"Ефектът от инвестираните фондове в живота на хората в момента не може да се сравни с алтернативни източници на финансиране. Смятам, че интересът на страни като България, но също и на държавите нетни донори, е да се поддържа тежестта на кохезионната политика и регионалното сътрудничество в цялостната смесица на европейски политики\", допълва Карапчански.", "date": "2018.10.03", "title": "Изграждането на втори мост между Русе и Гюргево е приоритет, заяви зам.-кмет"}
{"url": "https://www.dnevnik.bg/razvlechenie/2018/10/03/3320901_na_30_matilda_na_roald_dal_se_opulchva_sreshtu_donald/", "text": "Статуя на президента на САЩ Доналд Тръмп застава лице в лице с нов свой критик - известната британска детска героиня Матилда, разказват редица издания. Фигура на безстрашната ученичка се вглежда заплашително в образ на американския президент. Тя бе издигната като част от празненствата по повод 30-годишнината от излизането на известната книга на Роалд Дал през 1988 г.", "date": "2018.10.03", "title": "На 30 години Матилда на Роалд Дал се опълчва срещу Доналд Тръмп"}
{"url": "https://www.dnevnik.bg/sport/2018/10/03/3320906_paulo_autuori_cifrite_sa_vajni_samo_za_jurnalistite/", "text": "Главният мениджър на \"Лудогорец\" Пауло Аутуори се надява отборът да спечели първа победа в групите на Лига Европа при гостуването на \"Цюрих\" в четвъртък. Българският шампион загуби първата среща с  \"Байер\" (Леверкузен), допускайки обрат от 0:2 в Разград , но Аутуори вярва, че тимът му се е възстановил. \"Очаквам да направим добър мач срещу труден противник, какъвто е \"Цюрих\". Те спечелиха първия си мач, но се надявам да излезем като победител. Съперникът ни е много по-различен от това, което предложи \"Байер\" (Леверкузен) в първата среща. Германските отбори по принцип са с много по-различно ниво на конкурентност\", каза Аутуори. Бразилският специалист смята, че \"Цюрих\" е много добре организиран и очаква труден двубой на стадион \"Лецигрунд\". Според него няма значение, че швейцарският отбор има осем отбелязани и осем допуснати гола дотук през сезона. \"Няма нужда да говорим за цифрите, те са важни за вас журналистите, за да можете да си направите анализите. Ние трябва да видим в детайли как играе съперникът. За нас са важни характеристиките на отбора, срещу който играем\", каза още Аутуори. Той гарантира, че последните двама, които бяха привлечени  - Жуниор Брандао  и Мей Махлангу, са готови за срещата и могат да играят. \"Лудогорец\" замина с 25 футболисти за двубоя, сред които и картотекирани в Б-листата – Даниел Наумов и Ивайло Климентов. Капитанът Светослав Дяков също очаква труден мач в Швейцария. Според опитния халф \"Лудогорец\" няма друга опция освен победа, за да запази шансовете си за класиране напред. \"Чака ни труден мач, в групите на Лига Европа няма слаби противници, но отиваме, за да спечелим. Нашата цел е да излезем от тази група и ние продължаваме да я следваме. \"Цюрих\" е добър отбор, но има и своите слабости. Надявам се да покажем добра игра, да бъдем концентрирани\", каза Дяков. Двубоят между \"Цюрих\" и \"Лудогорец\" е в четвъртък от 19.55 часа и ще бъде предаван пряко по БНТ1.", "date": "2018.10.03", "title": "Пауло Аутуори: Цифрите са важни само за журналистите"}
{"url": "https://www.dnevnik.bg/citat_na_deniia/2018/10/03/3320908_citat_na_denia_iskam_sofiianci_da_izliazat_ot_molovete/", "text": "Това коментира главният архитект на София Здравко Здравков на форума \"Разговори за града\", цитиран от вестник \"24 часа\". Според него, за да стане София град на хората, са нужни подобряване на пешеходната достъпност, градската идентичност, мобилността и развитие на публичните пространства.", "date": "2018.10.03", "title": "Цитат на деня: Искам софиянци да излязат от моловете и да се върнат в града"}
{"url": "https://www.dnevnik.bg/biznes/2018/10/03/3320904_imotite_v_sofiiskite_drujba_i_ovcha_kupel_poskupvat/", "text": "Пазарът на недвижими имоти в София премина пика си - строителните предприемачи коригират надолу цените, а купувачите не бързат да купуват на всяка цена. Това сочат наблюденията на компанията за недвижими имоти \"Адрес\". Ръстът на цените спрямо края на миналата година е средно със 7.7% като бум на поскъпването има в смятаните доскоро за неблагоприятни за живеене райони, каквито са \"Дружба\" (+12.59%) и \"Овча купел\" (+11.52%). Наличието на метро и близостта до офис зоните на Цариградско шосе и в Бизнеспарка в първия и строителството на метродиаметър към втория и разположения там Нов български университет обуславят двуцифрения ръст на цените в двата квартала, коментира изпълнителният директор на \"Адрес\" Георги Павлов. Освен това и на двете места има и добри нови инвестиционни проекти, добави той. Купувачите се информират и ориентират на пазара, за да скюлчат най-добра сделка, интересуват се от предлагането, правят много огледи, коментира оперативният директор Гергана Тенекеджиева. В същото време инвеститорите следят поведението на клиентите си и се стремят да съобразяват цените на новите си проекти, допълни тя. Индивидуалните продавачи изостават от тази тенденция, те все още си мислят, че диктуват пазара, в резултат цените в някои райони се повишиха изкуствено, а те по-трудно намират купувач. \"Продавачите трябва да преценяват внимателно офертните цени, защото клиентите по-трудно осъществяват покупки и предвиждат повече време за огледи, за да сключат най-добрата сделка за себе си\", добави Павлов. Експертите на компанията очакват до края на 2018 г. цените да се задържат стабилни, а поскъпване да има само в предпочитаните райони и за конкретни жилища. Въпреки че за август БНБ отчете леко повишение на лихвите по жилищните кредити - за пръв път от 12 месеца, брокерите не очакват осезаемо отражение на жилищния пазар, тъй като прогнозите за затягане на паричната политика на Европейската централна банка са за средата на следващата година. Купувачите разчитат вече на до 100% финансиране от банките като често съчетават жилищен с потребителски кредит, за да компенсират съучастието в ипотеката, сочат данните на компанията. Около 62% от покупките са на жилища за над 70 хил. евро , които са и с най-висок ръст спрямо третото тримесечие на 2017 г. - с 12%. Увеличават се и покупките с инвестиционна цел. Сметките показват, че доходността от недвижим имот е около 4%, а от депозит - под 1 на сто при инфлация 3.5%.", "date": "2018.10.03", "title": "Имотите в софийските \"Дружба\" и \"Овча купел\" поскъпват най-много"}
{"url": "https://www.dnevnik.bg/zdrave/pregledi_i_kampanii/2018/10/03/3320920_bezplatni_izsledvaniia_za_hepatit_shte_ima_po_vreme_na/", "text": "Центърът за сексуално здраве CheckPoint и сдружение \"ХепАктив\" предлагат безплатно изследване за хепатит В и С по време на изложението за татуировки Bulgaria Tattoo Expo. То ще се проведе този уикенд (6 и 7 октомври) в НДК. От Центъра за сексуално здраве подчертават, че инициативата има за цел да насърчи професионализма и добрите практики в студиата за татуировки и пиърсинг, както и да даде възможност на посетителите на изложението да проверят дали не са заразени. Безплатните изследвания ще се извършват с бързи скринингови тестове, като се взема само капка кръв от пръста. Резултатите се получават на място, в рамките на 15 минути след вземането на кръв. Хората, чието изследване е отчело положителен резултат, ще бъдат насочвани към специалист за уточняване на състоянието им. За провеждането на изследването не съществуват ограничения за консумация на храна и напитки преди това.", "date": "2018.10.03", "title": "Безплатни изследвания за хепатит ще има по време на изложение за татуировки"}
{"url": "https://www.dnevnik.bg/sviat/2018/10/03/3320900_nju_iork_proveriava_dali_trump_e_zamesen_v_danuchni/", "text": "Щатът Ню Йорк проверява дали американският президент Доналд Тръмп действително е помогнал да родителите си да избегнат данъци на стойност милиони долари след журналистическо разследване, съобщиха \"Ройтерс\" и Би Би Си. Вчера \"Ню Йорк таймс\"  публикува материал , в който се твърди, че Тръмп е бил замесен в \"съмнителни данъчни схеми\" през 90-те г., включително случаи на \"истинска измама\". Вестникът твърди, че разполага с копия на документите (общо над 100 хил. страници), които доказват това, включително публично достъпни такива, но и над 200 данъчни декларации на бащата на президента, строителния предприемач Фредерик Тръмп, и няколко компании, свързани със семейството. \"До 3-годишна възраст г-н Тръмп получава еквивалента на 200 хил. долара на година от империята на баща си,\" пише \"Ню Йорк таймс\". \"Става милионер до 8-годишна възраст.\" Освен това според публикацията той получавал по 1 млн. долара от баща си скоро след като е завършил колеж, а докато достигнал възраст от 40 и 50 г., сумата набъбнала до 5 млн. долара годишно. Изданието твърди, че той е получил от родителите си общо 413 млн. долара и така им е помагал да избягват данъци. На децата си покойните Фред и Мери Тръмп са прехвърлили 1 млрд. долара, а са платили едва 52.2 млн. долара данъци върху това (вместо 550 млн., колкото би трябвало). Разследването продължава с обяснението, че \"голяма част от тези пари са пристигнали при Тръмп, защото той помагал на родителите си да избягват данъци\" и заедно с братята и сестрите си създал специална компания, която да улесни това. Заради изтеклата давност едва ли може да има наказателни последствия срещу президента, но няма давност според гражданското право и е възможно да му бъдат наложени глоби, пише вестникът. Според Белия дом става въпрос за \"заблуждаваща атака\". Чарлз Хардър, адвокат на Тръмп, каза, че \"фактите, на които \"Ню Йорк таймс\" основава фалшивите си обвинения, са изключително неточни\". Освен това с този въпрос по думите му се занимавали \"други членове на семейството на Тръмп, които не са експерти\" по данъчни въпроси и са разчитали на съветници. Тръмп твърди, че е изградил бизнес империята си без помощ от баща си.", "date": "2018.10.03", "title": "Ню Йорк проверява дали Тръмп е замесен в данъчни измами"}
{"url": "https://www.dnevnik.bg/bulgaria/2018/10/03/3320968_agenciiata_za_podslushvane_i_sledene_shte_poharchi/", "text": "Правителството е разрешило на Държавна агенция \"Технически операции\" (ДАТО) да изхарчи допълнителни 3.1 млн. лв. до края на годината за осигуряване на дейността по прилагане на специални разузнавателни средства и технологични иновации. Това се разбира от решение на кабинета на днешното заседание. \"Правителството увеличава утвърдения със закона за държавния бюджет показател по бюджета на Държавна агенция \"Технически операции\" за максимален размер на ангажиментите за разходи, които могат да бъдат поети през 2018 г., със сумата 3 100 000 лв.\", съобщиха от правителствената информационна служба. Решението е обусловена от \"бързо променящата се оперативна среда и бързо развиващата се среда на информационните и комуникационни технологии\". Това налага отделяне на значителни ресурси за иновации, които са насочени към повишаване на технологичния и техническия капацитет на агенцията за изпълнение на законово регламентираните й цели, отбелязват от кабинета.", "date": "2018.10.03", "title": "Агенцията за подслушване и следене ще похарчи още 3.1 млн. лв. за иновации"}
{"url": "https://www.dnevnik.bg/bulgaria/2018/10/03/3320970_i_borisov_e_iskal_spirane_na_poruchkata_za_reforma_v/", "text": "Премиерът Бойко Борисов е настоявал за спирането на обществената поръчка за оптимизация и преструктуриране на МВР. Бившият вътрешен министър Валентин Радев обаче го е убедил в нейната необходимост. Новото ръководство на ведомството обаче явно има друго виждане за реформа. Това се разбра от думите на Радев в интервю за Канал 3. Поръчката за 1.15 млн. лв е прекратена на 27 септември  поради отпаднала необходимост. Други мотиви не се посочват. Радев поясни, че е имал разговор с Борисов, когато по медиите излязла информацията за обявената обществена поръчка. \"Това е едно от нещата, които много се надявах, че ще стане. Милион и нещо го сложихме, защото някога е обявявана такава цена. А на мен ми обясниха, че струва не повече от 400-500 хил. с всичките неща, които ще ни дадат и ще променим системата. обясни Радев. И допълни: \"Звънна ми по телефона и каза \"Бе, гледай тука телевизията\". И аз му казах: \"Г-н премиер, оставете ме, знам какво правя!\" И той ми каза: \"Добре, ама трябва да можеш да го защитиш.\" И аз му казах: \"Да, разбира се. Ще го направя, знам какво правя и това е много важно да стане.\" Защото тая система има нужда от такава оптимизация. Не искам да плаша никого със съкращения, аз говоря за оптимизация, поясни Радев. Той допълни, че поръчката е била необходима, \"за да се влезе в детайли\", тъй като предходните два анализа -  на учени от УНСС  и  Световната банка , не били достатъчни. \"За това трябваше повече време и синдикатите бяха съгласни. Сега разбирам, че са го спрели, може би не е приоритет на новото ръководство\", обясни бившият министър. Той уточни, че новият вътрешен министър Младен Маринов е \"слушал тези неща\", но не го е питал защо поръчката е отменена. \"Явно е решил, че няма да може да го защити така, както аз казах на премиера, защото Младен Маринов не идва оттам, откъдето аз идвам (Министерството на отбраната - бел. ред.). Той няма да може да се пребори с тая работа, защото не е близко до темата, а аз исках да го привнеса - нещо добро от друго място в държавата от друга подобна система\", допълни Радев. По думите му премиерът Борисов \"треперел\" за всяко нещо в МВР и с някои от инициативите на вътрешния министър не бил съгласен. От думите на Радев се разбра още, че за 2018 г. в бюджета на вътрешното ведомство са отпуснати допълнително 200 млн. лв. Радев коментира също, че никога в управленската програма на ГЕРБ не е било посочвано, че ще има полицай във всяко село. Ставало въпрос за преразпределение на личния състав \"да отидат там, където имат нужда\". \"И ние го направихме с 633 мобилни екипа из цялата държава\", обясни Радев. Все пак той допълни, че обещанието \"полицай във всяко населено място с обяснението за преразпределение\" е изпълнено, защото кметовете виждали ефекта от промяната в полицията, макар да искали още полицаи или помощ за слагане на камери.", "date": "2018.10.03", "title": "И Борисов е искал спиране на поръчката за реформа в МВР"}
{"url": "https://www.dnevnik.bg/bulgaria/2018/10/03/3320973_ot_538_publichni_sgradi_v_stranata_edva_60_sa_dostupni/", "text": "От 538 публични сгради едва 60 са достъпни за хора с увреждания. Най-големи нарушения има при банките и застрахователните дружества. Това показват резултатите от проверка на кампанията \"Достъпна България\" Комисията за защита от дискриминация (КЗД). От април до септември експертите са проверили 538 публични сгради в страната и са установили, че съотношението на достъпните към недостъпните сгради към момента е почти едно към девет. Обектите включват банки, застрахователни дружества, държавни институции, общини, мобилни оператори, аптеки, пощенски станции и др. Нарушенията са най-много при първите две категории – общо 165 сгради нямат рампи за инвалидни колички, достъпни тоалетни и специални асансьори. \"България има системен проблем с осигуряването на градска среда, която да е достъпна за хората с увреждания\", посочват от КЗД. Проверките на Комисията за защита от дискриминация са  част от безсрочната кампания на институцията за достъпна среда , която започна в края на миналата година. Ако зданията са достъпни за хората с увреждания, КЗД издава сертификати за достъпност за тях, а ако не са, се образуват производства, в рамките на които, при неизпълнени предписания на комисията, може да се стигне до глоби. Проверките на експертите ще продължат, а кампанията е безсрочна. Съгласно Закона за защита от дискриминация санкциите за недостъпна среда са в размер от 250 до 2500 лв. За юридическите лица глобите са и имуществени. При повторно нарушение законът предвижда глоба и съответната й имуществена санкция в двоен размер на първоначално наложената. Сумите могат да стигнат и до 20 хил. лв., при условие че решенията на КЗД не бъдат изпълнени след изтичане на тримесечния срок от влизането им в сила.", "date": "2018.10.03", "title": "От 538 публични сгради в България едва 60 са достъпни за хора с увреждания"}
{"url": "https://www.dnevnik.bg/bulgaria/2018/10/03/3320976_iazovirite_beli_iskur_i_ogosta_shte_budat_remontirani/", "text": "Язовирите \"Бели Искър\" и \"Огоста\" ще претърпят основен ремонт. Това реши правителството, като за целта двата водни обекта се добавят в списъка на язовирните стени и съоръженията към тях, на които трябва да се извърши основен ремонт. \"Бели Искър\" се намира в Рила и попада в територията на община Самоков. \"Огоста\" пък се намира в непосредствена близост до Монтана. Той е четвъртият по площ и втори по обем изкуствен водоем в страната. Преди близо три месеца кабинетът реши дружеството \"Държавна консолидационна компания\" да възлага ремонтите на язовири, които са държавна и общинска собственост – с изключение на съоръженията, дадени на концесия. За целта, с промени в бюджета на Министерството на икономиката за тази година, капиталът на дружеството беше увеличен с половин милиард лева. Проверки от Държавната агенция за метрология и технически надзор през лятото показаха, че 858 язовира се нуждаят от възстановяване на техническата изправност, а за спешен и авариен ремонт са определени 414 съоръжения.", "date": "2018.10.03", "title": "Язовирите \"Бели Искър\" и \"Огоста\" ще бъдат ремонтирани основно"}
{"url": "https://www.dnevnik.bg/bulgaria/2018/10/03/3320352_kak_natura_2000_shte_doide_v_sofiia/", "text": "Театрални постановки, танци и и игри ще напомнят в следващите дни на софиянци колко важно и нужно е опазването на дивата природа. Инициативата \"Натура 2000 идва в столицата\", която популяризира най-голямата европейска инициатива за съхраняване, опазване и развитие на природните ценности в евросъюза, започва на 6 октомври и ще продължи до 14 октомври. Целта на кампанията е да свърже градските хора с дивата природа, да им я покаже пречупена през светлината на изкуството, да предложи познати или не толкова добре познати места за туризъм и отдих, да ги запознае с редки и застрашени от изчезване видове, съобщиха за \"Дневник\" организаторите - Българското дружество за защита на птиците и издателство \"Просвета\". Приключенска игра в \"Музейко\" На 6 октомври, от 11.00 до 14.00 ч., \"Натура 2000 идва в столицата\" ще гостува на детския научен център \"Музейко\" с две събития - приключенската игра с награди \"Открий, научи, спечели!\" и \"На крилете на птиците\" - ателие, в което най-малките ще оцветят рисунки на птици от българската природа. Картинките, върху които ще работят децата, са дело на Александра Илиева от екипа на платформата за социално предприемачество Inspire Bulgaria. Моноспектакъл в Театър 199 Театралната програма на инициативата включва представлението \"Приятно ми е, Ива\" в Театър 199 на 6 октомври вечерта от 19.30 ч. В авторския си моноспектакъл актрисата Ива Тодорова ще разкаже лични истории, сред които и тази за първата си среща с белоглавите лешояди от най-голямата естествена колония на вида у нас в Източните Родопи и за черните лешояди, които за съжаление вече не гнездят у нас Танци в Борисовата градина На 8 септември от 18.00 ч. децата от клуба по художествена гимнастика \"Финес\" – София, и от Костинброд ще се присъединят към инициативата с танци. Те ще играят на зелената площ между детската площадка със слончето и езерото с водните лилии в Борисовата градина. Посетителите ще могат да разгледат и фотографска изложба от снимки на младите гимнастички. Уикенд с кауза в Зоологическата градина На 13 и 14 октомври, от 9.30 до 18.00 ч., пред Екологичения научно-образователен център в Зоологическата градина в столицата посетителите ще имат възможността да творят и с това да помогнат на кампанията \"Капачки за бъдеще\". Ентусиастите ще могат да се включат в творческото ателие \"МозайКАП\". Ще могат да направят цветна мозайка от капачки и картини, изобразяващи различни видове диви животни, с помощта на пластмасови капачки. Организатор на ателието е екипът на Центъра за неформално образование и културна дейност АЛОС. Всеки, който желае, може да донесе на място пластмасови капачки, с които да подпомогне благотворителната  кампанията \"Капачки за бъдеще\" . Със събраните средства от рециклирането им доброволците купуват кувьози, които даряват на нуждаещи се болнични заведения.", "date": "2018.10.03", "title": "Как \"Натура 2000\" ще дойде в София"}
{"url": "https://www.dnevnik.bg/politika/2018/10/03/3320982_v_dps_i_volia_sa_mnogo_dovolni_ot_edinstveniia/", "text": "Ние сме много доволни от проведената среща и от позициите, които чухме, изразени от г-н Влахов. Това каза председателят на ДПС Мустафа Карадайъ, след като се срещна с единствения кандидат от парламента за конституционен съдия Красимир Влахов. Карадайъ добави, че все пак парламентарната група ще се събере на заседание, за да вземе решение. С чиста съвест ще подкрепим кандидатурата на Красимир Влахов за представител на парламента в Конституционния съд, каза и лидерът на \"Воля\" Веселин Марешки, който се срещна с Влахов след ДПС. Влахов е бил представен от председателя на правната комисия и депутат от ГЕРБ Данаил Кирилов. Според Марешки са респектиращи професионалният път и качествата на Влахов. Кандидатурата на Влахов е обсъдена с лидерите от \"Обединени патриоти\" Красимир Каракачанов, Валери Симеонов и Волен Сидеров и по думите на председателя на ГЕРБ в парламента Цветан Цветанов е постигнат консенсус за него. Номинираният от БСП Янаки Стоилов, бивш зам.-председател на Народното събрание, се отказа от надпреварата, като обяснил на Корнелия Нинова, че битката е предрешена от предварително договорено политическо решение в парламента. На всеки три години приключва 9-годишният мандат на четирима от съдиите в 12-членния Конституционен съд (КС) и той се обновява. На 12 ноември приключва мандатът на Румен Ненков и Стефка Стоева (от квотата на съдебната власт), Кети Маркова (от квотата на президента) и Цанка Цанкова (от парламентарната квота). Дотогава трябва да бъдат избрани четиримата нови конституционни съдии и да положат клетва на 13 ноември. Приключващите мандата си Румен Ненков и Кети Маркова са подписвали с особени мнения някои от ключовите решения на Конституционния съд през последните години. Това означава, че не са били съгласни с мнението на мнозинството. Такъв бе случаят с Истанбулската конвенция, която според Ненков не противоречи на българската конституция. Маркова пък е изразила по друго дело изключително важна позиция - че Народното събрание може да пита главния прокурор и по конкретни дела - която възможност бе отхвърлена от мнозинството в КС. По друг спор тя също имаше особено мнение - според Маркова парламентът не е нарушил конституцията, отхвърляйки оставката на Делян Добрев. За 1 октомври е свикано общо събрание на съдиите от Върховния касационен съд (ВКС) и Върховния административен съд (ВАС) за изработване на правила за провеждане на избор на двама съдии от тяхната квота за Конституционния съд (КС). Общото събрание за самия избор е насрочено за 25 октомври. Президентът Румен Радев има предложена номинация за конституционен съдия, която той в момента обсъжда, но все още не е посочил име.", "date": "2018.10.03", "title": "ДПС и \"Воля\" са доволни от кандидата за конституционен съдия от парламента"}
{"url": "https://www.dnevnik.bg/sport/2018/10/03/3320963_shefut_na_ferari_e_favorit_za_nov_izpulnitelen/", "text": "Директорът на отбора на \"Ферари\" във Формула 1 Маурицио Аривабене е фаворит да стане новият изпълнителен директор на  \"Ювентус\" , твърдят медиите в Италия. По всяка вероятност роденият в Бреша Аривабене ще замени на поста Джузепе Марота, чийто договор с шампиона в Серия А изтича на 25 октомври. Марота, който е директор на \"Ювентус\" и член на борда от 2010 г., обяви, че няма да остане при \"бианконерите\" след края на договора си. В същото време 61-годишният Аривабене е независим член на борда на директорите от 2012 г. Той е много близък до фамилията Аниели, която управлява клуба от 1900 година. Между \"Ферари\" и \"Ювентус\" има много тесни връзки от години, след като и двете компании са собственост на концерна \"Фиат Крайслер\". В последните месеци имаше няколко промени в структурата, след като ръководителят на \"Фиат Крайслер\" и президент на Скудерията  Серджо Маркионе почина . Той беше заменен във \"Ферари\" от  Луис Камилиери . Аривабене има опит в бизнеса, след като между 1997 и 2007 г. беше служител на \"Филип Морис\" и отговаряше за бранда \"Марлборо\", който пък спонсорираше \"Ферари\" във Формула 1. Засега от \"Ферари\" и \"Ювентус\" не коментират публикациите в италианската преса. Не е ясно и кой може да замени Аривабене на директорския пост във \"Ферари\". Той заема поста в Скудерията от 2014 г., след като преди това начело последователно бяха Стефано Доменикали и Марко Матиачи. Сезонът във Формула 1 приключва на 25 ноември, а в момента  \"Ферари\" изостава от \"Мерцедес\"  в битката за титлите при пилотите и конструкторите.", "date": "2018.10.03", "title": "Шефът на \"Ферари\" е фаворит за нов изпълнителен директор на \"Ювентус\""}
{"url": "https://www.dnevnik.bg/sviat/2018/10/03/3320974_ucheni_ovladeli_evoljuciiata_vzimat_nobelovata_nagrada/", "text": "Нобеловата награда по химия за 2018 г. ще си поделят Франсис Арнълд (половината) и Джордж Смит и сър Грегъри Уинтър (другата половина). Академията обоснова решението си с това, че тазгодишните лауреати са \"поели контрол над еволюцията и са използвали същите принципи - генетични изменения и подбор - за да развият протеини, които решават химични проблеми на човечеството\". Методите им сега са широко развивани, за да промотират по-\"зелена\" химическа индустрия, за произвеждане на нови материали и устойчиви биогорива, за борба с болести и спасяване на животи. Арнълд, която работи в Калифорнийския технически институт (Калтех) е провела първата пряка еволюция на ензими (протеини, които служат като катализатор), които сега се използват за производството на биогорива и лекарства. Тя е и петата жена, която получава Нобела за химияи след Мария Кюри, Ирен Жолио-Кюри, Дороти Крауфут Ходжкин и Ада Йонат. Смит е развил метод, който позволява бактериофаги (вируси, които заразяват и унищожават бактерии) да бъдат използват за развитието на нови протеини. Сър Грегъри Уинтър е използвал същия подход, за да създава нови лекарства - сред които антителна, които могат да неутрализират токсини, да се борят с автоимунни заболявания и да лекуват рак с метастази.", "date": "2018.10.03", "title": "Учени, овладели еволюцията, взимат Нобеловата награда за химия"}
{"url": "https://www.dnevnik.bg/gradska_sreda/2018/10/03/3320984_obshtinski_suvetnici_iskat_ostavkata_na_zam-kmeta_po/", "text": "Столичният зам.-кмет по транспорта Евгени Крусев, както и всички служители на общината, които отговарят за изпълнението и контрола на ремонтите, да подадат оставки. Това искат общинските съветници от \"Политическа група 5\" - Венцислав Мицов, Светослав Витков (ПП \"Глас Народен\"), Иван Велков (\"Зелените\"), Симеон Славчев (независим). Вчера откритият за няколко дни участък от ул. \"Граф Игнатиев\" - между ул. \"Алабин\" и площад \"Гарибалди\", беше обект на критики от граждани в социалните мрежи към изпълнението на ремонта. Кметът на София  отговори по-късно, че обектът все още не е довършен , като има и дефекти, които ще се отстраняват. Смятаме, че и администрацията, отговорна за целия процес, трябва да даде обяснения защо за пореден път се получават такива резултати, казват от групата на съветниците в съобщение до медиите. Според Иван Велков в София вече е традиция след края на ремонтите гражданите да са изненадани неприятно заради некачественето изпълнение. \"Софиянци ще запомнят това управление на София с уникалния стил, наречен \"ремонт на ремонта\", пък е мнението на Венци Мицов. Съветниците са на мнение, че откакто Евгени Крусев бе назначен зам.-кмет през 2017 г., сериозните транспортни проблеми на София не са решени, а всички инфраструктурни проекти завършват със сериозни скандали. Според тях лошото качество се дължи и на липса на текущ контрол, което е част от модела на управление на столицата, който трябва да се промени.", "date": "2018.10.03", "title": "Общински съветници искат оставкaта на зам.-кмета по транспорт заради ремонтите в София"}
{"url": "https://www.dnevnik.bg/detski_dnevnik/2018/10/03/3320988_kabinetut_otpusna_12_mln_leva_za_organiziraneto_na/", "text": "Правителството отпусна малко над 1.2 млн. лв. за провеждането на ученически олимпиади и състезания. Парите се предоставят директно по бюджетите на общините. Средствата са предназначени за провеждане на допълнителна работа с ученици за подготовката им за олимпиади. В тях са включени и средства за администриране на дейностите, свързани с обучението им, както и за участието на учители и ученици в национални олимпиади и състезания. В същото време кабинетът реши 46 деца без право на наследствена пенсия от починал родител да получат персонални пенсии в размер на 113 лв. месечно. Освен това за изплащането на стипендиите на ученици от държавни спортни и общински училища за постигнати спортни успехи през второто тримесечие на годината са отпуснати близо 113 хил. лева.", "date": "2018.10.03", "title": "Кабинетът отпусна 1.2 млн. лева за ученически олимпиади и състезания"}
{"url": "https://www.dnevnik.bg/biznes/2018/10/03/3320978_parite_ot_sreburniia_fond_shte_produljat_da_stoiat_v/", "text": "Прилаганият досега консервативен подход при управлението на парите в Сребърния фонд ще продължи поне до 2021 г. Днес правителството прие Дългосрочната инвестиционна политика на Държавния фонд за гарантиране устойчивост на държавната пенсионна система (т.нар. Сребърен фонд\" и Средносрочната стратегия за инвестиране на средствата на фонда за периода 2019-2021 г., се казва в съобщението на правителствената пресслужба. Двата документа са одобрени от управителния съвет на Фонда и предвиждат запазване на прилагания досега консервативен подход за управление на активите, при спазване на принципите за надеждност, ликвидност и прозрачност, се казва в съобщението. Според авторите на решението настоящите пазарни условия не предполагат реализирането на висока доходност при желаните ниски нива на инвестиционен риск, поради което най-добрата алтернатива за инвестиране на средствата на Фонда ще продължи да бъде под формата на депозит в Българската народна банка или други инструменти по сметки в нея. Двата стратегически документа за \"Сребърния фонд\" предстои да бъдат актуализирани ежегодно, в съответствие с тенденциите на финансовите пазари и при оценка на риска. Това означава, че инвестиционната политика може да се промени, ако пазарната среда го позволява. Към 31 декември 2017 г. по сметката на Сребърния фонд в БНБ има 2.8 млрд. лв. Фондът беше създаден с част от излишъка в бюджета през 2007 г. с идеята да подкрепи пенсионната система след 2018 г. Впоследствие беше приет специален закон, в който се посочва от какви източници на приходи ще бъде захранван и как може да бъде управляван. В него трябва да влизат парите от приватизация, от концесии (без тези, които се очакват от концесията на летище \"София\", предназначени за покриване дълговете на БДЖ - бел. ред.), както и 25% от излишъка в бюджета, ако има такъв. Пак по закон до 70% от средствата могат да се инвестират в акции на страни - членки на ЕС, до 30% в акции на трети страни и до 30% в облигации. Междувременно - при първия кабинет на ГЕРБ, бе създадена Държавната консолидационна компания, в която се прехвърлят приходите от приватизация, и така бе заобиколено задължението те да отиват в резервния фонд. През всичките тези години парите стоят на депозит в БНБ.", "date": "2018.10.03", "title": "Парите от Сребърния фонд ще продължат да стоят в БНБ"}
{"url": "https://www.dnevnik.bg/sport/2018/10/03/3320987_ljubomir_ganev_lazarov_e_napravil_mnogo_za_voleibola_i/", "text": "Вицепрезидентът на Българската федерация по волейбол (БФВ) Любомир Ганев даде знак, че гледа към председателския пост. Той похвали дългогодишния президент Данчо Лазаров за работата му. \"Господин Лазаров е направил толкова много за българския волейбол, така че дали ще се откаже или не, може да реши само той. Аз винаги съм казвал, че стига да имам възможност и ако клубовете ме подкрепят, за мен ще бъде чест да го наследя, защото знам, че имам още какво да дам на българския волейбол\", каза Ганев пред Би Ти Ви. Той изтъкна, че вече 11-12 години е в управителния съвет на федерацията и че има много контакти. \"Само тази година - ще дам пример, че съм донесъл над 1 милион лева във федерацията от партньори, с които лично аз съм водил преговорите, лично аз съм ги убеждавал. Все пак, за да проведем световно първенство на такова ниво, няма как да бъде без помощта на нашите партньори. Знаете, че правителството плати таксата от 5 млн. долара, но всичко останало ние като федерация трябваше да си намерим и да си финансираме\", продължи Ганев. Засега не е ясно дали Лазаров ще иска да се насочи към нов мандат начело на федерацията. По думите му представянето на българския отбор на световното е било добро, \"но няма как да сме доволни\". \"За съжаление не можахме да се представим така, както можехме\", каза вицепрезидентът на федерацията. Българският отбор  записа четири победи и четири загуби и завърши на 11-ото място .", "date": "2018.10.03", "title": "Любомир Ганев: Лазаров е направил много за волейбола и за мен ще е чест да го наследя"}
{"url": "https://www.dnevnik.bg/bulgaria/2018/10/03/3320980_prokuror_opitala_da_spasi_supruga_si_ne_moje_da/", "text": "Осъдената на първа инстанция в края на миналата година прокурор Румяна Желева е предадена отново на съд - по същото дело. Тя е обвинена в злоупотреба със служебно положение - за да помогне на съпруга си при проверка от \"Пътна полиция\", и лъжесвидетелстване. През септември 2017 г. Софийският градски съд (СГС) признава Желева за виновна и я осъди на  пробация за срок от шест месеца.  Съдебният състав обаче е бил незаконен и втората съдебна инстанция отменя решението. Междувременно влизат в сила промените в Наказателно-процесуалния кодекс, които пратиха и делата срещу магистрати на специализираните структури. Затова днес спецпрокуратурата съобщи, че е предала добричкия прокурор на съд. Желева е обвинена за това, че на 30 юни 2012 г. като длъжностно лице е използвала служебното си положение - представила се е в качеството си на прокурор пред полицейски служители, за да преустанови започнала проверка на съпруга ѝ, спрян от полицаите във видимо нетрезво състояние. Мъжът отказал на полицаите да го проверят за алкохол. Оказало се и че у себе си няма необходимите документи, като се легитимирал единствено с международен паспорт. След негово обаждане по телефона на мястото пристигнала съпругата му. Представила се в служебното си качество и попитала дали може да направи нещо, за да няма последствия за съпруга ѝ. Носела и документите му. След повторна покана от полицаите за алкохолна проверка с дрегер мъжът станал агресивен, хванал единия от полицаите за ръката, нанесъл му удар с юмрук в гърдите, отправял заплахи и обиди. Наложило се идването на втори полицейски екип, след което бил задържан с белезници и отведен в районното управление. В хода на образуваното досъдебно производство по случая по свое желание (макар да не е длъжна да свидетелства за член от семейството) съпругата на три пъти дала лъжливи показания като свидетел пред разследващи и съдебни органи в Добрич, Варна и Разград. Започналото в Добрич разследване продължило в Разград заради служебното положение на съпругата. Досъдебното производство срещу прокурорката е образувано през 2015 г. в Софийската градска прокуратура и приключва с обвинителен акт. Заради новите компетенции за разследване на магистрати делото е изпратено в спецпрокуратурата. Предстои спецсъдът да насрочи разпоредително заседание.", "date": "2018.10.03", "title": "Прокурор, опитала да спаси съпруга си, не може да получи присъда заради съдебни процедури"}
{"url": "https://www.dnevnik.bg/bulgaria/2018/10/03/3321000_pravitelstvoto_otpusna_novi_28_mln_lv_za_shtetite_sled/", "text": "Правителството отпусна пореден транш с пари за три общини, които пострадаха тежко след обилните валежи в края на юли. Кабинетът одобри нови близо 2.8 млн. лв., които ще бъдат насочени за общините Мизия, Дупница и Тетевен. Първоначално бяха отпуснати около 500 хил. лв. С парите е предвидено възстановяване на засегнати обекти в района на Тетевен, ремонтни дейности на улици и сгради в Мизия, както и укрепване на пътя Дяково - Кременик чрез изграждане на подпорна стена. В началото на август тогавашният регионален министър Николай Нанков обясни, че за възстановяване на републиканската пътна инфраструктура след обилните дъждове са нужни няколко десетки милиони лева и уточни, че  държавата ще ги осигури. Той изчисли, че щетите от свлачищата по държавната и общинската инфраструктура в Тетевенско са 6.2 млн. лв. Разходите за възстановяване в Мизия пък били около 3 млн. лв., а в Дупница, където бяха отнесени общински улици, около 600 хил. лв.", "date": "2018.10.03", "title": "Правителството отпусна нови 2.8 млн. лв. за щетите след наводненията през лятото"}
{"url": "https://www.dnevnik.bg/bulgaria/2018/10/03/3321003_kabinetut_podkrepi_uvelichavane_na_nakazanieto_za/", "text": "Кражбата на кола да се наказва със затвор от 1 до 10 години предвиждат промени в Наказателния кодекс (НК), одобрени днес от правителството. С тях се изменят и серия разпоредби от Наказателно-процесуалния кодекс (НПК), Закона за екстрадицията и Европейската заповед за арест, Закона за изпълнение на наказанията и задържането под стража, Закона за МВР, Закона за митниците, Закона за Военната полиция и Закона за ДАНС. Правителството предлага в НК да се създаде нов квалифициран състав на кражба - когато предметът ѝ е моторно превозно средство. Промените предвиждат още приготовлението към кражба на автомобил да се наказва като самостоятелно престъпление. В проекта е заложено да отпадне възможността за налагане на алтернативното наказание \"глоба\" в случаите на противозаконно проникване в чужда кола. \"Това е мотивирано с високата степен на обществена опасност на тези престъпления, което се обуславя както от значителната стойност на отнетата движима вещ, така и от факта, че много често отнетото МПС се използва при извършването на други престъпления\", посочват от пресслужбата на кабинета. С измененията се предвижда още пряката и непряка облага, придобити чрез престъплението, да се отнемат в полза на държавата, ако не подлежат на връщане или възстановяване. Промените в НК са част от пакет изменения, с които се транспонира евродиректива за установяване минимални правила за правото на достъп до адвокат в наказателното производство и в производството по изпълнение на Европейска заповед за арест. Заради забавянето на въвеждането на разпоредбите ѝ във вътрешното право срещу България започна наказателна процедура. Един от текстовете с най-силна обществена реакция при публичното обсъждане на законопроекта беше този, която предвижда,  че уведомяването на избран от задържания близък за ареста му може да бъде забавено с 48 часа.  Отлагането ще може да става, \"когато е налице неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице или за да се предотврати ситуация, при която наказателното производство би могло да бъде сериозно възпрепятствано\",  се казва в мотивите на проекта. С промените отпада и действащото изчерпателно определяне на кръга от хора, които се уведомяват незабавно при задържането - семейството на арестанта, работодателя или МВР. Сега се предлага изборът да е на самия арестуван.", "date": "2018.10.03", "title": "Кабинетът подкрепи увеличаване на наказанието за кражба на кола"}
{"url": "https://www.dnevnik.bg/biznes/2018/10/03/3321004_kabinetut_predlaga_da_se_povishat_iziskvaniiata_kum/", "text": "Минималният размери на застрахователната сума по задължителната \"Гражданска отговорност\" да се увеличи от 10 млн. лв. на 10.42 млн. лв. за имуществени или неимуществени вреди вследствие на телесно увреждане или смърт. Това предлага правителството на Народното събрание с одобрени днес проектопромени в Кодекса за застраховането. Ако депутатите приемат предложенията на кабинета минималният размер на застраховката за вреди, причинени на имущество, ще се увеличи от 2 млн. лв. на 2.1 млн. лв. В мотивите към законопроекта се казва, че те са резултат от изискванията на евродирективи за разпространението на застрахователни продукти и застрахователното посредничество. Предвиждат се по-високи изисквания към познанията и квалификацията на застрахователните посредници, членовете на техните органи и служителите, които са непосредствено заети с разпространение на застрахователни продукти. Предвижда се те да минават професионално обучение всяка година за поне 15 часа. Повишава се минималният размер на застрахователната сума по задължителната застраховка \"Професионална отговорност\" на застрахователните посредници. Във варианта, който беше публикуван за обществено обсъждане, беше записано тя да се вдигне от 2 240 400 лв. на 2 500 000 лв. за всяко застрахователно събитие и съответно от 3 360 600 лв. на 3 700 000 лв. за всички събития за една година. Ако измененията бъдат приети от депутатите, при регистрация на застрахователен посредник ще бъде разкривана самоличността на лицата, които притежават повече от 10 на сто от капитала на посредника, както и на лицата, които имат тесни връзки с него. По време на общественото обсъждане към проекта не са постъпили становища и възражения.", "date": "2018.10.03", "title": "Кабинетът предлага да се повишат изискванията към застрахователните посредници"}
{"url": "https://www.dnevnik.bg/sport/2018/10/03/3320991_serena_uiliams_i_rodjur_federer_shte_uchastvat_v/", "text": "Носителите на общо 43 индивидуални титли от Големия шлем Серена Уилямс и  Роджър Федерер  ще са две от звездите в 31-ата надпревара \"Хопман къп\", обявиха организаторите. Турнирът за смесени двойки традиционно се провежда в австралийския град Пърт между декември и януари, като служи за подготовка на голяма част от елитните тенисисти. Тази година в турнира ще се включат отборите на Германия, Швейцария, Франция, Гърция, САЩ, Австралия, Испания и Великобритания. Шампион от миналата година е швейцарският отбор, който отново ще бъде в състав Роджър Федерер и Белинда Бенчич. Турнирът започва на 29 декември и ще продължи до 5 януари, а мачовете са в Пърт. Дългоочакваният сблъсък между САЩ с Уилямс и Франсис Тиафо срещу шампионите от Швейцария ще бъде в първия ден на новата година. 37-годишната Уилямс не е играла в Австралия от триумфа си в Откритото първенство на Австралия през 2017 г., когато беше бременна във втория месец. \"Винаги съм се наслаждавала да играя в Австралия и особено в Пърт на западния бряг. Феновете в тази страна винаги са много страстни и подкрепят всички състезатели. \"Хопман къп\" ще ми помогне много да се подготвя за Australian Open\", каза Уилямс. Срещу Швейцария и САЩ ще се противопостави и Германия. Тимът ще бъде съставен от двама топ 10 играчи - №3 при жените Анжелик Кербер и №5 в мъжката ранглиста Александър Зверев. Серена Уилямс вече сложи край на сезона си. Тя не успя да спечели нито една титла, а активът ѝ беше 18 победи и шест загуби. Бившата №1 в света спечели 3.7 милиона долара от наградни фондове. Американката трябваше да се бори и с контузии, но игра два финала в Шлема -  \"Уимбълдън\"  и US Open, които загуби съответно от Кербер и  Наоми Осака . Федерер не успя да повтори представянето си от 2017 г., но до момента има три титли на сингъл и 36 победи в 42 мача. Маестрото спечели близо 6 милиона долара от турнирите, в които участва, а до края на сезона е заявил участие в още две надпревари – турнирът от сериите \"Мастърс\" в Шанхай (8-14 октомври) и домашния му в Базел (22-28 октомври). Федерер е сигурен участник и за финалите на АТП  в Лондон между 11 и 18 ноември.", "date": "2018.10.03", "title": "Серена Уилямс и Роджър Федерер ще играят един срещу друг в \"Хопман къп\""}
{"url": "https://www.dnevnik.bg/biznes/2018/10/03/3321068_otkriti_sa_9_neregistrirani_krana_v_sklad_za/", "text": "Агенция \"Митници\" констатира две нарушения в два данъчни склада за производство на алкохол. Единият е във винпром \"Черноморско злато\" в Поморие, а другият в с. Славянци, съобщава БНР. Резултатите са станали известни след рутинна планова проверка, съобщи зам.-директорът на агенцията Юлиан Мирков. По думите му в склада в Поморие са намерени 9 малки крана, от които е възможно да бъде изведен готов алкохолен продукт, без на тези точки да има измервателни устройства, които да предават данните към Агенция \"Митници\". \"Това е в разрез с разпоредбите. Крановете са поставени без одобрението на митническите органи. В технологичните схеми, които са налични в Агенция \"Митници\", те не съществуват. В представените от самия склад схеми също не присъстват тези кранове\", допълни още Мирков. Той уточни, че в едно от помещенията на този склад са намерени пластмасови опаковки от 5 литра с готов продукт за употреба – ракия и мастика в около 30 опаковки. \"Нетипично е алкохолът да се намира в такива опаковки, и то в заключено помещение. Колегите са направили един експеримент, в който е видно, че един такъв 5-литров пластмасов съд се запълва за 45 секунди\", уточни той. Другият склад се намира в с. Славянци, общ. Сунгурларе. \"Там е направен полеви експеримент, като от измервателния уред е направено източване и е установено, че информацията не достига до Агенция \"Митници\", съобщи зам.-директорът. По думите му при други четири лица има констатирани малки нарушения, които ще бъдат отразени и ще бъдат съставени актове. \"Към момента можем да говорим за административни нарушения, не можем да говорим за престъпление. Колегите тепърва ще анализират случаите. Ако е необходимо, може да се стигне и до отнемане на лицензи\", каза още зам.-директорът на Агенция \"Митници\". В останалите четири проверявани обекта, намиращи се в районите на Търговище, Долна Баня, Свиленград и Ловеч, не са открити съществени нарушения. \"Ще бъдат проверени всички данъчно задлъжнели лица, които се занимават с производство на алкохол, в следващите 2 месеца\", добави той.", "date": "2018.10.03", "title": "Открити са 9 нерегистрирани крана в склад за производство на алкохол в Поморие"}
{"url": "https://www.dnevnik.bg/bulgaria/2018/10/03/3321028_sedem_ot_deset_jiteli_na_sofiia_sa_dovolni_ot/", "text": "Живеещите в столиците на страните от Европейския съюз масово са удовлетворени от наличните културни съоръжения в града. Това показва статистиката на Евростат за 2015 г. Като културни обекти са посочени концертни зали, театри, музеи и библиотеки. Над 75% от населението на 20 столични града в ЕС изразяват задоволството си от обектите. Лидер по този показател е Виена с 97%, следвана от Хелзинки с 94%, а Прага и Стокхолм си разделят третата позиция с 90%. 70% от анкетираните жители на София също са удовлетворени от културните обекти в града. Така българската столица се нарежда малко под средното за ЕС ниво. На последно място в класацията е малтийската столица Валета, където едва 1/3 от жителите ѝ са доволни от състоянието на културните сгради. Пред нея са столицата на Кипър Никозия с 58%, Лисабон с 59 на сто и Атина с 62%.", "date": "2018.10.03", "title": "Седем от десет жители на София са доволни от музеите, театрите и концертните зали в града"}
{"url": "https://www.dnevnik.bg/politika/2018/10/03/3321029_bsp_sami_vnasiat_vot_na_nedoverie_za_nenapisanata/", "text": "Вотът на недоверие ще бъде успешен, ако стане ясно, че ГЕРБ са неспособни да предложат нов модел на здравеопазване, а вместо това предлагат да се наливат пари в една система, която всички констатират, че е пробита, каза заместник-председателят на групата на БСП в парламента Крум Зарков. В първите дни на следващата седмица ще внесем в парламента вота на недоверие към кабинета \"Борисов 3\", няма да правим консултации, каза още Зарков. \"Взехме решението за внасяне на вот на недоверие в събота. В момента нашите здравни специалисти работят по мотивите, които ще са готови докрая на седмицата\", съобщи Зарков. \"Ще внесем ясни мотиви, ще внесем и нашата алтернатива за друг вид система на здравеопазване и всеки, който се разпознае в тях, е добре дошъл да ни подкрепи\", заяви още Зарков. Той очаква подкрепа за вота от всеки депутат, който чува в своя регион от хората, че така здравеопазването не може да продължава. Една от идеите за промяна на здравната система е здравната вноска да остане 8%, но освен нея се предлага и задължителна здравна застраховка. Прогнозата е, че тя ще е около 12 лева на месец. За първи път в парламентарната история имаме вот на недоверие за намерения, коментира д-р Даниела Дариткова (ГЕРБ) председателят на Здравна комисия. Дариткова обясни, че тези намерения са резултат от решение на Народното събрание с което e задължило министърът на здравеопазването да предложи концепция за усъвършенстване на здравноосигурителния модел. Търсим решения за финансово стабилизиране на здравната система, а това ще доведе и до по-качествена медицинска грижа, каза Дариткова. \"Ние не сме избрали още модел, който да се реализира. Не бива да се плашат българските граждани, че ще им се налага задължително да плащат повече пари. Ние просто анализираме фактите, че българското здравеопазване в този му вид не може да си позволи да се развива така, че да може да навлизат нови терапии, нови технологии на лечение в рамките на този осигурителен модел. Факт е, че на хората им се налага да плащат повече\", заяви Дариткова. С вота на недоверие Корнелия Нинова убива с един куршум два заека – хем прави жест към вътрешната си опозиция и демонстрира активност в парламента, коментира и лидерът на \"Атака\" и председател на \"Обединени патриоти\" в парламента Волен Сидеров. Той разбрал, че вотът на недоверие е бил предложен от Михаил Миков по време на съботен пленум и Нинова е направила жест към групата на вътрешните си опоненти. \"Точно сега започват да се обмислят реформи, които да облекчат плащането на хората, да няма плащане под масата, да няма финансово натоварване за българина. Да атакуваш здравеопазването в момент, в който започват реални промени към добро, го виждам само и единствено като оправяне на вътрешнопартийните отношения\", заяви Сидеров. Той обаче не е доволен от вижданията на ГЕРБ за здравеопазването. Ние сме опозиция в 44-ото Народно събрание и това предпоставя определено поведение на ДПС, коментира председателят на ДСП Мустафа Карадайъ. Той добави, че все още не са видели мотивите на вота на недоверие. \"Би трябвало да ги видим и тогава да ги коментираме\", каза още Карадайъ. После припомни, че за вота на недоверие през януари ДПС са предлагали темата \"Здравеопазване\". Лидерът на \"Воля\" Веселин Марешки смята, че не е сега моментът за вот на недоверие.", "date": "2018.10.03", "title": "БСП сама внася вот на недоверие за ненаписаната здравната реформа на ГЕРБ"}
{"url": "https://www.dnevnik.bg/video/2018/10/03/3321043_video_tereza_mei_e_kralicata_na_tanca_i_obicha_abba/", "text": "Британският премиер Тереза Мей излезе с танц на подиума на годишната конференция на Консервативната партия в иронична препратка към  танците ѝ в Кения  през август, който разсмяха социалните мрежи. Под звуците на Dancing Queen на шведската поп група АББА тя започна речта си, с която трябва да убеди торите да подкрепят плана ѝ за Брекзит - на фона на остра съпротива както от евроскептиците, така и от хората, искащи по-близка връзка с ЕС.", "date": "2018.10.03", "title": "Видео: Тереза Мей е кралицата на танца (и обича АББА)"}
{"url": "https://www.dnevnik.bg/sviat/2018/10/03/3321039_ruskiiat_senat_podkrepi_spornata_pensionna_reforma/", "text": "Съветът на федерацията в Русия (горната камара на парламента) одобри закона за изменение на пенсионните параметри, който включва увеличение на възрастта за излизане в пенсия, предадоха БТА и руски издания. За него гласуваха 149 сенатори, против бяха петима, а трима се въздържаха. Сега единствената стъпка до влизането в сила на реформата, която подтикна хиляди руснаци из цялата страна да излязат на протести, е подписът на президента Владимир Рутин. Пенсионната възраст се увеличава с пет години - от 60 на 65 за мъжете и от 55 на 60 за жените. Първоначалното предложение бе възрастта за пенсиониране на жените да се вдигне на 63 г., но  Путин предложи по-мек вариант  - 60-годишна възраст. Освен това в сравнение с началното предложение се намалява с 3 г. и стажът, необходим за предсрочно пенсиониране - 42 г. вместо 45 за мъжете, и 37 г. вместо 40 за жените. Възрастта ще се повиши на няколко етапа, считано от 1 януари 2019 г. Тя не засяга руснаците, които получават социални пенсии.", "date": "2018.10.03", "title": "Руският сенат подкрепи спорната пенсионна реформа"}
{"url": "https://www.dnevnik.bg/sport/2018/10/03/3321048_krasen_kralev_obiavi_zavrushtaneto_na_bulgarskiia_shah/", "text": "\"Българска шахматна федерация 1928\" е приета за член на международната федерация (ФИДЕ), обяви министърът на спорта Красен Кралев във \"Фейсбук\". Той се позова на информация, която е получил от председателя на БФШ1928 Руслан Тошев. По време на Генералната асамблея на ФИДЕ в Батуми е била изключена старата федерация на България, която беше със замразено членство. Вместо нея е включена тази, която получи лиценз от Кралев в края на миналата година, \"Българският шах се завърна в световното шахматно семейство. Считано от днес българските шахматисти ще могат отново да се състезават под българския флаг. С това искрено се надявам, че драмите в българската шахматна общност ще приключат и всички ще се концентрират върху възстановяване на нормалната дейност на федерацията\", написа Кралев. В Батуми право на глас имаха 185 федерации, а четири нямаха - България, Сърбия, Хаити и Антигуа и Барбуда. България беше единствената без официален представител. Кризата в българския шах започна със скандалите и разследването на Силвио Данаилов и ръководената от него Българска федерация по шах, която беше извадена от международната федерация. След това Кралев даде лиценз на \"Българска шахматна федерация 1928\", но действията му бяха атакувани в съда от \"Шахматна федерация България\". От една страна, Върховният административен съд отмени заповедта, с която Кралев отказва да поднови лиценза на сдружението \"Българска федерация шахмат\", ръководено от Данаилов. От друга, съдът постанови, че ММС неправомерно е дало лиценз на  \"Българска федерация по шахмат - 1928\" .", "date": "2018.10.03", "title": "Красен Кралев обяви завръщането на българския шах в международната федерация"}
{"url": "https://www.dnevnik.bg/sviat/2018/10/03/3321041_zapadnata_pomosht_za_bulgarskite_medii_imashe/", "text": "Западната помощ за българската и румънската журналистика имаше ограничен, избирателен, лечебен ефект за последните 29 години. Нещо повече, би било чудо в контекста на еволюцията на тези две държави на фона на корупцията, която доведе до политическо, правно и икономическо насилие върху свободата на медиите и етичната журналистика. Това пише в текст за  Transitions Online  преподавателят в Университета на Тенеси Питър Грос, който изследва източноевропейските медии от 1989 г. насам. В коментара си за завръщането на  радио \"Свободна Европа\"/Радио \"Свобода\"  в България и Румъния той припомня, че то е спряло програмата си в България през 2004 г., а в Румъния – през 2008 г., когато все още е имало искри  надежда за демократизацията . Но линията на еволюцията, която бе назъбена, сега сочи право надолу, отбелязва всяка наблюдаваща организация във и извън двете организации. Позовавайки се на свой разговор с президента на организацията Томас Кент, Грос пише, че новата цел на програмата ще бъде да предостави \"алтернативни наративи\" на фона на агресивната  информационна война, водена от Русия , която се цели специално в нови и бъдещи членове на НАТО и ЕС. Трудна задача в държави, където \"чисто правителство\" означава човек, който си сменя дрехите на седмица-две, без да се къпе, отбелязва Грос. Съдейки по случващото се в други централно и източноевропейски държави,  американският Конгрес би трябвало да оторизира  връщането на радиото и в Унгария, където броят на  независимите медии  се брои на пръстите на ръката, и в Албания, където натискът върху тях е стигнала до такава степен, че наскоро репортер е бил заплашен с оръжие, а по дома на друг е стреляно.", "date": "2018.10.03", "title": "Западната помощ за българските медии имаше ограничен ефект, коментира експерт"}
{"url": "https://www.dnevnik.bg/razvlechenie/2018/10/03/3321054_vokalistut_na_ostava_predstavia_solov_album/", "text": "Вокалистът на група \"Остава\" Свилен Ноев ще представи своя първи самостоятелен албум Different с концерт на 17 октомври в столичния клуб \"Терминал 1\", съобщи екипът му. Първата песен от него се появи в ефира преди няколко месеца и носи името Beautiful. Сега вокалът на \"Остава\", познат на публиката от над 25 години, представя и първи официален видеоклип към песента Different, дала името на целия запис. Автор на видеото е съпругата на изпълнителя Невена Спасова, а оператори са Ангел и Кристиян Спасови. Заснет е на морския бряг и в него участват актьорите Явор Бахаров и Рая Пеева, Вики Величкова от група \"Мастило\", Диана Алексиева и други близки приятели на певеца. Идеята за самостоятелния проект идва от желанието на вокалиста да продължава да твори и реализира идеите си, които са далеч от стила на \"Остава\", защото имат различно настроение, допълват от екипа на музиканта. \"Мисълта да правя нови песни, на които детето ми да танцува, е едно от нещата, които ме вдъхновиха да стартирам солов проект. А и всяко ново начало е много вълнуващо и пълно с изненади\", казва той. Дебютният компактдиск включва шест песни, от които пет са на английски език. Автор на музиката и текстовете е Свилен Ноев, а в аранжимента и записите им участват още барабанистът на \"Остава\" Даниел Петров и бившият продуцент на Gravity Co Георги Станев. Гост-музиканти са още Краси Тодоров (D2, Jeremy?), Михаил Шишков, Михаела Филева и Иво Чалъков (Gravity Co.). Албумът се издава и разпространява в търговската мрежа на \"Монте Мюзик\", но може да бъде намерен и онлайн в iTunes и Spotify. Билети за концерта на 17 октомври от 22 ч. се продават предварително в мрежата на \"Ивентим\" на цена 10 лв.. В деня на събитието входът ще е 12 лв. Там албумът Different ще се продава на промоционална цена.", "date": "2018.10.03", "title": "Вокалистът на \"Остава\" представя солов албум"}
{"url": "https://www.dnevnik.bg/evropa/evropeiski_parlament/2018/10/03/3321065_tvurdeniiata_za_zaplahi_sreshtu_vurhovenstvoto_na/", "text": "Румънският премиер Виорика Дънчила заяви пред Европейския парламент, че твърденията за заплахи срещу върховенството на закона в страната са \"фалшиви новини\", призова Европа да \"вярва на Румъния\" и каза, че обикновените румънци \"обичат\" правителството й, предаде  Balkan insight . \"Това правителство донесе икономически растеж. Румънците обичат това правителство\", каза Дънчила, след като евродепутати обвиниха водения от социалдемократите кабинет, че прокарва промени в съдебната система, подкопаващи върховенството на закона. Дънчила, която е бивш евродепутат, станала премиер през януари 2018 г., бе призована да отговаря на  въпроси на Европейския парламент  на фона на  опасенията  за действията на управляващите в областта на корупцията и правовата държава. Тя увери, че правителството й няма да се отклони от европейските ценности: \"Румъния е европейска държава и със сигурност няма да се отклони от проевропейския път и ви казвам това като ваш бивш колега. Моля, вярвайте на Румъния\". Опитите на правителството да прокара промени в съдебната система, ограничаващи независимостта на прокурорите, и да премахне някои случаи на корупция от наказателния кодекс, предизвикаха най-масовите улични протести в страната след падането на комунизма и доведоха до предупреждения от страна на Брюксел и Вашингтон. \"Ще има диалог (с Европейската комисия)\", увери Дънчила. Тя обаче отправи критики към мониторинговите доклади на Европейската комисия, защото по думите й в тях не са били споменати тайни протоколи между румънските разузнавателни служби и прокурорите, които позволили да бъдат следени \"милиони румънци\". Зам.-председателят на еврокомисията Франс Тимерманс отново подчерта, че върховенството на закона е застрашено в Румъния. Очаква се през ноември европарламентът да приеме резолюция по въпроса.", "date": "2018.10.03", "title": "Твърденията за заплахи срещу върховенството на закона са фалшиви новини, заяви румънският премиер"}
{"url": "https://www.dnevnik.bg/evropa/evropeiski_parlament/2018/10/03/3321103_evroparlamentut_iska_emisiite_ot_novi_koli_triabva_da/", "text": "Въглеродните емисии от нови автомобили трябва да намалеят с 40% до 2030 г. и да се ускори навлизането на пазара на електрически автомобили и автомобили с ниски емисии, заяви Европейският парламент. В проектодоклада, гласуван днес, евродепутатите предложиха по-висока цел за намаляване на емисиите от нови автомобили в ЕС с 40% до 2030 г. (в сравнение с предложеното намаление от еврокомисията с 30%, с 2021 г. като референтна година), с междинна цел от 20% до 2025 г. Подобни цели са поставени и за нови микробуси. Производителите, чиито средни емисии на въглероден диоксид превишават тези цели, трябва да плащат такса към общия бюджет на съюза, която ще се използва за повишаване на квалификацията и образованието на работниците, засегнати от структурни промени в автомобилния сектор. Производителите на леки автомобили ще трябва да гарантират, че превозните средства с нулеви и ниски емисии (електрически автомобили или автомобили, които емитират по-малко от 50 г CO2/км) заемат 35% от пазарния дял на продажбите на нови леки пътнически автомобили и микробуси до 2030 г. и 20% до 2025 г. Парламентът призовава Европейската комисия да разработи до две години нов план за изпитването на емисии в реални условия с помощта на преносимо устройство като това, неотдавна въведено за измерване на емисии NOx. Докато това не стане приложимо, съответствието с настоящия регламент ще се измерва въз основа на данните от устройствата за измерване на разхода на гориво. Изпитването на въглеродните емисии в реални условия трябва да бъде готово и функциониращо до 2023 г. според евродепутатите. Социални последици от декарбонизацията Евродепутатите признават, че социално приемливият и справедлив преход към мобилност с нулеви емисии изисква промени в цялата веригата за създаване на стойност в автомобилостроенето, с отчитане на потенциалното неблагоприятно социално въздействие. Ето защо ЕС следва да насърчава повишаване на квалификацията и пренасочване на работниците в сектора, особено в региони и местности, които са неблагоприятно засегнати от прехода. Евродепутатите също призовават за подкрепата за европейските производители на акумулаторни батерии. Етикетирането и емисиите през целия жизнен цикъл  Комисията трябва да представи до края на 2019 г. законодателно предложение, което предоставя на потребителите сравнима и надеждна информация за разхода на гориво, емисиите на въглероден диоксид и замърсителите на въздуха на новите коли. Емисиите през целия жизнен цикъл От 2025 г. производителите ще трябва да докладват въз основа на хармонизирана методика за въглеродните емисии през жизнения цикъл на всички нови леки пътнически автомобили и леки търговски превозни средства, пускани от тях на пазара. Следващи стъпки Европейските министри ще приемат обща позиция на 9 октомври. Преговорите с евродепутатите на първо четене могат да започнат на 10 октомври. Транспортът е единственият голям сектор в ЕС, в който емисиите на парникови газове все още се увеличават, се отбелязва в текста. В същото време глобалният автомобилен сектор се променя бързо, особено при електрическите двигатели . Ако европейските автомобилни производители се включат късно в необходимия енергиен преход, те рискуват да загубят водещата си роля, се казва още в доклада.", "date": "2018.10.03", "title": "Европарламентът иска емисиите от нови коли да намалеят с 40% до 2030 г."}
{"url": "https://www.dnevnik.bg/biznes/2018/10/03/3321112_nai-golemiiat_britanski_operator_poiska_koncesiiata_na/", "text": "Най-големият британски летищен оператор Manchester Airport Group (MAG) обяви официално на пресконференция в София, че ще участва в тръжната процедура по отдаване на концесията на столичната аерогара.  Конкурсът беше обявен от правителството в началото на юли , като прогнозната оценка на концесията е близо 4 млрд. евро. без ДДС. Това е сумата, която за периода на концесията избраният оператор ще генерира от таксите, които събира и приходите от търговска дейност.  В момента MAG управлява три от основните летища във Великобритания – \"Манчестър\", \"Лондон Станстед\" и \"Ийст Мидландс\", които заедно обслужват 60 милиона пътници на година, до над 270 дестинации чрез 70 авиолинии. Летището в Манчестър е най-натовареното във Великобритания след шестте аерогари в района на Лондон.  Британският оператор гарантира инвестиции и създаване на много работни места, ако спечели концесията. Освен това от компанията подчертават, че опазването на околната среда е друг техен основен приоритет. \"Компанията съвместно с екип от местни консултанти вече повече от две години анализира потенциала на летище София и днес с гордост обявява, че е първият консорциум, който потвърждава участие в процедурата по концесията му\", пише в сайта на MAG. От компанията подчертават, че \"оперират всяко от летищата си като самостоятелен обект, с дълбокото разбиране за стремежите и интересите на местното население, служителите и икономическите партньори\". Освен това MAG има практиката да работи с местни компании като доставчици. Офертата на MAG ще бъде подкрепена от китайския строителен гигант BCEG. Двете компании работят заедно по разширението на летището в Манчестър, като проектът е оценен на 800 млн. паунда. Обявяването на процедурата по отдаването на концесия на столичното летище предизвика скандал в парламента, след като  депутатите от БСП настояха за спирането ѝ . Предложението им обаче не беше подкрепено. Мотивите на левицата бяха свързани с това, че се продава печелившо дружество, което всяка година подобрява финансовите си резултати.", "date": "2018.10.03", "title": "Най-големият британски оператор поиска концесията на летището в София"}
{"url": "https://www.dnevnik.bg/sviat/2018/10/03/3321144_putin_skripal_e_predatel_na_rodinata_i_merzavec/", "text": "Руският президент Владимир Путин нарече бившия руски разузнавач Сергей Скрипал \"предател на Родината\" и \"просто мерзавец\", съобщи РИА \"Новости\". В реч на пленарно заседание на Руската енергийна седмица, той неочаквано засегна темата за бившия офицер от Главното управление на Генералния щаб (руското военно разузнаване, по-известно с предишното си име ГРУ). \"Що се отнася до Скрипал и така нататък - изкуствено се раздухва този пореден шпионски скандал. Преглеждам някои информационни източници, вашите колеги сякаш пробутват мисълта, че господин Скрипал е едва ли не някакъв правозащитник. Той просто е шпионин - предател на Родината. Разбирате ли, има такова понятие - предател на Родината.\" След това той го нарече \"просто мерзавец\" и отбеляза, че колкото по-бързо приключи информационната кампания около него, толкова по-добре, допълва агенцията. Сергей Скрипал бе разкрит като двоен агенти, заловен и осъден в Русия, но няколко години по-късно бе амнистиран и емигрира във Великобритания. Западни медии твърдят, че и след това той е продължил да сътрудничи на западните спецслужби като консултант и в частнот е пътувал няколко пъти до Испания, където е в ход голямо разследване срещу руската организирана престъпност и връзките ѝ в Санкт Петербург, където Путин беше зам.-кмет през 90-те години. На 4 март 2018 г. той и дъщеря му Юлия бяха открити в безпомощно състояние в парк в английския град Солсбъри. Последвалото разследване установи, че те са били атакувани с бойно химическо вещество от групата \"Новичок\", за която се твърди, че е разработвана в бившия СССР и Русия. След като Лондон разпространи снимките на двама задочно обвинени за покушението руснаци с паспорти на имената на Александър Петров и Руслан Боширов, Путин каза, че властите в Русия познават тези хора и те са най-обикновени граждани. Използвайки публични източници на информация две разследващи групи съобщиха, че Руслан Боширов е псевдоним на съвсем друг човек - полковник Анатолий Владимирович Чепига, който е обучаван за спецчастите на Русия и вероятно е участвал в извеждането на президента Виктор Янокувич при бягството му от Украйна в драматичните дни в началото на 2014 г. Разследващите групи твърдят, че за това и вероятно за участие в операции в Източна Украйна \"Боширов\" е награден с орден Герой на Русия. Кремъл отрича да е връчван подобен орден на човек с името Анатолий Чепига.", "date": "2018.10.03", "title": "Путин: Скрипал е предател на Родината и мерзавец"}
{"url": "https://www.dnevnik.bg/evropa/2018/10/04/3320928_koi_britanski_sektori_naemat_evropeiski_rabotnici/", "text": "Тази седмица британският премиер Тереза Мей  представи плановете си за нова имиграционна система  след Брекзит. Пред Би Би Си тя каза: \"Ще гарантираме, че признаваме нуждите на нашата икономика\" и добави, че ще насърчи бизнеса да обучава хора във Великобритания и да инвестира в подобряването на продуктивността. В момента единственият сектор, който има вероятност да получи някакво изключение от новите правила, е селското стопанство, за което правителството изпробва схема за сезонни работници. Би Би Си отбелязва, че приблизително 5% от населението на Обединеното кралство (около 3.3 милиона души) са родени в Европейското икономическо пространство - ЕИП (изключвайки Великобритания и Република Ирландия), а мигрантите от ЕИП (ЕС плюс Исландия, Лихтенщайн и Норвегия) е по-вероятно да бъдат в трудоспособна възраст, отколкото населението като цяло. Областта, която най-много разчита на работници от ЕИП, е производството на храни и напитки (около една четвърт от персонала през 2016 г.). Наемането на хора от ЕИП в този сектор се е увеличило значително от 2004 г., когато едва 2.6% от работниците са идвали оттам. На второ място е склададжийството, където 19% от служителите са от ЕИП. Следват хотелиерството, строителството, продажбите на дребно. Кой е квалифициран работник Тереза Мей обеща също, че след Брекзит квалифицираните чужденци, които искат да работят във Великобритания, ще имат приоритет. Какво обаче се смята за високо- и нискоквалифицирана работа? В момента за мигрантите от държави извън ЕС правителството разполага с голям набор от категории за работа, за да определи дали даден човек е квалифициран. За по-нискоквалифицирани се смятат гледачите, шофьорите, служителите, извършващи административни и секретарски услуги. По-висококвалифицираната работа включва например здравни и социални професионалисти като социални работници и трудови терапевти. В категорията на най-квалифицираните попадат учители, инженери, учени, медицински сестри, лекари. Квалификациите не съвпадат задължително с нуждите – Великобритания например изпитва недостиг на гледачи.", "date": "2018.10.03", "title": "Кои британски сектори наемат европейски работници"}
{"url": "https://www.dnevnik.bg/sviat/2018/10/03/3321101_sudut_v_haga_poiska_ot_sasht_da_otmeniat_chastichno/", "text": "Международният съд на ООН частично уважи иска на Иран за въвеждане на временни мерки по отношение на САЩ в периода на съдебния спор между двете страни, предаде ТАСС, цитирана от БТА. Съдебното решение, взето единодушно, беше оповестено от председателя на съда Абдулкауи Ахмед Юсуф. САЩ трябва да гарантират, че въведените на 8 май санкции срещу Иран не засягат хуманитарната сфера и гражданската авиация, каза съдия Юсуф. Освен това съдът приканва двете страни да се въздържат от действия, които може да засилят разногласията им. Съдът отбелязва единодушно, че САЩ трябва със средства по техен избор да премахнат всяко препятствие, което мерките, обявени на 8 май 2018 г., поставят пред свободния износ за Иран на лекарства и медицински материали, хранителни и селскостопански продукти, обяви председателят на Международния съд, цитиран от \"Франс прес\". Това действие трябва да засяга всички стоки от първа необходимост. В мотивите на решението се посочва, че повторното въвеждане на санкции срещу Иран от страна на Тръмп е необосновано, тъй като Международната агенция за атомна енергия (МААЕ) многократно е потвърждавала, че Иран спазва ядрената сделка. Вашингтон не приема тази позиция, защото смята, че съдът няма юрисдикция по случаи, засягащи националната му сигурност. Решенията на институцията - основен съдебен орган на ООН - са обвързващи, но той е лишен от механизми, с които да ги прилага. През май Тръмп изтегли САЩ от споразумението между 6 държави и Иран за ядрената програма на ислямската република, а по-късно подписа решение за възстановяване на американските санкции срещу страната. В резултат Иран заведе делото в съда в Хага с аргумента, че санкциите \"задушават\" икономиката му. Според Би Би Си съдебното решение може да насърчи европейски компании,  прекратили търговията с Иран  заради опасения от санкции, да преразгледат позицията си.", "date": "2018.10.03", "title": "Съдът в Хага поиска от САЩ да отменят частично санкциите срещу Иран"}
{"url": "https://www.dnevnik.bg/sport/2018/10/03/3321120_bulgarskite_voleibolistki_zagubiha_ot_olimpiiskiia/", "text": "Женският национален отбор по волейбол записа  трета загуба на световното първенство  в Япония, след като отстъпи с 1:3 (25:22, 22:25, 14:25, 17:25) на олимпийския първенец Китай. Състезателките на Иван Петков показаха голямо желание и се бореха през цялото време, но класата на китайките беше по-висока. Олимпийските шампионки бяха водени от Жу, която завърши с 21 точки и имаше основен принос за успеха. С 12 се отчете Юан, а Гонг добавеи 11 точки. За българките на ниво беше Гергана Димитрова с 18 точки, а Мирослава Паскова, която действаше като диагонал добави 13 точки. С 11 завърши една от централните блокировачи Нася Димитрова, а с десет – Мария Каракашева. Българските състезателки направиха много силен първи гейм, в който започнаха уверено. Те поведоха при първата техническа пауза, след което през цялото време увеличаваха преднината си. Към края на гейма обаче Китай се върна и стана много оспорвано. Все пак българките успяха да затворят частта при 25:22. Във втората част имаше множество обрати, но някои малки грешки на българския тим и неразбирателство най-вече при играта в центъра дадоха предимство на Китай. Олимпийският шампион трябваше да се потруди много, за да изравни, но един от ключовите моменти беше при 22:22, когато българките не успяха да реализират контраатака. Драматичният втори гейм сякаш пречупи състезателките на Иван Петков и те рухнаха в последните две части. Те бяха спечелени съответно на 14 и 17 точки от Китай, което донесе на състава четвърта победа от началото на турнира. Със същия актив в група В е и Италия, а в четвъртък двата отбора се изправят един срещу друг в пряк дуел за първото място. България остава на четвърто място с една победа и три загуби. В четвъртък в 7.40 часа сутринта българките излизат срещу Канада, която взе първа победа в мача си с Куба. Срещата ще бъде директен спор за четвъртото място, което дава и право на участие напред.", "date": "2018.10.03", "title": "Българските волейболистки допуснаха трета загуба на световното първенство"}
{"url": "https://www.dnevnik.bg/sviat/2018/10/03/3321074_purviiat_visokoskorosten_vlak_hyperloop_be_sgloben_v/", "text": "Първата пътническа капсула на свръхскоростната транспортна система \"Хиперлууп\" (Hyperloop) бе представена вчера в испанския град Кадис. Капсулата, наречена \"Кинтеро уан\" (Quintero One), е с дължина 32 метра и тегло 5 тона, информира електронното издание. Тя е разработена от испанската компания \"Карбурес\" (Carbures) и може да превозва 30-40 души със скорост над 1000 км в час, пише БТА. Пътническата капсула ще бъде превозена до френския град Тулуза за приключване на работата по вътрешното ѝ оборудване и се очаква след пет години да може редовно да транспортира пътници. \"Хиперлууп\" е сред няколкото компании, работещи по едноименната технология, предвиждаща превоз на пътници и товари със скорост до 1200 км в час по специални тръби с ниско налягане. Тази концепция е различна от съществуващи методи като Maglev, който използва технологията \"магнитна левитация\" за премахване на съпротивлението. Компанията вече има споразумения за проектиране и строителство на линии за високоскоростната транспортна система във Франция, Словакия, Австрия и Обединените арабски емирства. Засега все още никъде не се извършва такъв транспорт. Влаковете с тази технология бяха идея на милиардера Илън Мъск, обявил идеята си през 2013 г., разочарован от плановете на Калифорния за високоскоростна железопътна мрежа. Оттогава, отвъд проекта  Hyperloop TT , и конкуренти на Мъск като Virgin Hyperloop One на Ричард Брансън започна работа с тази технология.", "date": "2018.10.03", "title": "Първият високоскоростен влак Hyperloop бе сглобен в Испания (видео)"}
{"url": "https://www.dnevnik.bg/sport/2018/10/03/3321044_italiia_otchete_352_mln_evro_prihodi_ot_bileti_ot/", "text": "Италианската волейболна федерация отчете 3.52 милиона евро приходи от продажба на билети за мачовете от световното първенство, на което България беше съдомакин. Двете държави приеха по две групи в първата и втората фаза от турнира, а финалите се проведоха в Торино. В откриващия двубой между Италия и Япония са постъпили най-много средства от продажба на билети - близо 270 хиляди евро. Тогава двубоят се изигра под открито небе в Рим. Общо 46%, или 1.62 милиона евро, от всички приходи са отчетени в заключителната фаза на турнира, когато се изиграха десет мача за пет дни. Двубоите в Италия се проведоха в шест града - Рим, Флоренция, Бари, Болоня, Милано и Торино, докато в България мачове се играха във Варна, Русе и София. Най-голям интерес на италианска територия е имало към двубоя между домакините и Русия от втората фаза. Тогава мачът в Милано е наблюдаван от 12 875 души. На световното се изиграха 94 двубоя, като България прие 42 мача, а Италия - 52. Общата посещаемост на срещите в Италия е 294 686 зрители, като най-много хора са присъствали в Торино и Милано. Мачовете в двата града са посетили съответно 108 692 и 62 224 души. Интересът към турнира в страната се дължи главно на участието на националния отбор. 104 741 зрители са наблюдавали мачовете на тима, което е малко над една трета от общата посещаемост на мачовете, играни в страната. До момента българската федерация не е обявила данни за посещаемостта и приходите от билети. \"Дневник\" потърси вицепрезидента на федерацията и председател на организационния комитет Любомир Ганев, но той не беше открит за коментар. Общо 43 540 души са посетили осемте мача на българския национален отбор (пет във Варна и три в София), като данните са от официалните доклади на международната федерация.", "date": "2018.10.03", "title": "Италия отчете 3.52 млн. евро приходи от билети от световното по волейбол"}
{"url": "https://www.dnevnik.bg/bulgaria/2018/10/03/3321053_ottegli_se_kandidatut_sochen_za_favorit_za_shef_na/", "text": "С десет на нула гласа прокурорската колегия на Висшия съдебен съвет (ВСС) очаквано отхвърли единствената останала кандидатура за ръководител на апелативната спецпрокуратура - Бойко Атанасов, който е следовател в Столичния следствен отдел. Той остана единственият кандидат, след като фаворитът за поста Емилия Русинова, която в момента е ръководител на Софийската градска прокуратура, се оттегли от надпреварата по лични причини. Предстои обявяване на нова процедура за избор. Бойко Атанасов е известен като последователен критик на работата в следствието и на йерархичните зависимости в държавното обвинение. С критиките си към ръководството на прокуратурата той не скриваше съмнения за изпълнение на поръчки, като говореше за шпицкоманди в следствието, с което предизвика негативно отношение към себе си от страна на ръководството. Отрицателното отношение към него от страна на главния прокурор Сотир Цацаров пролича и по време на изслушването на Атанасов. Няколко пъти Сотир Цацаров го прекъсна със забележки. \"Иронията е излишна и може да се насочи срещу вас, но ние се държим прилично\", вметна Цацаров по повод оценката на Атанасов, че \"апелативната спецпрокуратура няма много работа, защото дейността на спецпрокуратурата свършва най-често със споразумения (те имат сила на присъда и не се разглеждат от горната съдебна инстанция - бел.ред). Цацаров дори намекна, че кандидатът не познава българската граматика и му липсвали и правни познания за пряката работа на административния ръководител. Ръководното място на Апелативната специализирана прокуратура се освободи през март т.г., когато тогавашният ръководител Даниела Попова подаде оставка по лични причини.", "date": "2018.10.03", "title": "Прокурорската колегия не избра шеф на апелативната спецпрокуратура (обновена)"}
{"url": "https://www.dnevnik.bg/sviat/2018/10/03/3321121_iahtata_na_tito_se_prodava_za_80_000_i_nikoi_ne_ia_iska/", "text": "Ядранка\" - известната в миналото яхта на югославския лидер Йосип Броз Тито, е предложена в Черна гора на търг за 80 хиляди евро, но засега никой не я иска, съобщи \"Ройтерс\". Дългата 34 метра яхта от 1977 г. бе едно от любимите места на комунистическия диктатор и ценител на лукса, допълва агенцията. Тя е построена в хърватското пристанище Кралевице, можеше да вдига 25 възела и да превозва до 40 души и 14-членен екипаж. Сега дървеният морски съд се предлага за приватизация, тъй като излиза твърде скъпо на черногорския бюджет. Той е изваден на сушата в град Бар и е в доста лошо състояние. Опит за продажба - също срещу 80 000 евро - бе направен през миналата година. Но никой не се нае да я купи и да реализира надеждите на правителството да превърне яхтата в плаващ музей в Котор или Тиват. Роденият в Австро-унгарската империя Тито управляваше бивша Югославия на практика от края на Втората световна война (но формално - от 1953 г.) до смъртта си през 1980 г. Черна гора притежава още два съда, използвани от Тито - \"Приморка\" (продаден през 2007 г. за 107 000 евро) и \"Галеб\" (ръждясва в хърватското пристанище Риека).", "date": "2018.10.03", "title": "Яхта на Тито се продава за €80 000 и никой не я иска"}
{"url": "https://www.dnevnik.bg/evropa/2018/10/03/3321185_italiia_leko_otstupi_v_spora_s_es_za_deficita_brjuksel/", "text": "Еврокомисарят по икономически и финансови въпроси Пиер Московиси приветства намеренията на Италия да ревизира плановете си за намаляване на дефицита, но предупреди, че все още има риск Рим да наруши правилата на ЕС през 2019 г., предаде \"Ройтерс\". Воденото от популистите италианско правителство  миналата седмица каза , че планира дефицит от 2.4% от БВП следващата година, утроявайки целта на предишните управляващи. Правителството освен това заяви, че дефицитът ще остане на това ниво до 2021 г. След като решението доведе до  критики от ЕС , Рим заяви обяви, че ще започне да намалява дефицита от 2020 г. \"Добър сигнал е, че траекторията бе ревизирана, защото това показва, че италианските власти чуват  притесненията  и  забележките  на техните партньори и на Европейската комисия\", заяви Московиси. Той обаче отбеляза, че  има риск  да не бъдат спазени правилата на еврозоната, ако целта за дефицита през 2019 г. е 2.4% от БВП, както Рим спомена. \"Има правила. Ако (цялостният дефицит) е 2.4%, е възможно структурният дефицит да не бъде в границите на Пакта за стабилност и растеж (на ЕС)\", предупреди еврокомисарят.", "date": "2018.10.03", "title": "Италия леко отстъпи в спора с ЕС за дефицита, Брюксел предупреди, че рискът остава"}
{"url": "https://www.dnevnik.bg/tehnologii/2018/10/03/3321199_maluk_aparat_kacna_na_dalechen_asteroid_v_tursene_na/", "text": "Малък френско-германски апарат, тежащ около 10 килограма, кацна на астероид, намиращ се на 325 млн. км от Земята, съобщиха от Германския аерокосмически център. Това стана, след като апаратът, кръстен \"Маскот\", се отдели от безпилотната японска сонда \"Хаябуса 2\",  която достигна астероида Рюгу преди близо 4 месеца.  Целта на мисията е чрез измерване на температурата на повърхността на астероида, изследване на неговото магнитно поле и проучване на минералогичния и геоложкия му състав да помогне в търсенето на отговорите за произхода на Слънчевата система, нейната еволюция и как се е появил животът на Земята. В края на юни, след три години и половина пътуване в Космоса, \"Хаябуса 2\" достигна Рюгу заедно с \"Маскот\". За година и половина апаратът трябва да кацне три пъти на астероида, за да вземе нужните проби. Първият от тях вече е успешен, като се очаква \"Маскот\" да остане на повърхността на Рюгу около 16 часа, колкото издържа батерията му. От японската космическа агенция ДЖАКСА (JAXA) уточниха обаче, че е невъзможно да предвидят как апаратът ще се движи по повърхността на астероида и дали ще успее да се върне след това на сондата. Рюгу не е избран случайно - предполага се, че той съдържа органични вещества и минерали, които ще донесат ценна информация на учените на Земята. Очаква се сондата да се завърне през 2020 г. с множество проби от астероида.", "date": "2018.10.03", "title": "Малък апарат кацна на далечен астероид в търсене на произхода на Слънчевата система"}
{"url": "https://www.dnevnik.bg/evropa/2018/10/03/3321201_obedinenieto_na_germaniia_vse_oshte_ne_e_zavurshilo/", "text": "В деня, когато германците празнуват 28-ата годишнина от обединяването на Източна и Западна Германия, канцлерът Ангела Меркел отбеляза, че този процес все още не е приключил, предаде \"Асошиейтед прес\". \"Обединението на Германия не е завършило. Двадесет и осем години по-късно знаем, че това, което наричаме германско единство, е процес, дълъг път\", каза израсналата в бившата ГДР Меркел, цитирана от ТАСС. Канцлерът заяви, че е важно политиците и преди всичко гражданите да се вслушват един в друг, да търсят разбирателство. Германия се обедини на 3 октомври 1990 г. след повече от 40 години разделение по време на Студената война и година след като Източна Германия отвори строго охраняваната си граница. На тази дата 15-те окръга на ГДР влязоха в състава на ФРГ, образувайки пет нови провинции: Бранденбург, Мекленбург-Предна Померания, Саксония, Саксония-Анхалт и Тюрингия. Макар оттогава да има огромен напредък, икономическите разлики и разликата в стандарта на живот в двете части на страната  се запазват . Основните тържества по случай годишнината са в Берлин. Гражданите на столицата празнуват в района на историческата сграда на Райхстага и Бранденбургската врата. На площада са издигнати палатки, в които жителите и гостите на Берлин могат да опитат ястия от различни части на страната. Очаква се до довечера мястото да посетят около 1 милион души. По случай празника в джамиите в Германия днес е Ден на отворените врати, който протича под мотото \"Религиозността - индивидуална, естествена, нормална\". Т.нар. Ден на отворената джамия се организира на националния празник от 1997 г. Стотици мюсюлмански храмове в страната отварят вратите си за всички, които искат да се запознаят с начина на живот и културата на мюсюлманите. Свикват се дискусии, на които се обсъжда темата за бежанците и интеграцията им в германското общество. Инициативата придобива особено значение на фона на притока на мигранти от мюсюлманските страни.", "date": "2018.10.03", "title": "Обединението на Германия все още не е завършило, заяви Меркел"}
{"url": "https://www.dnevnik.bg/ot_vas/novini_ot_vas/2018/10/03/3320930_denem_na_ploshtad_sharl_aznavur_v_erevan/", "text": "Поклонението след смъртта на Азнавур продължава. Мястото остава площадът в Ереван, носещ неговото име.", "date": "2018.10.03", "title": "Денем на площад \"Шарл Азнавур\" в Ереван"}
{"url": "https://www.dnevnik.bg/video/novinite_na_bnt/2018/10/03/3321242_video_drugite_novini/", "text": "\"Овладяване на мощта на еволюцията\" донесе Нобел за химия Дона Стрикланд в почетната тройка на дамите със световно признание за физика Физетинът се бори със стареенето Рада Букова с две изложби за \"удоволствието от трансформацията\" Гледаме \"Аида\" с Анна Нетребко Звезди и млади таланти почитат създателя на \"Златният Орфей\" - Генко Генов", "date": "2018.10.03", "title": "Видео: Другите новини"}
{"url": "https://www.dnevnik.bg/sport/2018/10/03/3321203_del_potro_se_klasira_za_finalite_na_atp_za_pruv_put_ot/", "text": "Хуан Мартин дел Потро се класира за финалите на АТП за пръв път от 2013 г. Аржентинският тенисист си гарантира място в Лондон след трудна победа срещу руснака Карен Хачанов. Финалистът от US Open се наложи с 6:4, 7:6 (4) в двубой от втория кръг на турнира в Пекин. Дел Потро и Хачанов изиграха оспорван мач, който продължи 1.40 часа. Двамата сервираха на много високо ниво, като аржентинецът доминираше в първия сет, а руснакът имаше предимство във втората част. Световният №4 обаче се възползва от своите шансове за разлика от своя съперник. В първия сет аржентинецът пласира пет аса, вкара 77% от първите си сервиси и загуби само шест от 26-те точки, които бяха разиграни при неговите подавания. В тази първа част той не даде нито един шанс за пробив на Хачанов. В същото време финалистът от US Open достигна до три възможности при сервис на съперника и реализира една, което се оказа достатъчно за спечелването на сета. Във втората част Хачанов беше малко по-стабилен на начален удар. Руснакът имаше три шанса за пробив и се възползва при един от тях. Той обаче се пропука при единствената точка за пробив, която се откри пред Дел Потро. Сетът трябваше да се реши в тайбрек, в който аржентинецът показа по-здрави нерви и спечели със 7:4. Дел Потро записа трета победа от три мача с 22-годишния Хачанов, който заема 24-ото място в света. Първите им две срещи също бяха през 2018 г. - 7:6, 6:3 на четвъртфинал в Окланд и 6:4, 7:6, 6:7, 6:4 във втория кръг на Australian Open. В четвъртфиналите в Пекин Дел Потро ще срещне сърбина Филип Крайнович, който отстрани Фелисиано Лопес от Испания след успех със 7:6 (5), 6:3. Дел Потро е четвъртият тенисист, който се класира за финалите на АТП в Лондон, след Рафаел Надал, Роджър Федерер и Новак Джокович. Останалите четири места засега се заемат от Александър Зверев, Марин Чилич, Доминик Тийм и Кевин Андерсън. Шампионът от финалите на АТП Григор Димитров е едва 15-и в годишната ранглиста и няма да има възможност да защитава титлата си.", "date": "2018.10.03", "title": "Дел Потро се класира за финалите на АТП за пръв път от 2013 г."}
{"url": "https://www.dnevnik.bg/bulgaria/2018/10/03/3321091_pravnata_komisiia_podkrepi_krasimir_vlahov_za/", "text": "Издигнатият от парламента кандидат за член на Конституционния съд (КС) Красимир Влахов беше подкрепен от мнозинството в правната комисия. \"За\" номинацията му гласуваха 12 депутати, като само тези от БСП се въздържаха. По-рано през деня  ДПС и \"Воля\" останаха доволни  от Влахов след среща с кандидата на управляващата коалиция. Изслушването на единствения кандидат от квотата на Народното събрание премина вяло, без много въпроси към него, без никакво обсъждане на кандидатурата, имаше предложения по-бързо да се преминава към гласуване, а кандидатът, както и изказващите се от БСП депутати бяха призовавани към краткост на изложенията си. Процедурата приключи за около час и половина. Миналата седмица кандидатът на БСП - Янаки Стоилов, се отказа от надпреварата,  защото битката била предрешена.  От левицата отказаха да издигнат нова номинация. В представянето си Влахов се обяви за възможността гражданите сами да сезират КС и поиска дебатът за индивидуалната конституционна жалба да бъде възобновен. Той каза, че номинацията приема като особено предизвикателство и чест. Благодари на неправителствените организации за зададените му въпроси. Той подчерта, че характерна черта на КС е неговата реална автономност, защото съдът се ръководи само от Конституцията като е изцяло независим от трите власти, стоейки вън от тях. Влахов обясни виждането си за функциите и ролята на Конституционния съд. По думите му той не може и не бива да се намесва законодателния процес.  Съдът не може да дава задължително тълкуване ако няма такава разпоредба в основния закон. Но при искане е длъжен да разтълкува всеки текст от конституцията без значение дали парламентът е приел закон, който да я регулира въпроса на по-ниско ниво.  Подчерта, че искане за тълкуване до КС е неоснователно, когато за него няма правен интерес. Трябва да има противоречива съдебна практика например, коментира Влахов и обясни, че в противен случай съдът се превръща в консултатитен орган или позитивен законодател, какъвто не е. След изслушването на кандидата думата бе дадена на депутата от БСП Крум Зарков. Той заяви, че ролята на народните представители от опозицията е реално сведена до легитимиране на чужд избор. Отговори му председателя на комисията - Данаил Кирилов (ГЕРБ), който заяви, че в процедура по изслушване депутатите трябва да задават въпроси към кандидата, а не да изказват субективни твърдения. Кирилов заяви, че изказването на Зарков е било като за в пленарна зала при избора на кандидата.  Председателят на комисията обясни още, че БСП е имала шанса и не е трябвало да оттегля номинацията си за Янаки Стоилов, ако е искала да има реална състезателна процедура. Според Кирилов от левицата са се уплашили от кандидатурата на Влахов. А оттеглянето на номинацията на Стоилов било тактика, на която БСП се опитва да придаде политически ефект или значение.  В изказванията се включи и Емил Димитров - Ревизоро от \"Обединени патриоти\", който заяви че комисията си играе на въпроси. \"Ние още не сме го избрали, вие вече сте казали какво ще решава в КС\", обърна се той с критика към депутатите от БСП. Ревизоро допълни, че комисията е поставена в ситуация, при която кандидатът отговаря на въпроси от хора, които не искат да гласуват за него, в същото време те не позволяват на останалите да преминат направо към гласуване в подкрепа на Влахов. Извън залата Красимир Влахов обясни, че не е очаквал подобна покана на този етап от професионалното си развитие, но е приел, защото това било най-голямото професионално предизвикателство и затова се \"изкушил\". По повод твърденията на Зарков, че изборът е предрешен, Влахов обясни, че това което зависи от него е да каже \"да\" или \"не\" на поканата и да се подготви професионално за изслушването. На 1 октомври бе свикано общо събрание на съдиите от Върховния касационен съд (ВКС) и Върховния административен съд (ВАС) за изработване на правила за провеждане на избор на двама съдии от тяхната квота за Конституционния съд (КС). Общото събрание за самия избор е насрочено за 26 октомври. Президентът Румен Радев има предложена номинация за конституционен съдия, която обсъжда, но досега той не е посочвал име. \"Разбира се, че проучвам различни варианти. За мен са важни не само високите професионални, но и високи морални качества и възможностите и умението да отстояваш своята позиция\", каза наскоро Радев. Той не искаше да \"хвърля имена в пространството\", но увери, че ще посочи съдия в срок.", "date": "2018.10.03", "title": "Правната комисия подкрепи Красимир Влахов за конституционен съдия"}
{"url": "https://www.dnevnik.bg/evropa/regioni/2018/10/03/3321230_kakvo_e_da_si_edinstveniiat_paramedik_v_smolianska/", "text": "Ангел Байрактаров е единственият парамедик в Смолянска област. 29-годишният златоградчанин работи повече от година във филиала на спешна медицинска помощ в Златоград и е сред малцината в страната, които упражняват тази нова професия, разказва  в. \"Отзвук\" . \"Всичко започна, след като едни приятели ми казаха, че започва курс за парамедици в Смолян. Видя ми се интересна тази професия и бързо взех решение да се запиша. Започнахме курса 22-ма души. Обучението е шест месеца. Всички обаче се отказаха и накрая останах само аз. Така и не разбрах защо не продължиха. Явно самата работа в Спешна помощ не им хареса. Едното от момчетата ми сподели, че не искал да работи с болни хора. Не на всеки психиката може да издържи. В началото и аз се двоумях, докато разбера за какво става въпрос\", разказва Байрактаров. Професията отдавна е част от спешната помощ почти в цял свят. В началото на октомври 2016 г. в Смолян започна обучението на първите младежи на възраст между 20 и 29 години, изявили желание да станат парамедици. Курсът за придобиване на новата професия започна по проект, чийто бенефициент е Центърът за спешна медицинска помощ в областния град, в партньорство с неправителствената организация \"Международен алианс за развитие\". Обучението за парамедици е в три степени. Едната от тях е за шофьори на линейки, които помагат за пренасяне на пациентите и могат да разпознават апаратурата, и други основни дейности. Завършилите следващата степен могат да сложат абокат, да мерят кръвно налягане, да правят инжекции и пр. Най-високата степен е 4-а и завършилите курса се включват предимно в реанимационните екипи, които поемат най-тежките случаи. Те умеят и имат право да оказват спешна помощ. \"Най-трудното беше в началото, когато започнах работа и когато трябваше да се сблъскам със самата реалност. На книги е лесно да се учи, но е съвсем различно, когато попаднеш на терен\", разказва парамедикът. Ангел не се притеснява от трудностите, не му тежат нощните дежурства и смените. \"Дневна или нощна смяна ще работя, не ме притеснява, ние сме на работа и когато имаме случай – действаме.\" Единственото, което помрачава отчасти професионалните планове на Ангел, е липсата на достатъчна информация какво точно е бъдещето на парамедиците в страната. \"Тази професия е въведена отскоро. Явно в България още не е приета изцяло. На Запад е друго, парамедиците са първите, които отиват на сигнала. Сега правя елементарните неща – мерене на кръвно налягане, поставяне на кислородна маска, включване на ЕКГ-апарат. Ние сме обучени да оказваме спешна медицинска помощ, да стабилизираме пострадалия до превозването му в болница или пристигането на лекар. Следя и стабилизираме жизнените функции на човека и по време на самия транспорт. Не са рядкост и случаите, когато се налага да успокоявам или болните, или техните близки. Понякога доста дълго се обясняваме, за да вдъхнем надежда на хората\", продължи разказа си парамедикът.", "date": "2018.10.03", "title": "Какво е да си парамедик в България: разказва единственият в Смолянска област"}
{"url": "https://www.dnevnik.bg/skorost/2018/10/03/3321177_fotogaleriia_premierite_na_avtosalona_v_parij_-/", "text": "Освен серийните модели автосалонът в Париж, който отваря врати за широката публика на 4 октомври и ще продължи до 14 октомври, събира и концептуални автомобили. В тази галерия са събрани по-интересните от тях. На снимката е  .", "date": "2018.10.03", "title": "Фотогалерия: Премиерите на автосалона в Париж - концептуалните модели"}
{"url": "https://www.dnevnik.bg/evropa/2018/10/03/3320971_zaliazvashtiiat_avtoritet_na_angela_merkel_e_problem/", "text": "Ангела Меркел навлиза в своя залез след 13 години като германски канцлер. Никой не очаква тя да се кандидатира отново през 2021 г. Нейният авторитет отслабва бързо, все по-бързо. Това може да предвещава  края на несигурното управление  на голямата коалиция в Германия и да предизвика смут в Европейския съюз, който е свикнал с нея като константа в регион, разтърсван от икономически и политически катаклизми. Няма по-добра илюстрация за намаляващата й власт от  поражението на нейния непоколебим съюзник Фолкер Каудер  като лидер на християндемократите в парламента миналата седмица. Каудер беше направил повече от когото и да било, за да осигури приемането на политиките на канцлера от партията, включително някои, заимствани от левицата, като понижаването на пенсионната възраст. Победата на редовия депутат Ралф Бринкхаус сама по себе си няма да промени почти нищо. Той побърза да увери канцлера, че между тях няма никакви различия по политиката, въпреки че Бринкхаус ще даде по-голям глас на депутатите, на които е омръзнало да ги вземат за даденост. Той казва, че ще подкрепи Меркел за нов мандат като лидер на Християндемократическия съюз (ХДС). Неговата победа не беше планиран преврат. Това обаче беше То беше породено от натрупаното недоволство сред християндемократите от слабите изборни резултати, отстъпките към техните левоцентристки коалиционни партньори и най-вече важното решение на Меркел да приеме 1 милион мигранти през 2015-2016 г. Това стана след поредица от скорошни сблъсъци между християндемократите и техните консервативни партньори от баварския Християнсоциален съюз (ХСС). Един беше заради имиграцията, друг - заради  спорни коментари  на ръководител на разузнаването за крайнодесните протести  в източния град Кемниц . Взети заедно, тези неща отслабват канцлера и дестабилизират коалицията. Сред консерваторите се засилват шумните искания за обновяване на политиката и личния състав. Меркел не изглежда да е изправена пред непосредствена заплаха от бунт и има много неща, за които да празнува: силна икономика, препълнена държавна хазна, бързо намаляващ национален дълг. Но  идните месеци крият  ХСС се готви за най-лошия си резултат на провинциалните избори  в Бавария на 14 октомври , което само може да го направи по-непокорен партньор. Две седмици по-късно ХДС може все пак да понесе тежко поражение в провинция Хесен. Крайнодесните ще се опитат да се възползват от враждебната реакция срещу миграционната политика на Меркел на европейските избори догодина. Отслабването на авторитета на канцлера ще направи по-трудно подготвянето на гладък преход към нов лидер. Тя, изглежда, има предвид приемник, след като постави бившия министър-председател на провинция Саар Анегрет Крамп-Каренбауер, наричана от германските медии  \"малката Меркел\",  за партиен секретар тази година. ХДС има нужда от открита надпревара, но ще иска да избегне нараняваща битка между умерените около Меркел и твърдите консерватори. На други места в Европа може да изглежда объркващо, че Германия е погълната от дребни вътрешни спорове във време на ненадминато влияние и благоденствие. Но дългото сбогуване на Меркел има голямо значение за ЕС, който е все по-поляризиран между либерални и националистически политически сили. Отслабването на нейната власт ще остави вакуум, особено сега, когато френският президент  Еманюел Макрон се сблъсква с трудности у дома , макар че други също така ще съзрат удобна възможност за промяна на начина, по който работи ЕС. Засега канцлерът не може да направи кой знае какво, за да промени своето наследство. Раздробяването на Германия на шестпартийна политическа система означава, че коалициите може би никога няма да бъдат така стабилни, както в миналото. Но Меркел може да се опита да въведе някакъв ред и цел в своето правителство. В противен случай вътрешните борби ще станат по-сериозни, а политическите сътресения ще се отразят зле на Германия и Европа. /БТА", "date": "2018.10.03", "title": "Залязващият авторитет на Ангела Меркел е проблем за Европа"}
{"url": "https://www.dnevnik.bg/photos/2018/10/03/3320884_fotogaleriia_svetovnite_snimki_na_denia_za_3_oktomvri/", "text": "Гости отиват на модно ревю на Lous Vuitton в Лувъра по време на седмицата на модата в Париж, Франция.", "date": "2018.10.03", "title": "Фотогалерия: Световните снимки на деня за 3 октомври 2018"}
{"url": "https://www.dnevnik.bg/video/2018/10/03/3321343_kompaniia_na_djef_bezos_i_germanci_razrabotvat_goliama/", "text": "Blue Origin - компанията за космически полети на Джеф Безос, съобщи в сряда, че е започнала разработване на концептуален дизайн на коляма капсула за спускане на Луната. Благодарение на нея ще имаме достъп до повърхността и ресурсите ѝ с апарати за многократно използване, се казва още в съобщението. От текста в официалния профил в \"Туитър\" се разбира, че това партньорство под името Blue Moon е с германската  OHB Group  и международната група  MT Aerospace , работеща за европейската ракета \"Ариан\" и проекти на \"Еърбъс\". Ден по-рано от базираната в Бремен OHB Group съобщиха, че са подписали писмо за намерения за бъдещо сътрудничество с компанията на Безос по време на Международния космически конгрес в германския град. В съобщението се посочва, че целта е се проучи до каква степен трите компании могат да работят от двете страни на Атлантика за бъдеща лунна мисия с капсула на Blue Origin, способна да достави на Луната няколко тона товар. За целта ще се използва ракетата New Glenn, която по замисъл е орбитална и за многократна употреба. От германската група изразяват надежда, че бързо ще преминат към задълбочена и подробна дискусия за сътрудничество. Също в Бремен бе обявена нова глобална инициатива  \"Лунно състезание\"  (Moon Race), основана от \"Еърбъс\" и международни партньори. Целта ѝ е да се ускорят проучванията с полети около земния спътник и да се демонстрират технологии, ключови за устойвичо изследване. Moon Race е насочена към стартъп проекти и средни и малки компании по света. Имаме амбицията спечелилите екипи да достигнат лунната повърхност и да предоставят решения за една развиваща се лунна икономика, се казва в обръщението на инициаторите. Ръководител и координатор на конкурсната част е The Moon Race NPO gGmbH - неправителствена организация с идеална цел, базирана в Германия.", "date": "2018.10.03", "title": "Компания на Джеф Безос и германци разработват голяма капсула за спускане на Луната"}
{"url": "https://www.dnevnik.bg/sport/2018/10/03/3321345_ronaldo_obiavi_obvineniiata_v_iznasilvane_za_medien/", "text": "Звездата на \"Ювентус\" Кристиано Роналдо твърдо отрече  обвиненията в изнасилване , които бяха отправени към него от американката Катрин Майорга. Петкратният носител на \"Златната топка\" определи случая като \"медиен цирк\". В петък  полицията в Лас Вегас обяви, че е подновила разследване  за сексуално насилие от 2009 г. Според обвиненията, които бяха публикувани първо в германския вестник \"Шпигел\", 33-годишният футболист е изнасилил Майорга в хотелска стая в Лас Вегас. Твърди се, че през 2010 г. португалецът и американката са сключили извънсъдебно споразумение. Роналдо е платил 375 хиляди долара, а жената се е ангажирала да не говори за обвинението. \"Категорично отричам обвиненията срещу мен. Изнасилването е ужасно престъпление, което противоречи на всичко, което съм и в което вярвам\", се казва в изявлението на Роналдо в социалните мрежи. \"Отказвам да участвам в медийни циркове, създадени от хора, които искат да се промотират на мой гръб. Чистата ми съвест ще ми позволи спокойно да изчакам резултатите от всички разследвания\", допълни нападателят на \"Ювентус\". В понеделник полицията в Лас Вегас потвърди, че е водила разследване за изнасилване по жалба от юни 2009 г., но добави, че тогава не е имало заподозрян по случая. \"По време на изготвянето на доклада жертвата не предостави данни за местонахождението на инцидента или описание на заподозряния. От септември 2018 г. делото е възобновено и нашите детективи разследват предоставената информация\", обясниха от полицията.", "date": "2018.10.03", "title": "Роналдо обяви обвиненията в изнасилване за медиен цирк"}
{"url": "https://www.dnevnik.bg/skorost/2018/10/03/3321352_honda_shte_investira_blizo_3_mlrd_dolara_v_razvitie_na/", "text": "Хонда мотър\" ще вложи 2.75 милиарда долара в проект за развитието на технология за безпилотно управление на автомобили и тяхното производство заедно с \"Круиз\", подразделението на Дженеръл мотърс, се посочва в комюнике на компанията, цитирано от агенциите, предаде БТА. Японската автомобилна компания ще инвестира 2 милиарда долара в общия проект за 12 години и ще има дялово участие в \"Круиз\" за 750 милиона долара. По-рано японската телекомуникационна компания \"СофтБанк\" също инвестира 2.25 милиарда долара в \"Круиз\". Към момента подразделението на \"Дженеръл мотърс\" се оценява на 14.6 милиарда долара. \"Това е логичният следващ етап в отношенията между \"Дженеръл мотърс\" и \"Хонда\", който включва сътрудничеството ни при електрическите автомобили и тясната ни интеграция с Круиз\", потвърди главният изпълнителен директор на \"Дженеръл мотърс\" Мери Бара, цитирана от \"Франс прес\". \"Заедно можем да дадем на Круиз най-добрия дизайн в света, експертен опит в инженерството и производството, както и световно измерение, за да го превърнем в лидер в технологията на безпилотните автомобили\", добави тя. \"Хонда избра да работи с \"Круиз\" и \"Дженеръл мотърс\" заради лидерската им позиция в технологията на безпилотните и електрически превозни средства, както и заради общата ни визия за един свят с нулеви вредни емисии и без произшествия\", обясни вицепрезидентът на японския автомобилостроител Сейджи Кураиши.", "date": "2018.10.03", "title": "\"Хонда\" ще инвестира близо 3 млрд. долара в развитие на автономни автомобили"}
{"url": "https://www.dnevnik.bg/sport/2018/10/03/3321353_bivshiiat_vicepremier_na_rusiia_oglavi_svetovniia_shah/", "text": "Доскорошният вицепремиер на Русия Аркадий Дворкович е новият президент на Международната федерация по шахмат (ФИДЕ). 46-годишният руснак наследява на поста  сънародника си Кирсан Илюмжинов , който ръководеше организацията близо 23 години. На 13 юли Илюмжинов окончателно беше отстранен като президент от етичната комисия на ФИДЕ. Той получи забрана да заема каквато и да било длъжност за срок от шест месеца. На днешния изборен конгрес, който се проведе в грузинския град Батуми, Дворкович се пребори за президентски пост в конкуренцията на настоящия вицепрезидент на ФИДЕ Георгиус Маркопулос. Руснакът получи 103 гласа, а гъркът - 78. Британският гросмайстор Найджъл Шорт оттегли кандидатурата си в последния момент и обяви подкрепа за Дворкович. Дворкович беше вицепремиер на Русия от май 2012 г. до май 2018 г. Преди това той беше асистент на президента Владимир Путин от 2008 г. Кариерата му в политиката стартира през 1994 г. като научен директор на икономическата работна група към министерството на финансите. Дворкович изпълнява тази длъжност до 2000 г., а от 2001 до 2008 г. е заместник-министър на икономическото развитие. Той беше председател на организационния комитет на световното първенство по футбол в Русия, а от 2015 г. заема е президент на борда на директорите на Руската държавна железопътна компания.", "date": "2018.10.03", "title": "Бившият вицепремиер на Русия оглави световния шах"}
{"url": "https://www.dnevnik.bg/sviat/2018/10/03/3321360_putin_podpisa_sporniia_zakon_za_pensionnata_reforma/", "text": "Руският президент Владимир Путин подписа закона за непопулярната пенсионна реформа, предадоха световните агенции, цитирани от БТА. Той предвижда вдигане с пет години на възрастта за пенсиониране. Мярката породи протести в страната. Законът бе приет от долната камара на парламента миналата седмица и по-рано днес от горната парламентарна камара. След подписа на Путин той влиза в сила. Според закона мъжете ще се пенсионират на 65 години, а жените на 60 години. Досега мъжете се пенсионираха на 60 години, а жените на 55 години - праг, който е фиксиран през 1932 година.", "date": "2018.10.03", "title": "Путин подписа спорния закон за пенсионната реформа"}
{"url": "https://www.dnevnik.bg/sviat/2018/10/03/3321362_sasht_se_otkazaha_ot_dogovora_s_koito_sa_ustanoveni/", "text": "Американският държавен секретар Майк Помпейо обяви днес, че САЩ денонсират договора си с Иран от 1955 г., който установява икономически и консулски отношения между двете страни, предадоха световните агенции, цитирани от БТА. Мярката бе предшествана от  решението на Международния наказателен съд  САЩ да отменят санкциите си срещу Иран, които засягат вноса на важни стоки с хуманитарно предназначение. Техеран твърдеше, че санкциите - подновени, след като администрацията на Доналд Тръмп оттегли САЩ от ядрената сделка с Иран, - са в нарушение на иранско-американския договор за приятелство, отбелязаха агенциите. Помпейо каза, че денонсирането на договора е трябвало да стане още преди десетилетия. Той подчерта, че Иран използва международния съд за политически и пропагандни цели. Пред репортери в Държавния департамент Помпейо обвини Иран, че заплашва американските представителства в Ирак. Според него Иран е източникът на настоящата заплаха за американците в Ирак. \"Нашите разузнавателни данни в това отношение са убедителни. Можем да видим ръката на аятолаха и неговите последователи в подкрепа на атаките срещу Съединените щати\", каза първият дипломат на САЩ.", "date": "2018.10.03", "title": "САЩ се отказаха от договора, с който са установени отношения с Иран"}
{"url": "https://www.dnevnik.bg/sport/2018/10/03/3321358_psj_razbi_zvezda_za_purvata_si_pobeda_v_shampionskata/", "text": "Пари Сен Жермен\" разби дебютанта \"Цървена звезда\" с 6:1 в двубой от втория кръг на груповата фаза на Шампионската лига. Френският първенец постигна първа победа в турнира този сезон, след като на старта  загуби с 2:3 от миналогодишния финалист \"Ливърпул\". Неймар отбеляза хеттрик за убедителния успех на \"Парк де пренс\", а партньорите му в атаката на ПСЖ Единсон Кавани, Килиън Мбапе и Анхел ди Мария добавиха по едно попадение. Марко Мартин вкара единствения гол за \"Цървена звезда\". Европейският шампион за 1991 г., когато за пръв път участва в Шампионската лига, допусна първа загуба за сезона. Тимът от Белград дебютира в най-силния клубен турнир с равенство срещу \"Наполи\", а в сръбското първенство има девет победи и едно равенство в десет мача. Неймар даде тон за головото шоу в Париж с два гола в рамките на три минути. В 20-ата минута бразилският нападател откри резултата с отлично изпълнение на пряк свободен удар. Две минути и половина по-късно бившият футболист на \"Барселона\" след бърза атака, при която размени двойно подаване с Мбапе и отблизо изпрати топката във вратата. В 37-ата минута Кавани отбеляза трети гол за ПСЖ. Защитата на \"Звезда\" два пъти не успя да изчисти топката в своето наказателно поле. Уругваецът я отне, освободи си позиция за удар и с помощта на рикошет намери път към мрежата. Пет минути по-късно се стигна до четвърто попадение във вратата на Милан Борян. Тома Мюние получи пространство на десния фланг и достави страхотно центриране за Де Мария, който се измъкна зад защитата и отблизо засече топката във вратата. През второто полувреме Борян направи няколко много добри спасявания, за да попречи на ПСЖ да увеличи аванса си. Неизбежното обаче се случи в 70-ата минута. Неймар задържа пред наказателното поле и пусна чудесно извеждащо подаване над защитата за Хуан Бернат, който продължи с едно докосване към Кавани. Уругваецът не успя да нанесе удар, но топката попадна в Неймар, който не среши пред опразнената врата. Четири минути по-късно гостите от Белград намалиха изоставането си след хубав гол на Марин след асистенция на Лоренцо Ебесилио. В 81-ата минута обаче Неймар възстанови аванса на ПСЖ след още едно отлично изпълнение на пряк свободен удар. В другия мач, който се игра от 19.55 ч., \"Шалке\" победи \"Локомотив\" (Москва) с 1:0 като гост след гол в 88-ата минута на Уестън Макензи. Германският отбор оглави група D с четири точки преди двубоя между \"Порто\" и \"Галатасарай\" (22.00 ч.). \"Локомотив\" остава без точка и без отбелязан гол след първите два кръга. На старта на груповата фаза руският тим загуби с 0:3 като гост на \"Галатасарай\".", "date": "2018.10.03", "title": "ПСЖ разби \"Звезда\" с 6:1 за първата си победа в Шампионската лига"}
{"url": "https://www.dnevnik.bg/sviat/2018/10/03/3321370_biznesmen_iska_da_e_noviiat_lider_na_partiiata_na/", "text": "Германски бизнесмен възнамерява да се бори с канцлера Ангела Меркел за лидерската позиция на основната консервативна партия в страната, предаде \"Асошиейтед прес\", цитирана от БТА. Андреас Риценхоф, собственик на компания, произвеждаща стоки от алуминий, каза днес пред медийната група \"Функе\", че Християндемократическият съюз (ХДС) се нуждае от \"нови политически цели\" и \"промяна на посоката\". Меркел, която е канцлер на Германия от 2005 г. и лидер на ХДС от 2000 г., даде да се разбере, че вероятно ще се стреми към нов двегодишен мандат начело на партията на конгреса през декември. Влиянието й обаче беше отслабено неотдавна от постоянните спорове в четвъртото й по ред правителство и от отстраняването миналата седмица на неин близък съюзник, който бе водач на консерваторите в парламента. Въпреки това няма признаци тя да има сериозни съперници за поста. Освен Риценхоф студентът по право Ян-Филип Кноп също обяви, че възнамерява да се кандидатира срещу Меркел.", "date": "2018.10.03", "title": "Бизнесмен иска да е новият лидер на партията на Меркел"}
{"url": "https://www.dnevnik.bg/ot_vas/novini_ot_vas/2018/10/03/3320366_manastirut_sevanavank/", "text": "Армения е една от най-старите християнски държави. Край езерото Севан е един от старите манастири основани там. Манастирът е бил основан през 874 година от принцеса Мириам, дъщера на бъдещият крал на Армения Ашот I, който отблъсква арабите. На това място е била изградена и една от ранните християнски църкви", "date": "2018.10.03", "title": "Манастирът Севанаванк"}
{"url": "https://www.dnevnik.bg/sviat/2018/10/03/3321364_ai-malkiiat_ot_sinovete_na_lidera_na_isliamska_durjava/", "text": "Най-малкият от четиримата синове на лидера на организацията Ислямска държава Абу Бакр ал Багдади е бил ликвидиран при въздушен удар на руските военно-космически сили в Сирия, предаде ТАСС, като се позова на телевизия \"Ал Арабия\". Според представител на иракската проправителствена милиция Ал Хашд аш Шааби ударът е бил нанесен от руските сили в Сирия на 22 септември. Повече подробности за нападението не се съобщават. Засега няма потвърждение от руска страна. Не се съобщава и името на убития син на Ал Багдади. ТАСС припомня, че лидерът на Ислямска държава има четирима синове. В началото на юли иракското разузнаване каза, че в Сирия е бил ликвидиран най-големият от тях - Худайфа ал Бадри. Все още не е известно къде се намира самият Ал Багдади. На няколко пъти той бе обявяван за мъртъв. Според редица близкоизточни издания Ал Багдади неотдавна е изгубил контрола над \"Ислямска държава\". Според някои версии Ал Багдади пък страдал от тежка форма на рак, според друга версия той бил прикован на легло в резултат на получени тежки рани. За последно 46-годишният Ал Багдади се появи на публично място през юли 2014 г., когато в Мосул бе провъзгласен така нареченият халифат на \"Ислямска държава\" в Близкия изток. Според източници от американското разузнаване Ал Багдади не използва мобилен телефон. Той не остава и на едно място повече от 72 часа.", "date": "2018.10.03", "title": "Най-малкият син на лидера на \"Ислямска държава\" вероятно е убит при руски удар"}
{"url": "https://www.dnevnik.bg/sviat/2018/10/03/3321366_v_izpratenite_na_pentagona_podozritelni_pisma_e_imalo/", "text": "В подозрителните писма, които са били пратени до Пентагона, е имало не рицин, а рициново семе, от което се получава рицин, каза пред журналисти говорителят на американското министерство на отбраната Дейна Уайт, предаде \"Асошиейтед прес\", цитирана от БТА. Уайт е в Брюксел, където придружава американския министър на отбраната Джим Матис. Вчера представители на Пентагона казаха, че два плика, за които е имало съмнения, че съдържат рицин, са били изолирани и предадени на ФБР. Единият плик бил адресиран до Матис, а другият до командващия американските военноморски сили адмирал Джон Ричардсън. Никой не е пострадал при инцидента. Пликовете са били изолирани още в помещението за преглеждане на пощата, получена в Пентагона. Според американските Центрове за контрол и превенция на заболяванията, ако рицинови семена бъдат погълнати, то може да има пострадали.", "date": "2018.10.03", "title": "В изпратените на Пентагона подозрителни писма е имало рициново семе"}
{"url": "https://www.dnevnik.bg/sviat/2018/10/03/3321385_policiiata_v_pensilvaniia_reagira_na_signal_za/", "text": "Полицията на американския щат Пенсилвания, където се намира имението на ислямския проповедник Фетхуллах Гюлен, е реагирала на сигнал, подаден от охранител, че въоръжен мъж е проникнал там, предадоха световните агенции, като се позоваха на говорител на Гюлен и на местни медии, съобщи БТА. Говорителят на Гюлен поясни, че след като забелязал въоръжено лице да влиза в обекта, охранителят произвел предупредителен изстрел. След него натрапникът избягал. Няма ранени при инцидента. Няма и арестувани. Полицията издирва човекът, който е проникнал в имението. Журналист от местния канал Би Ар Си Нюз 13 каза, че полицията е приканила съседите на Гюлен да не излизат от домовете си, докато се издирва лицето, проникнало в имението, предаде ДПА. Турция обвинява Гюлен, че е подстрекател на опита за преврат срещу Реджеп Тайип Ердоган през лятото на 2016 г. Имението на Гюлен се намира в Сейлърсбърг в планинския район Поконо на щата Пенсилвания, припомня Ройтерс. Организацията Съюз за споделени ценности, свързана с Гюлен, без да обвинява директно правителството на Ердоган, каза, че инцидентът в имението е станал, след като говорител на турското президентство, обяви неотдавна \"операции в чужбина\" срещу поддръжници на Гюлен, допълва \"Франс прес\". Съюзът призовава американските власти да продължат да държат Турция за отговорна за своите действия и заплахи срещу невинни хора както в САЩ, така и в чужбина.", "date": "2018.10.03", "title": "Полицията в Пенсилвания реагира на сигнал за въоръжен мъж в имението на Гюлен"}
