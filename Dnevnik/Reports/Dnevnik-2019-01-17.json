{"url": "https://www.dnevnik.bg/zelen/2019/01/17/3376548_razsledva_se_brakoniersko_ubiistvo_na_bremenni_surni/", "text": "Във вторник между селата Черни Вит и Дивчовото в община Тетевен Христо Стоянов, инспектор в дирекцията на Национален парк \"Централен Балкан\", е открил две убити и обезкостени бременни сърни. Според съобщението от неговия фейсбук профил (шокиращите фотографии можете да видите  тук ), сред останките се виждат и ембрионите на неродените сърнета. Нарушението Според разпоредбите на Приложение 4 на Закона за лова и опазване на дивеча ловът на женски сърни и приплоди (сърнета от предишно раждане) е ограничен до два месеца годишно - от 1 септември до 30 октомври. Ограничението се налага от размножителния период на сърните и нужната грижа за опазване на малките им. За сръндаците (мъжките сърни) периодът на разрешен лов е от 1 май до 30 октомври, като отново зимните месеци са забранени. Така независимо от пола на животното, сърните не могат да бъдат ловувани в периода ноември - април. Наказанието за такова нарушение  е от 1000 до 10 000 лв., но не по-малко от трикратния размер на причинената щета. Това гласи чл. 86 от Закона за лова и опазване на дивеча за бракониерство на едър дивеч. Разследването Христо Стоянов разказа за \"Дневник\", че е подал сигнал за бракониерското нарушение до контролното звено на РДГ-Ловеч в Тетевен, което е компетентният орган по охраната на дивеча в района. Самият той като служител на дирекцията на Парк \"Централен Балкан\" няма правомощия в случая, защото убитите сърни са намерени извън територията на националния парк. Към момента \"Дневник\" не успя да се свърже с разследващите случая служители на РДГ-Ловеч. Регионалната дирекция по горите е звено на Изпълнителната агенция по горите, а нейното звено за контрол на горските дейности е изнесено в офис в Тетевен.", "date": "2019.01.17", "title": "Властите разследват бракониерско убийство на бременни сърни"}
{"url": "https://www.dnevnik.bg/sport/2019/01/17/3376574_chichoto_na_nadal_idva_v_bulgariia_kato_poslanik_na/", "text": "Дългогодишния треньор на Рафаел Надал Тони Надал ще гостува в България като посланик на тенис турнира в София. Чичото на носителя на 17 титли от Големия шлем ще пристигне в българската столица в петък, 18 януари. Най-успешният тенис треньор в историята ще даде открит урок за деца. Той ще се проведе от 17.00 часа в зала \"София\" в Борисовата градина. Входът ще бъде свободен за деца, родители и фенове, обявиха организаторите. Тони Надал започва да тренира своя племенник през 1990 г., когато испанският тенисист е само на три години. Съвместната им работа продължи до 2017 г., когато Тони Надал се оттегли, за да се концентрира върху управлението на тенис академията на Рафаел Надал. Под ръководството на своя чичо испанският тенисист спечели 16 от 17-те си титли от Големия шлем, 30 трофея в турнирите от сериите \"Мастърс\" и два златни олимпийски медала - поединично през 2008 г. в Пекин и на двойки през 2016 г. в Рио де Жанейро. Четвъртото издание на тенис турнира в София ще се проведе от 3 до 10 февруари в зала \"Арена Армеец\". Участие в надпреварата от категория \"АТП 250\" са заявили носителят на три титли от Големия шлем Стан Вавринка и седем играчи от топ 30. Дебют в \"Арена Армеец\" ще направят двама от най-добрите млади тенисисти в света - световният №11 Карен Хачанов и Стефанос Циципас, който  спечели младежките финали на АТП . Другите петима от топ 30, които са заявили участие, са руснакът Данийл Медведев (№16), грузинецът Николоз Басилашвили (№21), испанците Роберто Баутиста Агут (№24) и Фернандо Вердаско (№28) и французинът Гаел Монфис (№29). За трети път  турнирът ще премине без участието  на най-добрия български тенисист Григор Димитров. Той игра само през 2017 г., когато спечели титлата. Наскоро спортният министър Красен Кралев обяви, че  Новак Джокович е обещал да дойде в България  по време на \"София оупън\". Думите на Кралев дойдоха след среща с чичото на световния №1 Горан Джокович, който замени Пол Макнами като директор на турнира.", "date": "2019.01.17", "title": "Чичото на Надал ще изнесе открит урок за деца в София"}
{"url": "https://www.dnevnik.bg/video/novinite_na_bnt/2019/01/17/3376570_video_drugite_novini/", "text": "Фалшиви имейли от името на ЧЕЗ Памуковите семена, покълнали на Луната, са загинали Исторически мегапарк отваря врати в България тази пролет Проектът \"Как живеем\" ще ни представя на Венецианското биенале Кшищоф Зануси с наградата на Столичната община на 23-ия София филм фест И утре ще се радваме на по-топло и слънчево време", "date": "2019.01.17", "title": "Видео: Другите новини"}
{"url": "https://www.dnevnik.bg/politika/2019/01/17/3376567_chernata_kniga_otnovo_subra_15_istorii_za/", "text": "Четвъртото издание на \"Черната книга за правителственото разхищение\" събра 15 истории, които дават примери за пилеенето на парите на данъкоплатците през 2018 година. Изданието и подборът на историите е на Фондация за свободата \"Фридрих Науман\". В книгата освен разследвания, засягащи теми като АЕЦ \"Белене\", източването на КТБ, сделките на Министерството на отбраната, МВР, БДЖ и Държавната консолидационна компания, е обърнато внимание и на случаи на корупция и разхищения от Варна, Пловдив, Ловеч, Севлиево, Враца, Благоевград и Смолян. Три от текстовете в книгата са написани от журналисти от \"Дневник\" и историите могат да бъдат намерени и в сайта. Два от тях са на кореспондента във Варна Спас Спасов и са за разхищенията на местната власт, а третият е на Георги А. Ангелов за похарчените без резултат над 2 млрд. лв. за модернизация на отбраната. \"В \"Черната книга\" става въпрос за напълно целенасочено ограбване на ресурса на данъкоплатците и насочването му към конкретни облагодетелстващи се лица\", каза икономистът от Центъра за либерални стратегии Георги Ганев, който е автор на предговора. \"Черната книга\" призовава гражданите да търсят сметка от държавната администрация, как и за какво тя харчи парите им, защото само граждански контрол може да доведе до подобряване работата на институциите\", каза Ганев. Доротея Дачкова от вестник \"Сега\" е автор на водещия материал, в който се опитва да даде отговор на въпроса колко струва на данъкоплатците лошото правосъдие. В публикацията Дачкова обръща внимание на полицейските акции по времето на вътрешния министър Цветан Цветанов, които са стрували на данъкоплатците почти 1.5 млн. лв. На тази стойност са спечелените дела, заведени след показните акции, които не са довели до осъдителни присъди. Гражданите трябва да търсят обществения контрол, да изискват от институциите отчетност и прозрачност затова какво се случва с техните пари, обяви проектният координатор на \"Фридрих Науман\"за България и Македония Петя Дюлгерова. Тя припомни, че идеята на книгата била на вече бившия директор на фондацията Даниел Кадик. Идеята, възникнала по време на протестите през 2013 г. е, че една такава книга може да подтикне гражданите да бъдат активни, да търсят отговори и да бъдат гладни за това какво се случва с техните пари. \"Черната книга на правителственото разхищение\" се разпространява безплатно броя на \"Капитал\" от 18 януари.", "date": "2019.01.17", "title": "\"Черната книга\" отново събра 15 истории за правителствени разхищения"}
{"url": "https://www.dnevnik.bg/sviat/2019/01/17/3376286_zashto_dannite_za_ikonomikata_sa_problem_v_kitai/", "text": "Растежът на китайската икономика би могъл да се окаже значително по-бавен, отколкото сочат официалните данни, и втората икономика в света да е по-уязвима на външни удари, отколкото изглежда. Това предупреждава анализаторската група Conference Board. Тази световна организация, която работи за бизнеса по света и неговите компании, посочва, че китайската икономика се е увеличила едва с 4,1% през 2018 година, а не с 6,5%, които се очаква правителството да съобщи в началото на идната седмица. Китайски и чуждестранни икономисти отдавна предусещат, че китайските статистически данни са \"разкрасени\", отбелязвайки колко редовно равнището на годишния растеж на икономиката отговаря на официално определената цел. Губернаторът на Ляонин призна през 2017 г., че тази индустриализирана провинция в североизточната част на страната с години е фалшифицирала данните си. А според поверителна бележка, публикувана от WikiLeaks през 2010 година, сегашният премиер Ли Къцян е заявявал през 2007-а, когато е бил ръководител на същата провинция, че някои данни са били \"изфабрикувани\". Conference Board, чиито изследвания се следят с голямо внимание от инвеститорите и вземащите решения, изчислява алтернативен брутен вътрешен продукт (БВП) на Китай от 2014 година. Дейвид Хофман, вицепрезидент на институцията, отговарящ за азиатско-тихоокеанския район, пояснява, че неговата организация има собствени методи на пресмятане на растежа на сектора за услуги и на промишленото производство, чиято цел е да се намалят отклоненията при механизмите за определяне на официалните цени. БВП, чувствителна тема  А данните сочат по-голяма уязвимост от обявяваната спрямо външните фактори. Ето един пример: според Националното статистическо бюро на Китай растежът се е забавил до 7,8% през 1998 година заради азиатската финансова криза спрямо 9,2% през 1997-а. Само че според сметките на Conference Board нарастването на БВП на страната вероятно се е забавило наполовина за една година, или от 4,5% до 2,3%. По сходен начин официалните цифри вероятно са представили в по-мека светлина въздействието от последвалите удари като цикъла на дефлацията в цените на петрола и суровините през 2014-2015 година. Conference Board посочва, че растежът през 2015 година е забавил темпа до 3,8% спрямо спрямо 6,3% през предходната година. Официалните числа сочат все пак значително забавяне - от 7,3% до 6,9%. Увеличението на БВП е чувствителна тема за Китайската комунистическа партия, която обвързва легитимността да остане на власт с обещанието за просперираща икономика и повишаване на жизненото равнище. Според Хофман, ако статистическите данни на неговата организация са точни, \"това налага значителни икономически реформи (в Китай), които са още по-наложителни\", тъй като търговските конфликти се засилват, а световното търсене се забавя. Някои дори предполагат, че нарастването на китайското богатство вероятно е още по-слабо. Сян Сънцзо, преподавател по финанси в Народния университет в Пекин, каза миналия месец, че увеличението на БВП през 2018 година би могло да не превиши 1.67%, та дори и да бъде отрицателно. Видеото с неговата пресконференция бе широко разпространено в мрежата, преди да бъде цензурирано. Фалшифицирани данни Китай не отрича, че има проблем с данните. Националното статистическо бюро обяви неотдавна, че ще започне офанзива срещу фалшифицирането на статистическите данни (нещо безпрецедентно) и че ще изгради единна и национална система за изчисляване на растежа. Може то да не оценява резултатите през 2019 година... През 2018 г. търговската война между Китай и САЩ вероятно е причинила ефекта на временно забавяне на износа на Китай заради активните сделки преди обявеното влизане в сила на американските мита. Само че износът през декември в крайна сметка отбеляза срив от 4,4% на годишна основа и Гао Юан, икономист в Conference Board, е на мнение, че външният натиск върху китайската икономика \"вероятно ще даде по-осезателно отражение\" през 2019 година. Пекин вече е изправен през забавяне на темпа на растеж на икономиката при обезпокоителни равнища на дълга и се затруднява при пренасочването към потреблението на сегашния си модел на промишлеността и инвестициите, крепящ се досега главно на износа. Според Conference Board БВП на Китай ще се увеличава средно с едва 3,8% през периода 2019 - 2023 година и с 3,4% през 2024 - 2028 година. /БТА", "date": "2019.01.17", "title": "Защо данните за икономиката са проблем в Китай"}
{"url": "https://www.dnevnik.bg/skorost/2019/01/17/3376585_jalba_blokira_poruchkata_za_izgrajdaneto_na_uchastuk/", "text": "Постъпила жалба пред Комисията за защита на конкуренцията блокира обществената поръчка за избор на изпълнител на строително-монтажните работи на 20-километров участък от пътя Мездра - Ботевград, съобщиха от агенция \"Пътна инфраструктура\". Повече подробности не се съобщават. Това е второ блокиране на процедурата, като предишното беше през септември, което наложи обявяване на поръчката отново. Това стана на 12 октомври миналата година. Разширението на 33 км от пътя между Мездра и Ботевград е обособено в два лота. Пътят ще бъде с две платна с по две ленти за движение в посока, с габарит 20 м, т.е. двойно по-широко от настоящото. Трасето ще следва съществуващия път, който ще бъде разширен до новия габарит, а настоящото трасе ще бъде основно ремонтирано и реконструирано, където е необходимо. Общата индикативна стойност на участъка между Мездра и Ботевград е близо 302 млн. лв. без ДДС. Проектът ще се финансира със средства от републиканския бюджет. За първи път при изпълнението на обществените поръчки за строителство на двата участъка от пътя ще се приложи нова схема на плащане, която предвижда цялата стойност на договора да се разплати на изпълнителя, след като бъде подписан Акт 16 за завършване на обекта и има издадено разрешение за ползване на новопостроения пътен участък. От пътната агенция посочват, че направлението Видин – Ботевград, което е с дължина 167 км, е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите \"Хемус\", \"Тракия\" и \"Струма\".", "date": "2019.01.17", "title": "Жалба блокира за втори път процедурата за разширяване на пътя Мездра - Ботевград"}
{"url": "https://www.dnevnik.bg/sviat/2019/01/17/3376577_plashtah_po_zaruka_na_trump_da_manipulirat_prognozi/", "text": "Майкъл Коен, бившият личен адвокат на Доналд Тръмп, заяви, че е плащал на фирма да манипулира в негова полза данни от проведени онлайн социологически проучвания. \"Уолстрийт джърнъл\" съобщи, че става дума за  , на която е било платено да манипулира в полза на Тръмп две проучвания на общественото мнение преди предизборната му кампания от 2016 г. \"Във връзка със статията на \"Уолстрийт джърнъл\" за фалшифицирането на проучвания - правех го под ръководството и единствено в полза на Доналд Тръмп, президент на САЩ. Дълбоко съжалявам за сляпата си лоялност към човек, който не я заслужава\", написа Коен в профила си в \"Туитър\". В крайна сметка подобни опити са се оказали неефективни, но разкриването им хвърля светлина върху тактики, използвани от кампанията на Тръмп, и каква роля е играл Коен в тях. По време на обиколките и телевизионните си участия Тръмп често цитираше данни от социологически проучвания, за да поддържа и увеличава популярността си, припомня \"Ройтерс\". През декември Коен бе осъден на 3 години затвор заради участието си в незаконно плащане на жени да си мълчат за връзките им с Тръмп и така да се помогне на кампанията му. Освен това той се оказа, че е излъгал в показанията си пред Конгреса на САЩ за проект за небостъргач на Тръмп в Русия. Бившият адвокат настоява, че лично Тръмп му е казал да извърши нарушенията за финансиране на предизборна кампания, президентът отрича това. \"Уолстрийт джърнъл\" твърди, че Коен е наел Джон Гогър, ръководител на  , да напише компютърна програма, която непрекъснато да \"гласува\" за Тръмп в допитването на Drudge Report от февруари 2015 г. за това кои биха могли да са потенциалните кандидати на Републиканската партия за Белия дом. Това се е случило в момент, когато Тръмп се е подготвял да обяви кандидатурата си и да се включи в състезанието. В анкетата на Drudge Report името му тогава се е оказало на пето място след близо 24 000 гласа, дали му около 5% дял. Коен е сторил същото и през 2014 г. - наел е Гогър да манипулира онлайн анкета на CNBC за това кои са водещите бизнес лидери на САЩ. Доналд Тръмп не успява да попадне в топ 100 и пише в \"Туитър\", че цялото това нещо е \"пълен майтап\" и че е отпаднал от списъка заради \"политически игри\". \"Президентът не е знаел за манипулирането на допитвания\", заяви за \"Ройтерс\" адвокатът му Руди Джулиани. \"Уолстрийт джърнъл\" съобщава, че според Гогър плащането от Коен станало, като адвокатът на Тръмп извадил парите от пазарска чанта. Освен това Коен му обещал да го включи в кампанията на Тръмп, което така и не се случило. Адвокатът на Тръмп ще даде показания пред комисия на Камарата на представителите през февруари. Заседанието ще е открито за медиите и обществеността.", "date": "2019.01.17", "title": "Плащах по заръка на Тръмп да манипулират прогнози, заяви бившият му адвокат"}
{"url": "https://www.dnevnik.bg/sviat/2019/01/17/3376526_ucheni_suzdadoha_dieta_koiato_shte_spasi_planetata/", "text": "Диета, която може да спаси част от човечеството и предотврати катастрофални последици за планетата, а и да изхрани 10 млрд. души към 2050 г. - възможно ли е? Да, смятат учени. Според тях диетата за \"планетарно здраве\" изисква огромна промяна в начина, по който се хранят хората, пишат \"Ройтерс\" и Би Би Си. Според Тим Ланг, професор от Лондонския университет, \"храната, която ядем, и начинът, по който я произвеждаме, определят здравето на хората и планетата, а сега правим това по много погрешен начин\". Според него изхранването на човечеството при сегашните навици би било невъзможно след няколко десетилетия. Месото например не би се премахнало напълно от хранителния режим, но всеки ден би било прекалено, смятат те - може да става дума за най-много бургер на седмица или голяма пържола месечно. Риба и пилешко месо (разглеждано отделно от останалите) се позволяват два пъти седмично, но остатъкът от протеините трябва да дойде от растителна храна. Препоръчват се ядки и бобови култури (фасул, леща, грах) всеки ден. Плодовете и зеленчуците трябва да са половината от храната на масата, макар някои (като картофите и силно разпространената в Африка маниока) да трябва да се ограничат. Списъкът Учените препоръчват тя да включва например   (50 грама дневно),   растения (75 грама дневно),   (28 грама) и   (13 грама или малко над едно яйце седмично). Това ограничава приема на   (15 грама дневно червено месо и 29 грама пилешко),   (хляб или ориз - 232 грама дневно и зеленчуци със скорбяла, по 50 грама дневно) и   продукти (250 грама дневно).  може да са около 300 грама от храната в дневното меню, а   - 200 грама. За   също има ограничения - 31 грама дневно. Продукти като   се препоръчват в количество до 50 грама. Различните кътчета на света ще се сблъскат с различни проблеми, ако опитат да приложат тази диета. В Северна Америка например жителите се хранят с 6.5 пъти повече червено месо от препоръчаното (в Южна Азия, за сравнение, потреблението е половината от желаното). В Африка на юг от Сахара пък количеството маниока и картофи, с което се изхранват жителите, е 7.5 пъти над препоръчаните нива. Какво ще се промени  Проблемът е, че населението на Земята ще достигне 10 млрд. души около 2050 г. (или по-рано) и ще продължи да нараства. Диетата, казват изследователите, ще може да предотврати смъртта на 11 млн. души годишно, които иначе умират заради заболявания, свързани с неправилно хранене. Освен това търсенето на храна се отразява тежко на планетата. Около една четвърт от парниковите емисии се дължат на използването на земята за земеделие и управление на горските ресурси. Това е значително повече от отпечатъка на всички превозни средства на планетата. Само на животновъдството се падат между 14.4 и 18 на сто от парниковите газове по света, отделяни от човешка дейност. Земеделието освен това увеличава замърсяването с амоняк и фини прахови частици, а заедно с хранително-вкусовата индустрия е сред най-интензивно използващите прясна вода. Учените същевременно съзнават, че би било \"твърде амбициозно\" да се очаква, че всички хора по света биха се хранили по този начин - най-малкото заради неравенството в достъп до различни продукти и заради факта, че над 800 млн. души нямат достъп до основни продукти или достатъчно количество храна.", "date": "2019.01.17", "title": "Учени създадоха диета, която \"ще спаси планетата\""}
{"url": "https://www.dnevnik.bg/sport/2019/01/17/3376345_direktor_na_bi_bi_si_otkaza_da_oglavi_visshata_liga/", "text": "Изпълнителният директор по търговските въпроси на Би Би Си Тим Дейви е отказал да оглави Висшата лига, обявиха от британската държавна телевизия. Дейви, който заема един от най-високите постове в студиата на Би Би Си, получи предложение да стане изпълнителен директор на английското футболно първенство, но заяви, че е отказал, като предпочита да остане на настоящата си работа. Висшата лига усилено търси нов изпълнителен директор, след като Ричард Скъдамор се оттегля. Той беше начело в продължение на почти 20 години, а в края на 2018 г. беше съобщено, че  Сузана Динадж  ще оглави Лигата. В крайна сметка бившият главен ръководител на Animal Planet отказа. Три седмици, след като беше  представена от Скъдамор като негов наследник , Динадж съобщи, че няма да заеме поста. В настоящата ситуация Ричард Мастърс, който временно заема позицията изпълнителен директор, след като също е на ръководен пост във Висшата лига. Очаква се комитетът по избора, който се оглавява от президента на \"Челси\" Брус Бък, да започне търсенето на нов кандидат. Според Sky News настоящият стратегически директор на телевизията ITV Том Бетс също е сред обсъжданите варианти.", "date": "2019.01.17", "title": "Висшата лига започва наново търсенето на изпълнителен директор"}
{"url": "https://www.dnevnik.bg/politika/2019/01/17/3376609_karakachanov_bil_v_emociia_kogato_napravil_izkazvaneto/", "text": "Вицепремиерът и министър на отбраната Красимир Каракачанов обяви в ефира на Би ти Ви тази вечер, че при първото си изказване по адрес на ромите в началото на януари бил \"в емоция\", но веднага след това променил начина си на говорене по темата. \" Цганите в България станаха изключително нагли  и търпимостта на българското общество се изчерпа\", каза преди седмица пред журналисти министърът на отбраната Красимир Каракачанов във връзка с  нападението над военнослужещ в село Войводиново . Сега обясни, че е \"полудял\", като видял бития командос, който бил ритан само в главата и бил \"в ефект\", но после смекчил тона и изобщо нямал предвид в изказването си всички роми, защото знаел, че има такива, които живеят нормално и работят. Обясни, че в неговия избирателен район в Плевен ромската престъпност била ежедневие, а всички си затваряли очите и когато някой си изтърве нервите като него, му скачали. На въпрос какво той е направил за интеграцията на ромите като част от управлението на страната Каракачанов се ядоса и обяви, че е от година и половина на поста и освен това не отговарял за този сектор, но се наложило да се заеме с това. \"И от години говоря, че трябва да сме по-смели и да не се притесняваме, че не сме политически коректни\", заключи той. Според него интеграцията на ромите не трябва да става за сметка на работещите, без да обясни какво има предвид. По повод  протеста с искането на оставката му в понеделник  той обяви, че участниците в него били с жилетките, които носят служителите по чистота и били организирани да дойдат пред Министерския съвет. Събраха ги на улицата и ги стовариха на протест, аз с това ли да се съобразявам - с бизнеса на циганските барони, които години наред получаваха парите от бюджета и от ЕС за интеграция и резултатите са негативни, попита риторично вицепремиерът.", "date": "2019.01.17", "title": "Каракачанов бил \"в емоция\", когато направил изказването си за ромите"}
{"url": "https://www.dnevnik.bg/politika/2019/01/17/3376615_parlamentarna_komisiia_reshi_da_otloji_zakona_za/", "text": "С гласовете на депутатите от мнозинството oт ГЕРБ и \"Обединени патриоти\" в парламентарната комисия за борба със сивата икономика беше прието предложението на правителството законът за горивата да влезе в сила след 6 месеца. Още през миналата година малките търговци на горива  протестираха срещу проекта  и проекта за наредба към него и обясниха, че не могат да отговорят на залаганите високи финансови изисквания. Експерти предупредиха още при оповестяването на текстовете на проекта, че такъв закон е опит да се ограничи конкуренцията, като се въведат по-високи изисквания за уставен капитал и банкови гаранции за участие на пазара, които ще са проблем за по-малките фирми. Миналата седмица  Министерският съвет предложи  на Народното събрание да отложи срока за влизане в сила на Закона за горивата и той да започне да действа от 1 юли. С подкрепата на парламентарното мнозинство предложението на правителството днес бе прието.", "date": "2019.01.17", "title": "Парламентарна комисия реши да отложи закона за горивата със 6 месеца"}
{"url": "https://www.dnevnik.bg/sviat/2019/01/17/3376425_lindzi_greum_koito_shepne_v_uhoto_na_trump/", "text": "Кажете на Доналд Тръмп да върви по дяволите\", \"Линдзи Греъм е срам за хората\" - Тръмп и Греъм със сигурност не започнаха отношенията си с добър тон, а с пламенни публични изказвания, но в крайна сметка републиканският сенатор успя да накара милиардера да се вслушва в думите му, но понякога не се колебае да му противоречи. 63-годишният Линдзи Греъм, който има силно медийно присъствие, във вторник получи ново признание, когато за първи път ръководи заседанието на престижната правосъдна комисия на Сената за изслушване на номинирания от Доналд Тръмп кандидат за министър на правосъдието Уилям Бар. Заседанията на комисиите се следят внимателно от медиите и това укрепи още повече политическата позиция на Греъм, който от 2003 г. е сенатор от щата Южна Каролина. Линдзи Греъм  заяви пред медийната група \"Макклачи\", че се надява изслушването на Бар да протече в дух на уважение, а демократите се притесняваха от критиките, отправени от Бар срещу разследването на подозренията за съглашателство между предизборния  екип на Тръмп и Русия . \"Това е истински ад\", възмути се миналия септември Греъм при изслушването на съдия  Брет Кавано , който сега вече е член на Върховния съд. С това изказване Греъм потресе Сената след дългите часове, посветени на обвиненията в опит за изнасилване отпреди 35 години, отправени срещу консервативния съдия. \"Ще гласувам за вас и се надявам, че онези, които вярват в справедливостта, също ще гласуват за вас\", допълни той, връщайки внезапно надеждата на републиканците, които за известно време си мислеха, че Кавано няма да бъде одобрен заради разтърсващите показания на неговата обвинителка  Кристин Блейзи Форд . Брет Кавано накрая успя да убеди достатъчно сенатори и влезе във Върховния съд. А Линдзи Греъм, който не трябваше повече да доказва лоялността си, засили позициите си пред Доналд Тръмп, с когото оттогава редовно обядва и играе голф. Сенаторът споделя с президента мнението си чрез многото си изявления за кабелни телевизии, знаейки, че Тръмп много ги следи. Но все пак Греъм невинаги успява да го убеди във вижданията си. \"Това беше идея на Линдзи, но аз я отхвърлям\", заяви например Тръмп в понеделник пред камерите, отхвърляйки предложение за излизане от бюджетната парализа, което беше направил сенаторът предишната вечер по телевизия \"Фокс нюз\". Консервативен по  темата за аборта , но от дълго време известен с по-скоро центристките си позиции за имиграцията и околната среда, републиканският сенатор не се колебае да изразява публично несъгласието си с Тръмп, по-специално по външнополитическите въпроси. Например по въпроса за поведението по отношение на саудитския престолонаследник  Мохамед бин Салман  след убийството на журналиста Джамал Хашоги или по въпроса за обявено неотдавна американско изтегляне от Сирия. Нищо общо с обидите и пренебрежителните коментари, които си размениха Греъм и Тръмп по време на първичните избори на републиканците за президентските избори през 2016 г., когато и двамата участваха в надпреварата за номинацията. \"Знаете ли как да върнете величието на Америка? Кажете на Тръмп да върви по дяволите\", заяви Греъм през декември 2015 г., подигравайки се с кандидатпрезидентския лозунг на Тръмп. \"Линдзи е истински срам за човечеството\", заяви Тръмп в началото на 2016 г. \"Той е един от най-тъпите хора, които съм виждал\", добави той. Отношенията между тях се обтегнаха още повече заради критиките на Тръмп към сенатор  Джон Маккейн , с когото Греъм беше голям приятел. Линдзи Греъм \"имаше в миналото истински разногласия с президента, но той признава също, че Доналд Тръмп е президентът на САЩ\", обяснява пред \"Франс прес\" републиканският сенатор Май Раундс. Греъм сега е един от малкото хора, които \"могат да седят с президента и да водят откровена дискусия с него\", допълва той. Линдзи Греъм \"досега има по-скоро положително влияние\" (върху Тръмп), казва сенаторът Марко Рубио пред \"Франс прес\". \"Щастлив съм, че Линдзи говори с Тръмп, най-вече по външнополитическите въпроси\", допълва той. От страната на демократите сенаторът Кори Букър смята, че отношенията с Белия дом на Линдзи Греъм са помогнали да се приеме голямата реформа на съдебната система. \"Признателен съм за това\", казва той. Бивш адвокат във военновъздушните сили, боравещ с лекота с хумора и самоиронията, Греъм беше член на Камарата на представителите от 1995 до 2003 г. Греъм е ерген и за него от години се носят слухове, че е хомосексуален, но той редовно отрича. Миналия октомври например пред сайта за светски новини Ти Ем Зет той каза: \"Не знам дали това изобщо интересува някого, но искам да кажа, че не съм гей.\" /БТА", "date": "2019.01.17", "title": "Линдзи Греъм, който шепне в ухото на Тръмп"}
{"url": "https://www.dnevnik.bg/sviat/2019/01/17/3376586_rusiia_e_gotova_da_vloji_14_mlrd_v_turski_potok_v/", "text": "Русия е готова да вложи всички необходими ресурси в \"Турски поток\", а това включва 1.4 млрд. долара в неговото сръбско продължение до 2025 г. Това каза руският президент Владимир Путин в Белград след  среща със сръбския си колега  Александър Вучич. На пресконференция Путин обясни в отговор на въпрос на агенция ТАСС, че решението зависи от \"други държави, включително в Европейския съюз, и \"доколко те са в състояние да защитят суверенните си национални интереси в диалог с европейските структури\". Руският президент спомена България и добави, че София \"отново показва интерес към \"Турски поток\",\" но какво ще се случи с газопровода, не зависи само от Русия. \"Фактически готвим и практически дори сме започнали\" да работим по продължение на \"Турски поток\" към Сърбия, а целта на Москва е както да изгради този газопровод и \"Северен поток-2\", така и да има възможности за запазване на транзита през Украйна (за който преди е заявявала, че може да бъде прекратен при изграждане на тази инфраструктура). \"Готови сме (проекта) в пълния му обем... готови сме за инвестиции,\" обясни президентът, имайки предвид варианта за сухопътно продължение на \"Турски поток\" през България (каквото София твърди, че ще се случи), Сърбия и Унгария. Путин обаче не пропусна да повтори, че проектът \"Южен поток\" (на чието място се появи идеята за \"Турски поток\" в края на 2014 г.) се е провалил \"не по вина на Русия\". \"Турски поток\" и сръбското желание през нейна територия да премине негов сухопътен европейски участък бе  неколкократно изразявано от Вучич  през последните дни. И на днешната пресконференция той спомена България и факта, че Сърбия очаква такава възможност, ако газопроводът премине през българска територия. \"Досега получавахме газ през Украйна и Унгария, нашата идея в бъдеще е да получаваме газ през българската територия,\" каза сръбският президент. \"И ние, като други народи, имаме право да получаваме газ... Още не съм видял нито един кубичен метър газ освен руския,\" добави той и изтъкна, че страната му не може да плаща скъп природен втечнен газ, какъвто му е бил предлаган. Ролята на Русия Путин обърна внимание на договореностите, постигнати по време на днешната визита в Белград. \"Газпронефт\", най-големият руски инвеститор в Сърбия, е вложил 3 млрд. долара и смята да инвестира още 4 млрд. до 2025 г., каза той в началото на изявлението си. Държавният глава изрази увереност, че търговският обмен ще се увеличи, когато бъде подписано споразумение за свободна търговия между Сърбия и Евразийския икономически съюз. Освен  подписаното споразумение за 230 млн. евро  между Белград и Москва за железопътната инфраструктура той добави, че други документи са за военно-техническото, хуманитарното и културното сътрудничество, каза руският държавен глава. Според агенция \"Бета\" и телевизия N1 един от документите е меморандум за сътрудничество между руската \"Сбербанк\" и \"Телеком Сърбия\". Друг ключов документ е за увеличаване на капацитета на водноелектрическа централа \"Джердап 2\". \"Русия, като Сърбия, е заинтересована от стабилност на Балканите. За Косово искаме взаимно приемливо решение... но за съжаление напоследък косовските власти извършиха някои провокации,\" каза руският държавен глава и обяви решението за създаване на собствена армия, взето от парламента в Прищина, за нарушение на резолюция 1244 на ООН, разрешаваща само международни войски да присъстват на косовска територия. \"Без Русия не може да има никакво решение\" за Косово, изтъкна Вучич, попитан дали е обсъдена темата на двустранната среща. \"Не мисля, че решението е близо,\" добави той. Руският му колега изтъкна, че макар ЕС да посредничи в спора, резултатите са слаби - например за пет години не е създадена Асоциацията на сръбските общини, която би дала повече възможности за самоуправление на сърбите в Косово. \"Говорим за всичко\" Двамата лидери изтъкваха топлите отношения на двете си страни, а преди началото на обръщенията Вучич получи руския ордена \"Александър Невски\". \"Отношенията между Русия и Сърбия не са от вчера,\" обясни Путин и отрече да е дошъл за \"митинг\" на Вучич в отговор на въпрос от сръбска медия. Той обаче добави, че в това има символика и че докато двете страни са заедно, ги \"очаква победа\". Русия и Сърбия разговаряха \"буквално за всяка сфера от живота\" днес, каза президентът Вучич. \"По много въпроси постигнахме съгласие,\" а Москва изрази поддръжка за запазване на териториалната цялост на Сърбия, добави прецидентът. \"Путин каза, че Сърбия винаги е готова за разговор и компромис, но Сърбия не бива да бъде унижавана.\" Той подчерта, че страната му може да взема решения само суверенно, но не и на базата на нещо, което ще кажат \"британци или руснаци\" или \"която и да било друга страна\". Предстои Вучич и Путин да посетят храма \"Св. Сава\", който трябва да бъде завършен тази година и 4 млн. евро за чието възстановяване дойдоха от \"Газпромнефт\", за мозайка, която руският президент трябва символично да завърши. Там близо 70 хил. души ще очакват пристигането им.", "date": "2019.01.17", "title": "Русия е готова да вложи $1.4 млрд. в \"Турски поток\" в Сърбия, обяви Путин"}
{"url": "https://www.dnevnik.bg/detski_dnevnik/2019/01/17/3376543_nachalna_uchitelka_uchi_decata_che_ne_e_vuzmojno/", "text": "Първият полет с екипаж, който каца на Луната, излита с космическия кораб \"Аполо 11\" на 16 юли 1969 г. от космическия център \"Джон Ф. Кенеди\" в щата Флорида. Екипажът се състои от тримата космонавти Нийл Армстронг, Майкъл Колинс и Едуин Олдрин. Те успяват да достигнат целта си на 20 юли същата година, а Армстронг е първият човек, стъпил на Луната. Все още съществуват твърдения, че събитието всъщност не се е състояло, а началната учителка от столичното 38 ОУ \"Васил Априлов\" Лидия Булева разказва на учениците си в час, че не е възможно човек да стъпи на Луната. Аргументира мнението си, като пуска на децата два 5-минутни филма, в които участниците обясняват това твърдение. \"Аз съм гледала телевизия, чела съм книги. Изреждат се различни доказателства като силната радиация; слой, през който не може да се мине във въздушното пространство; начина, по който падат сенките на снимките; това, че липсват звездите; знамето, което се развява, а там няма вятър\", казва учителката в интервю за телевизия \"България он еър\". След като детето на Правдолюб Иванов, което учи в същия клас, разказва за случилото се вкъщи, той го споделя в социалната мрежа \"Туитър\": \"Потресен съм! Класната на щерката 38 ОУ в час по \"Човек и природа\" им казала, че човек не е кацал на Луната защото около нея има енергийно поле, което не позволява, че кацането е снимано в Холивуд и че само руснаците са ходили в Космоса. Пуснала им филм \"доказващ\" всичко това...\" \"Ние трябва да сме в крак с времето и не да се базираме само на учебника, защото в него е даден задължителният материал. Ние се стараем да разнообразим този материал\", обяснява позицията си пред същата телевизия директорът на училището Мариета Димитрова и допълва, че децата трябва да се учат на критично мислене. \"Дневник\" потърси за коментар Правдолюб Иванов, който каза, че е отишъл да говори с директора на следващата сутрин: \"Първосигнално реших, че искам да преместя детето си в друг клас. Отидох с това желание. Разговорът ни беше много спокоен и директорът подходи с разбиране. След това размислих\", разказа той и обясни, че по-доброто решение е да дойде астроном в училището, който да разясни на децата, че пътуването в Космоса и стъпването на Луната са възможни. След като разбира за случая, с него се свързва Венцислав Димитров, който работи като астроном в Института по астрономия на БАН, и предлага да изнесе лекция на учениците. \"Ако трябваше аз да го организирам, щеше да бъде много сложно. Директорът пое инициативата и утре децата ще имат лекция в училище\", разказва Иванов. Родителят няма да подава сигнал в Министерството на образованието и науката, защото целта му не е да иска уволнението на учителката и допълва, че тя има добри качества като преподавател. \"Какво ще получа аз, ако бъде наказана? Искам само детето ми да знае, че може да се пътува в Космоса\", казва Иванов.", "date": "2019.01.17", "title": "Начална учителка учи децата, че не е възможно човек да стъпи на Луната"}
{"url": "https://www.dnevnik.bg/sport/2019/01/17/3376095_real_produlji_za_kupata_atletiko_otpadna_sled_golovo/", "text": "Реал\" (Мадрид) се класира за четвъртфиналите за Купата на краля, въпреки че испанският гранд загуби с 0:1 в реванша с \"Леганес\". Европейският шампион продължава напред в турнира, защото имаше преднина от три чисти гола след първата среща на \"Сантяго Бернабеу\". С голяма част от резервите \"Реал\" излезе с мисъл да спести сили. Единственият гол в мача отбеляза Мартин Брайтвайте през първата част. Изненадата в турнира поднесе \"Жирона\". Каталунският клуб стигна до 3:3 при гостуването си на \"Атлетико\" (Мадрид) и с общ резултата 4:4 продължава към четвъртфиналите заради повечето вкарани голове на чужд терен. Класирането на \"Жирона\" дойде по драматичен начин с гол в края. Антоан Гризман беше дал преднина на \"Атлетико\" в 84-ата минута, но четири по-късно Сеуду Думбия вкара за 3:3. Мачът между \"Леганес\" и \"Реал\" не предложи много възможности пред двете врати. В средата на първата част Сабин беше близо до гола, но ударът му мина встрани от вратата на Кейлор Навас. По-късно бърза контраатака на \"Реал\" изеведе Иско на стрелкова позиция, но той се забави с обработването на топката. В 30-ата минута \"Леганес\" получи нова възможност, която беше реализирана от Брайтвайте. Първоначално нападателят уцели страничния стълб, но впоследствие направи добавка в суматохата в наказателното поле. През втората част темпото на игра падна. \"Леганес\" се опита да притисне \"Реал\" в края, но въпреки възможностите си не успя да стигне до нов гол. В 90-ата минута новото попълнение на белите Браим Диас уцели греда.", "date": "2019.01.17", "title": "\"Реал\" продължи за купата, \"Атлетико\" отпадна след голово шоу с \"Жирона\""}
{"url": "https://www.dnevnik.bg/biznes/2019/01/17/3376028_obshtinata_otnovo_shte_zameni_teren_prez_sofiiski_imoti/", "text": "Замяна на общински терен с площ 5800 кв. метра в район \"Възраждане\" с частен имот близо 2000 кв. метра до 139 училище \"Захарий Круша\" в \"Лозенец\" е включена в дневния ред за днешното заседание на Столичния общински съвет. Заради съмнения в направените оценки на двата терена обаче точката ще се гледа на извънредна комисия 30 минути преди заседанието, като е възможно да бъде отложена. Предложението на кмета на района Любомир Дреков и общинския съветник Борислав Борисов (ГЕРБ) е общинското дружество \"Софийски имоти\" и фирмата \"БЛД 44\", част от строително-инвестиционната група BLD към холдинга AG Capital, да си разменят имотите, за да може частната компания да не строи до двора на училището. Имотите и Столичната община Дружеството \"Софийски имоти\" доби ноторна слава преди повече от 15 години, когато се появиха съмнения, че през него Столичната община е сключвала неизгодни сделки за продажби на имоти. Тогавашното му ръководство, начело с Тошко Добрев беше обвинено в безстопанственост. Съдебните дела приключиха  през 2017 г. с оправдателни присъди за всички . Възможността за замени на имоти, често прилагана от общината, обаче беше премахната от Закона за общинската собственост. От 2017 г. обаче съветниците започнаха да заменят имоти,  прикрити като \"взаимни дарения\" , като от тази възможност се възползваха  издателят на в. \"Труд\" Петьо Блъсков , дружеството на  бащата на областния управител на София  и собственик на терен в \"Слатина\", като тази сделка мина от 5-ия опит. Случаят, който ще се разглежда днес, е сделка между търговски дружества, за която съветниците от опозицията имат съмнения. Максимално добрата оферта Имотът на \"БЛД 44\" е в непосредствена близост до двора на 139 ОУ \"Захарий Круша\". Пред миналата година фирмата искаше да промени устройствения план за терена,  за да може да построи жилищна сграда . Намерението им беше блокирано от протести на живеещи в района и родители, чиито деца са записани в училището. След среща с кмета Дреков и общински съветници се взе решение общината да замени терена за свой. \"БЛД 44\" купува имота от \"Юробанк България\" през 2016 г., като още през 1997 г. тогавашният главен архитект на София Стоян Янев го отрежда за обществена сграда - \"Дом на книгата\". Когато инвестиционната компания купува терена, цената му е 3.76 млн. лева без ДДС. Според оценката му в предложението за замяна, направена в края на 2018 г., той струва почти 10 млн. лева. Този ръст на цената кара общинските съветници от БСП да се съмняват, че сумата е завишена. Пред \"Дневник\" съветниците от групата на социалисти Милка Христова и Борис Цветков казаха, че няма да подкрепят предложението в този вид и ще искат понижаване на цената с поне 1 млн. лв.  В търсенето на \"максимално добри условия\", както е записано в решението, общината предлага имот на \"Софийски имоти\", оценен на 12 млн. лв. \"БЛД 44\" ще доплати разликата в парите. Той се намира в \"Зона Б-5\" между улиците \"Странджа\", \"Доброджански край\", \"Три уши\" и \"Средна гора\", в близо до бул. \"Ген. Скобелев\" и парк \"Възраждане\". До април 2018 г. регулацията му е позволявала в него да може да се построи поликлиника или \"обучителен център за преквалификация\". Тогава обаче, след  решение на общинския съвет от юли 2017 г . по искане на \"БЛД 44\", планът за терена е променен за жилищно застрояване. Освен от БСП предложението няма да получи подкрепа и от съветниците от \"Политическа група 5\", както и от Войслав Тодоров, които се въздържаха от гласуване, когато то се гледаше в комисии. От пресцентъра на BLD не успяха да отговорят на въпросите на редакцията какви са намеренията им за застрояване, ако получат имота в \"Зона Б-5\" и ако замяната не се приеме.", "date": "2019.01.17", "title": "Общината отново ще замени терен, този път през \"Софийски имоти\""}
{"url": "https://www.dnevnik.bg/bulgaria/2019/01/17/3370355_hristiianite_praznuvat_antonovden/", "text": "Православната църква почита днес паметта на преподобни Антоний Велики. Празникът е известен като Антоновден. Имен ден празнуват Антон, Андон, Антоан, Антония, Антонина, Антоанета, Тончо, Тоня, Дончо, Донко, Донка. В житието на Антоний Велики е написано, че прекарва 20 години при пълно усамотение в постройка в пустинята. Преживял до 105-годишна възраст, като запазил телесното си здраве и сила. Година преди смъртта си взел участие в борбата на църквата против арианската ерес, като излязъл в Александрия в открит диспут с еретиците и ги победил. В народния календар Антоновден се празнува за предпазване от болести. На този ден жените не предат, не плетат, не варят боб и леща, за да не \"разсърдят\" чумата, шарката и синята пъпка. На близките и съседите за здраве се раздават специално омесени содени питки, намазани с петмез, като една се оставя на тавана за \"белята\", за \"лелята\", както е била наричана чумата. Затова и празникът е известен още като Лелинден. Една легенда разказва за двама братя близнаци Антон и Атанас, които изобретили ковашките клещи. Затова именните им дни се честват един след друг и на тези дни празнуват всички ковачи, железари и ножари.", "date": "2019.01.17", "title": "Християните празнуват Антоновден"}
{"url": "https://www.dnevnik.bg/gradska_sreda/2019/01/17/3376040_novi_sgradi_parkove_ili_kak_da_izglejda_sofiia_shte_se/", "text": "Дали в София са необходими още зелени площи, къде да са те, трябват ли нови сгради, паркинги, детски площадки ще бъде обсъдено днес на първото от предстоящите няколко събития на инициативата \"Визия за София\", което ще се състои днес от 15:00 в \"София тех парк\". Кампанията \"Визия за София\" започна преди 2 години по идея на главния архитект на София Здравко Здравков, като целта е да се постигне консенсус между граждани, инвеститори и общински съветници за предстоящата промяна на Общия устройствен план на София. С плана ще се определи къде и какво ново да се построи и, ако се реши, да се събори. Крайният срок, в който екипът на  арх. Любо Георгиев  трябва да даде становище пред общинския съвет, е септември тази година. Събитието от 15:00 часа днес в \"София тех парк\" има за цел да събере още мнения за идеите на жителите на града за развитието му. В първите два часа от срещата ще говорят: Лилия Христова, обществен посредник на територията на Столичната община, Ангел Буров, урбанист, преподавател и изследовател в Университета по архитектура строителство и геодезия, Първан Симеонов, социолог, изследовател, публицист и граждански активист, Георги Иванов, управител на \"Форт Нокс\" ООД - компания, специализирана в строителството, собствеността и управлението на жилищни недвижими имоти в София и по Черноморието, Божидар Божанов, IT експерт и бивш съветник за електронно управление на вицепремиера Бъчварова, Любка Петрова, заместник-председател на Административен съд - София-град. След това е предвидена едночасова дискусия с присъстващите. След срещата днес от \"Визия за София\" ще представят събраните в последните месеци данни за града, които са обединени в общо 19 доклада. След публикуването им ще се проведе още една дискусия за бъдещето на града.", "date": "2019.01.17", "title": "Нови сгради, паркове, или как да изглежда София ще се обсъжда днес"}
{"url": "https://www.dnevnik.bg/skorost/2019/01/17/3375603_fotogaleriia_novata_toiota_supra_kato_tuning_na_bmv_z4/", "text": "Тойота\" представи новото поколение на спортния си модел \"Супра\" на продължаващото до края на месеца . Това, което от компанията не обявиха, е, че наследникът на култовия им модел, предлаган за последно между 1993 и 2002 година, всъщност е нещо като тунинг на новото  . Тук е моментът да припомним, че предишният вълнуващ модел на \"Тойота\" -  , беше съвместна разработка със \"Субару\".", "date": "2019.01.17", "title": "Фотогалерия: Новата \"Тойота Супра\" като тунинг на БМВ Z4"}
{"url": "https://www.dnevnik.bg/evropa/regioni/2019/01/17/3375770_evroparlamentut_pravi_opit_sus_spirane_na_pari_da/", "text": "Европейският парламент днес ще гласува дали да бъдат замразявани плащания на ЕС към държави членки, които се намесват в съдилищата или не се борят с измамите и корупцията. В случай че Европейската комисия установи, че съществува \"широко разпространено незачитане на принципите на правовата държава\" в дадена страна членка, което пречи на управлението на средства от ЕС,  тя може да препоръча мерки , вариращи от намаляване на авансовото финансиране до прекъсване на плащания от бюджета на ЕС. Когато Еврокомисията намери за необходимо тези мерки да бъдат приложени, решението ще трябва да бъде взето с одобрението на Европейския парламент и на Съвета на ЕС. Евродепутатите освен това добавиха мерки, гарантиращи, че правителствата ще могат да плащат на крайните бенефициенти дори при прекъсване на финансирането от ЕС. Какво се предлага Според предложения текст \"съюзът разполага с множество инструменти и процеси за гарантиране на пълното и правилно прилагане на принципите и ценностите, определени в Договора на ЕС, но въпреки това понастоящем   на съюза, по-специално за да се гарантира финансовото управление\", а \"съществуващите инструменти следва да бъдат прилагани, оценявани и допълвани в рамките на механизъм за спазване на принципите на правовата държава\". В предложението се посочва, че \"установяването на широко разпространено незачитане изисква обстойна качествена оценка от страна на комисията\". Тази оценка трябва да бъде \"  и да се основава на информация от всички относими източници, като се вземат предвид критериите, използвани в контекста на преговорите за присъединяване\". Предлага се да се създаде консултативна група от независими експерти по конституционно право и финансови и бюджетни въпроси, която да подпомага комисията в оценката й. Тя трябва да прави независима ежегодна оценка на проблемите със спазването на принципите на правовата държава във всички държави членки. В текста се отбелязва, че при предприемането на мерки \"е от основно значение да бъдат надлежно гарантирани  \". \"Комисията следва да вземе предвид потенциалното въздействие върху крайните получатели и бенефициерите, когато предлага такива мерки, и следва активно да следи спазването на задължението на държавите членки да продължат да извършват плащания и след приемането на мерките от комисията в съответствие с настоящия регламент. В случай на нарушение от страна на държава членка комисията следва да информира крайните получатели или бенефициери по отношение на техните права.\" Според предложението мерките трябва да влизат в сила \"само след като Европейският парламент и Съветът са одобрили прехвърляне към бюджетен резерв на сума, равна на стойността на предмета на приетите мерки\". Без политизиране Пред \"Дневник\" един от двамата докладчици, евродепутатът Петри Сарвама, коментира, че върховенството на закона зависи от независима съдебна система, напълно разделена от останалите държавни власти, от медии, свободни от всякакво влияние от правителството, и от способността на граждански организации да работят 100% свободно без натиск от управляващите. По думите му тези, които не искат регламентът да бъде приет, прибягват до политизирането му, но \"този закон трябва да бъде напълно изолиран и отделен от политиката\". \"Те не казват директно, но намекват, че това е някакъв вид заговор на старите държави членки да държат под натиск новите\", допълва Сарвама. Ето защо според него трябва да е много ясно, че , че е свободно от предусловия, от които да излиза, че то е насочено срещу конкретна държава. \"То не е за Унгария, не е за Полша, не е за България, то е за държавите - членки на ЕС. Нарушенията на върховенството на закона могат да се случат навсякъде, във всяка държава. Не става въпрос за политика, не става въпрос за определени държави членки\", допълва Сарвама. За настоящото законодателство той коментира, че макар да съществува  процедурата по чл. 7  от Договора за ЕС за върховенството на закона, на нея й  . Тази процедура бе задействана срещу Полша и Унгария, но  и двете страни си обещаха  да се защитят с правото си на вето, за да не се стигне до крайното наказание - лишаване от право на глас в съюза. За налагането му е необходимо единодушие сред държавите членки. За планирания нов механизъм той подчертава, че установяването на нарушения не може да бъде произволно и трябва да има повече от един пример или повече от една сфера в обществото, трябва да има по-общо нарушение на върховенството на закона. В предложения текст се създава много конкретна защита за крайния бенефициент, като държавата бива заобикаляна и комисията поема грижата за крайните бенефициенти, допълва той. Подводните камъни Българският евродепутат Емил Радев (Европейска народна партия/ГЕРБ), който е докладчик в сянка (участва активно в договарянето) по темата в Комисията по граждански свободи, правосъдие и вътрешни работи, коментира пред \"Дневник\", че нарушенията на върховенството на закона, борбата с корупцията, свободата на медиите са цели, които трябва да се преследват на европейско ниво. \"Виждаме, че   и тук трябва обща европейска стратегия и общи европейски политики, които да помагат върховенството на закона да е на ниво във всяка държава членка. Корупцията е проблем във всяка държава членка, независимо колко е развита и от колко е отдавна в ЕС\", допълва той. Докладът, който днес ще се гласува, представя позицията на Европейския парламент по предложението и тук определението за правова държава се разбира според ценностите на съюза, залегнали в чл. 2 от Договора за ЕС. До санкция може да доведе нарушение на принципите на законност, което означава прозрачен, отчетен, демократичен и плуралистичен законодателен процес, правна сигурност, забрана на произвола от страна на органите на изпълнителната власт, достъп до правосъдие, ефективна съдебна защита пред независим и безпристрастен съд, спазване на основните права, обяснява Радев. По думите му мерките, които са предвидени в доклада, са намаляване на фондове, изискване обратно на средствата, временно спиране на фондове. Тези средства следва да бъдат вкарани в бюджетния резерв с решение на Европейския парламент и Съвета, уточнява той, като обаче предупреждава, че макар така реално да бъдат наказвани държавите членки при нарушения на върховенството на закона, това е нещо, което  и затова е нужна тяхната промяна. Именно заради това Радев вижда реална опасност от пропадане на предложението при преговорите с държавите членки. В момента текат дискусии в рамките на Съвета, където директно се говори за липса на правно основание в договорите на ЕС за това предложение на Европейската комисия. Текстът, който ще бъде подложен на гласуване в Европейския парламент, не помага за решаване на този проблем, коментира евродепутатът. Той все пак изразява надежда тези проблеми ще се изчистят, така че да не се дава повод  . \"Трябва да има такъв механизъм, но той трябва да бъде много добре обмислен, трябва да има правно основание, така че наистина да се постигне един ефективен и законосъобразен механизъм, защото това би било проблем и за налагането на механизма за върховенството на закона във всички други области, а не само когато се касае за бюджетни средства.\" Радев също уверява, че са предвидени гаранции и изрично е казано, че не бива това да е санкция срещу бенефициентите, а срещу държавите, които нарушават тези правила: \"По никакъв начин това не трябва да се превърне в някаква санкция за гражданите, фирмите, неправителствените организации. Няма опасност това да рефлектира пряко върху бенефициентите.\" По думите му \"това е механизъм, който да не води до много тежките санкции по чл. 7. Тук направо може да се пристъпи към спиране на фондове, за да има един друг паралелен механизъм на този по чл. 7\".", "date": "2019.01.17", "title": "Европарламентът прави опит със спиране на пари да защити ЕС от беззаконие"}
{"url": "https://www.dnevnik.bg/sviat/2019/01/17/3375905_turski_potok_kosovo_i_orden_za_vuchich_-_zashto_putin/", "text": "Седемдесет хиляди граждани и 5000 полицаи чакат руския президент Владимир Путин в Белград днес при засилени мерки за сигурност. Сръбската преса обрисува картината на посещение, започващо с почести и поздрав от сръбски пилоти на МиГ-29, които ще посрещнат самолета му още преди да кацне на летище \"Никола Тесла\", и продължаващо с разговори с колегата му Александър Вучич за 13-и път. С Вучич той ще засегне  косовския  въпрос и ще му връчи специален орден, какъвто само избрани президенти и крале са получавали. И сръбските, и руските власти в последните дни говорят за още два акцента в програмата - бъдещето на газопровода \"Турски поток\" и 20 стратегически споразумения за стотици милиони евро в няколко други сектора - от земеделие и отбрана до образование, туризъм и железопътна инфраструктура. Срещата на Путин и Вучич в Белград се случва в момент, когато Сърбия е посочвана от Русия като най-верния ѝ съюзник на Балканите, след като Черна гора влезе в НАТО, Македония пое по пътя на атлантическата интеграция, а централните власти в Сараево са все по-често предпазливи към Москва. Заради визитата Белград е променен - на мястото, където Путин ще бъде посрещнат тържествено от властите, вече няма коледна украса, а място за червен килим. На площада пред най-големия храм в столицата, където десетки хиляди ще видят Путин, се подготвят сцена и павилиони със закуски за чакащите. Местата със счупени плочки пред храма бяха спешно асфалтирани,  разказва  балканската телевизия N1. \"Нищо няма да се подписва\" По време на посещението, първоначално предвидено за октомври или ноември, са предвидени разговори за продължаване към Сърбия на газопровода \"Турски поток\", каза помощникът на Путин  Юрий Ушаков . Вчера \"Политика\" и \"Вечерне новости\" публикуваха интервю с руския президент, според което руският енергиен гигант \"Газпром\"  все още разглежда различни варианти  за продължение на проекта (един от тях - през България), чийто морски участък бе завършен миналата есен. Вучич същевременно заяви пред телевизия \"Пинк\" по-рано тази седмица, че когато \"Турски поток\" стигне до България (както ще стане  според София ), Сърбия  е готова да плати  за продължението му. Според Ушаков, попитан дали двамата президенти ще направят конкретни стъпки, \"този въпрос ще се обсъди, (но) няма да има никакви подписи, естествено\". Все пак при обявяването на визитата балкански експерти допускаха, че тя може да даде отговори за маршрута на \"Турски поток\" на Балканите. Източници на  в. \"Политика\"  твърдят, че Путин води със себе си и инвеститори за проект, съседен на спорния  \"Белград на вода\"  (Belgrade Waterfront), от другата страна (на левия бряг) на р. Сава. Там според \"Политика\" руският инвестиционен фонд \"Марера пропертиз\" може да участва в изграждането на нов бизнес център. Има ли проблем Вучич лично ще чака Путин на летището, но празничното посрещане ще е в 13:45 ч. българско време пред Сръбската палата - една от основните сгради на правителството. Двайсет минути по-късно двамата ще разговарят очи в очи, следват срещи с премиера Ана Бърнабич и министри от правителството ѝ. След още час ще има и пленарно заседание на двете делегации, а след края и подписването на междуправителствени споразумения следват съобщения за медиите. Същевременно в последните месеци в сръбските и руските медии често се твърди, че отношенията между Путин и Вучич са се влошили. Путин първоначално трябваше да дойде по случай превземането на Белград от Червената армия и освобождаването му от нацистите на 20 октомври 1944 г., а следващият възможен момент бе на 1 ноември, за военния парад за стогодишнината от края на Първата световна война. И визита на Вучич в Москва се отложи миналата година, въпреки че тогава се очакваше да обсъди с Путин възможностите за споразумение с Косово. Изненада за Вучич дойде и от косовския президент  Хашим Тачи , с когото Путин (непризнаващ Косово за самостоятелна държава) се снима в Париж в началото на ноември. Част от опозицията пък освен с обвинения за корупция напада Вучич и с аргумента, че той  не държи достатъчно на отношенията  с Русия и с това си е навлякъл гнева на Кремъл. Според сръбски издания обаче тези съмнения ще се разсеят, след като Вучич бъде удостоен от Путин с  ордена  \"Александър Невски\". Това отличие досега е присъждано за изключителни постижения в държавничеството и дългогодишна служба. Извън Русия негови носители са личности като президентите на Беларус и на Туркменистан Александър Лукашенко и Гурбангули Бердимухамедов и други. В царско време е бил връчван на черногорския крал Никола и на сръбските крале Милан и Александър в края на XIX и началото на XX век. Освен това в интервюто си за двете сръбски издания Путин отново изтъкна специалните отношения със Сърбия, като добави, че уважава неутралитета ѝ, но въпреки това е готов за засилване на военното сътрудничество. \"С Путин в главната роля\" След 19 ч. българско време Путин ще постави фрагмент от мозайка в храма \"Свети Сава\", който след изграждането му (макар да предстои още работа по изписването) измести \"Св. Александър Невски\" като втори най-голям православен храм в Югоизточна Европа. Именно там ще е многохилядната демонстрация, в която би трябвало да се включат до 70 хил. души. Според \"Блиц\" и  \"Курир\"  руският държавен глава е получил покана да посети и друг храм в Сремски Карловци, Войводина - т.нар. \"Църква на Путин\", известна с това име заради \"руския\" си стил (изградена е по модел на църквата \"Свети Николай Чудотворец\" в София). Според  Никита Бондарев  от доскоро управлявания от Леонид Решетников Руски институт за стратегически изследвания (РИСИ) Вучич, изправен пред многохилядни протести, превръща това събитие не само в \"проявление на руско-сръбската близост и взаимна симпатия\", а и в \"начало на предизборната кампания на Александър Вучич. С Путин в главната роля\". И Путин обаче има полза от Вучич при сриващата се подкрепа у дома,  пише за \"Дойче веле\"  Драгослав Дедович. Според в. \"Вечерне новости\", 30% от чиито акции са собственост на сръбската държава, проруската част от \"неправителствения сектор и патриотични организации\" подготвят посрещането на Путин в сръбската столица, за което според източници на в. \"Данас\" ще пристигнат поддръжници с 1000 автобуса от различни краища на Сърбия. Считаният за близък до Вучич и управляващите \"Вечерне новости\" продължава с уверението, че държавните институции са готови за пристигането на \"един от най-впечатляващите световни лидери и най-добре охранявани политици на света\". По информация на либералния \"Данас\" основаната от Вучич Сръбска прогресивна партия, по-големият коалиционен партньор в управлението на страната, е изпратила по \"квоти\" жители на други градове за събитието - от Ниш например ще присъстват 3000 души, от Крагуевац - 2500. Освен да се покаже \"гостоприемство\", целта на митинга е да се \"противодейства на опозицията\", която свиква многохилядни демонстрации всяка събота от началото на декември. Анализи в прокремълски руски издания също сочат, че множеството пред \"Св. Сава\" е замислено така, че да се съотнася като брой с протестиращите от движението \"1 от 5 милиона\". Съвместно изследване на \"Политика\" и социологическа агенция Faktor Plus сочи, че Путин остава най-влиятелният политик в страната за 57% от респондентите, следван от китайския президент Си Цзинпин (36%), германския канцлер Ангела Меркел (30%) и президента на САЩ Доналд Тръмп (23 на сто).", "date": "2019.01.17", "title": "\"Турски поток\", Косово и орден за Вучич - защо Путин е в Белград днес"}
{"url": "https://www.dnevnik.bg/sport/2019/01/17/3375780_prikljuchenecut_filip_lhamsuren_shte_razkaje_v_sofiia/", "text": "Приключенецът  Филип Лхамсурен  ще разкаже в София за \"Прегръдката на Амазония\". Той  приключи успешно самостоятелната си експедиция в края на август миналата година . На  29 януари от 18.30 часа Лхамсурен ще говори  за постиженията и опитите за прекосяване на басейна на Амазония. На събитието той ще разкаже още за особеностите на климата и географията на Амазония, както за мотивацията си зад успеха и за екипировката си. Лхамсурен измина със собствени сили 5575 км самостоятелно през амазонската джунгла. Той се предвижваше с кану, пеша и колело. От екипа му обявиха, че той се превръща в третия човек в света, преминал самостоятелно Амазония.", "date": "2019.01.17", "title": "Приключенецът Филип Лхамсурен ще разкаже в София за \"Прегръдката на Амазония\""}
{"url": "https://www.dnevnik.bg/sviat/2019/01/17/3375911_podozreniiata_sreshtu_trump_iztlaskaha_prevodachite/", "text": "Скандалните твърдения, че един американски президент се опитва да скрие на всяка цена съдържанието на разговорите си с Русия, поставиха в светлината на прожекторите преводачите - една професия \"в сянка\" с решаващо значение за доброто функциониране на международната дипломация. От съдебните зали до международните срещи на върха  преводачите  се подчиняват на етичен кодекс, който ги задължава да не разкриват какво чуват и превеждат. Доналд Тръмп подхрани подозренията за негови връзки с Русия, когато през юли в разрез с дипломатическите условности отпрати главните си съветници и разговаря в продължение на  два часа с Владимир Путин  на първата им официална двустранна среща. Тогава в залата в Хелзинки присъстваше само още един американски гражданин: преводачката от Държавния департамент  Марина Грос . Миналата година демократите от Камарата на представителите се опитаха безуспешно да призоват Грос да даде показания. Те оправдаха прибягването до тази необичайна стъпка със също толкова необичайното поведение на Доналд Тръмп. В края на миналата седмица в. \"Вашингтон пост\" съживи подозренията за връзки между Тръмп и Русия. Изданието твърди, че след среща между двамата лидери в Хамбург през 2017 г. Тръмп взел бележките на преводачката си и поискал от нея да не споделя съдържанието на разговора с другите членове на администрацията. \"Всъщност е безпрецедентно да сме толкова под светлината на прожекторите, колкото днес\", смята Урош Петерц, председател на Международната асоциация на конферентните преводачи в Женева. Петерц, който шеговито нарича професията си втората най-стара в света, уверява, че поверителността на разговорите е основополагащ принцип за преводачите. \"То е като да отидете на лекар. Нали не очаквате да ви срещне на улицата и да ви пита: как е ракът ви?\", добавя Петерц, който е бил член на преводаческия екип на срещата на върха между Путин и Джордж Буш през 2001 г. в Словения. \"Никога не съм работил за Русия\", защити се  Доналд Тръмп  в началото на тази седмица. Президентът се чувства под обсада от разследването на специалния прокурор Робърт Мюлър, което не успя да прекъсне въпреки постоянния си натиск. Обаче дори и мотивите на Тръмп да са били чрез този разговор насаме единствено да създаде добри отношения с Владимир Путин, американските президенти на практика никога не се срещат сами с чуждестранни държавни ръководители, особено с тези, които са смятани за противници. Някой съветник, обикновено високопоставен представител на Съвета за национална сигурност, а в някои случаи държавният секретар или министърът на отбраната, води бележки, каза Майкъл Гленън, преподавател по международно право в университета Тъфтс. \"Разузнавателната общност често пъти се интересува от тънкостите във формулировките и от гледните точки на другия държавен глава. Би било извънредно необичайно за един президент да не позволи на никой друг член от администрацията си да разбере какво е говорил по същество\", каза той. Воденето на подробни бележки от преводача е още по-голяма рядкост. Според доцент Лора Бъриан от школата по писмен и устен превод и преподаване на езици в Института за международни изследвания в Мидълбъри (САЩ) преводачите упражняват добре тренирана краткотрайна памет за превеждане на мислите на събеседника в продължение на няколко секунди до няколко минути. Когато нахвърлят някакви данни на хартия, това са само числа или собствени имена, които трябва да предадат точно, каза Бъриан. \"Да се разглеждат тези бележки месеци по-късно или дори на следващия ден няма да отрази всичко казано в залата\", добави тя. \"От Втората световна война насам, когато се въведоха по-конкретни правила за ползването на преводачи, просто се приема, че преводачът никога няма да бъде призован да говори\", заяви Бъриан. САЩ не са единствената страна, където преводачи са получавали призовка да дават показания. През декември Международната асоциация на конферентните преводачи би тревога, когато полските власти призоваха преводач, за да научат повече неща за стар разговор между Владимир Путин и председателя на Европейския съвет Доналд Туск, който по онова време е бил премиер на Полша. /БТА", "date": "2019.01.17", "title": "Подозренията срещу Тръмп изтласкаха преводачите под светлината на прожекторите"}
{"url": "https://www.dnevnik.bg/sviat/2019/01/17/3376053_zashto_erdogan_moje_da_izgubi_golemite_gradove_na/", "text": "След десетилетие и половина на власт и края на икономическия бум Партията на справедливостта и развитието на турския президент Реджеп Тайип Ердоган може да загуби контрол над някои големи градове на местните избори на 31 март. Макар че Ердоган ще продължи да притежава  широки изпълнителни правомощия , слаб резултат на ПСР би бил символичен удар и би показал до каква степен разочарованието заради икономиката е навредило на политик, дълго смятан за непобедим. Двама партийни източници казаха за \"Ройтерс\", че две от вътрешните проучвания на ПСР сочат, че подкрепата за нея е намаляла до 32-35%, без да се смятат 30-те процента от гласоподавателите, които още не са решили. На местните избори през 2014 г. ПСР взе 43%, далеч пред най-близкия си съперник - Републиканската народна партия (РНП), която получи под 25%. Сега ПСР е потенциално изправена пред загуба на Анкара, столицата, и тежка надпревара в Истанбул, казаха източниците. ПСР (или нейният предшественик) контролира двата града, както и повечето други големи турски общини над 20 години. Ердоган стана известен като кмет на Истанбул и е известен със специалното внимание, което обръща на общинските избори. За него местната политика е важна за начина, по който избирателите гледат на националното правителство. Макар той да не е кандидат на тези избори, те в голяма степен се смятат за референдум за управлението му. Рязък спад в подкрепата за ПСР би бил още по-неудобен, като се има предвид, че партньорът ѝ, Партията на националистическото действие (ПНД), няма кандидати в някои общини. \"За Ердоган става въпрос и за престиж. Той трябваше да сформира съюзи с други партии на последните два избора, каквито преди не му бяха нужни\", каза Гарет Дженкинс, дългогодишен турски анализатор. \"Ако изгуби Анкара или Истанбул този път въпреки съюза, това ще означава, че политическата му кариера е в упадък. Може да е дълъг и бавен, но в крайна сметка упадък.\" Икономически поврат ПСР, партия с ислямистки корени, взе властта през 2002 г. с платформа за край на корупцията, стимулиране на икономиката и подпомагане на милиони бедни и благочестиви турци, до голяма степен пренебрегвани от светски настроения елит. По нейно време имаше и период на бурен икономически растеж, подхранван предимно с дълг и строителство, който икономистите предупреждаваха, че е неустойчив. Икономиката  бе разтърсена миналата година  от валутна криза, която вдигна инфлацията до 25% и сви растежа. Сега ПСР настоява за стимули, насочени към по-бедните гласоподаватели - повишаване на минималната работна заплата, намаляване на някои данъци върху вноса, преструктуриране на дълга по кредитни карти - но ефектът им изглежда ограничен и икономиката върви към рецесия. \"Подкрепата за нашата партия е около 32-35 процента, определено под очакванията ни. Но все още сме в началото на предизборната кампания и ще работим, за да убедим онези, които все още не са решили\", заяви старши служител на ПСР. \"Ситуацията в Анкара не е добра. Може да се сблъскаме с подобни предизвикателства и в други големи градове\", заяви представителят. Той добави, че според него партията се справя сравнително добре в Истанбул, най-големия град в Турция и търговския му капитал. Втори официален представител на ПСР потвърди, че според двете проучвания подкрепата за партията е под 35% при 52.59%, получени от Ердоган на президентските избори през юни миналата година. Опозиционната CHP, потърсена от \"Ройтерс\", отказа да обсъжда данните си за вътрешни проучвания. Неин старши член каза, че целта е да бъдат спечелени някои големи градове, включително Истанбул и Анкара. Третият по големина град в Турция, Измир, е крепост на РНП. Бившият премиер Бинали Йълдъръм се кандидатира за кмет на Истанбул, но е изправен пред сериозно предизвикателство от страна на CHP, въпреки че нейният кандидат, Екрем Имамоглу, е сравнително неизвестен. Победителят в Истанбул вероятно ще спечели с малка преднина, каза Мурат Саръ от Konsensus Polling Company, който дава на Йълдъръм 53%, а на Имамоглу - 46%. \"РНП води в Анкара с един процент. Има много хора, които все още не са решили, но ПСР може да загуби Анкара\", каза Саръ. Анализаторът Дженкинс каза, че е ясно, че посланието на Ердоган не е силно като преди: \"Той успешно продаде на обществото надеждата, че то ще стане по-богато. В момента не очакваме скоро да има връщане към по-високи нива, така че той вече не може да продаде тази надежда.\"", "date": "2019.01.17", "title": "Защо Ердоган може да изгуби големите градове на изборите"}
{"url": "https://www.dnevnik.bg/sviat/2019/01/17/3375924_nepredvidimiiat_trump_podnasia_nepriiatni_iznenadi_na/", "text": "Дори да бе изненадан, Майк Помпейо не го показа. Държавният секретар на САЩ се събуди в понеделник в столицата на Саудитска Арабия само за да види, че президентът Доналд Тръмп е отправил заплаха в \"Туитър\" срещу  съюзника от НАТО Турция  за нанасяне на икономически вреди, в случай че турците нападнат подкрепяните от САЩ бунтовнически сили в Сирия. В предпоследната дестинация от неговата близкоизточна обиколка, белязана от въпросите и тревогата на арабските лидери във връзка с неочакваното решение на Тръмп за  изтегляне на американските сили  от Сирия, на Помпейо му се наложи да пренасочи въпросите на журналисти за туита към Белия дом. Той предположи, че Тръмп има предвид възможни икономически санкции, при положение че бъде нанесен удар по кюрдите. Помпейо обаче не можа да се изкаже с увереност по темата. \"Прилагаме санкции на много места по света. Предполагам, че президентът има предвид това, но трябва да попитате него\", каза Помпейо в опит да разясни заплахата на Тръмп. Сцената на пресконференцията на летището в Рияд се разигра насред серията от все по-чести неприятни изненади, във връзка с които на служителите от правителството на Тръмп им се налага да обясняват политиките на един президент, който често публикува в \"Туитър\" на пръв поглед импулсивни изказвания и прави необмислени коментари, които могат да попречат на нормалния ход на дипломацията. Помпейо все още не бе обсъдил с турските служители заканата на Тръмп \"да опустоши Турция икономически, ако нанесат удар по кюрдите\", когато разговаряше с журналистите. \"Все още не съм имал възможност да говоря с турците след публикациите на президента в \"Туитър\", но съм уверен, че скоро ще разговарям с тях\", каза Помпейо, който непосредствено преди това бе провел срещите си със саудитския крал и с престолонаследника, фокусирани върху конфликтите в Сирия и Йемен и върху убийството на саудитския журналист  Джамал Хашокжи . Само два дни преди това Помпейо бе изразил увереност след дълъг разговор с турския си колега, че САЩ и турците ще постигнат споразумение за защитата на кюрдските партньори на САЩ в борбата срещу \"Ислямска държава\", след като американските войски се изтеглят от Сирия. Заплахата на Тръмп, изглежда, създаде съмнения за взаимното доверие, въпреки че той и турският президент Реджеп Тайип Ердоган заявиха по-късно в понеделник, че са разговаряли по телефона и са постигнали съгласие да работят заедно по изтеглянето на американските сили от Сирия. Тръмп също така се разграничи от икономическата си заплаха в последващ туит, в който заяви, че двамата с Ердоган са обсъдили икономическото развитие и създаването на буферна зона от 20 мили по границата на Турция със Сирия. Президентът неведнъж е създавал хаос в дипломацията, като се започне от заповедта за изтеглянето от Сирия и последвалото объркване за графика му и се стигне до намеците, че американското военно присъствие в Афганистан може да бъде значително намалено. Тръмп стори същото и с коментарите си, поставящи под въпрос  ангажираността на САЩ с НАТО  и по отношение на темпото и развитието на  търговските преговори с Китай . Заповедта за Сирия дойде в повече на министъра на отбраната  Джим Матис  и на специалния пратеник за коалицията срещу \"Ислямска държава\" Брет Макгърк, които подадоха оставка. Те обаче се оттеглиха по собствено желание за разлика от бившия държавен секретар  Рекс Тилърсън , който на няколко пъти бе неприятно изненадан от туитовете на Тръмп и бе уволнен посредством социалната мрежа миналата година. Други като Помпейо се задържаха умело на постовете си и се присъединиха към обвиненията на Тръмп, че медиите създават противоречията във вътрешната политика на фона на явно несъгласие или поне объркване. Мисията на Помпейо в осем страни имаше за цел да вдъхне увереност на съюзните арабски държави, че изтеглянето от Сирия не значи, че правителството изоставя региона. Държавният секретар защити изтеглянето от Сирия и подчерта, че правителството е поело дългосрочен ангажимент да унищожи \"Ислямска държава\" и да се противопоставя на засилващото се присъствие на Иран в Сирия, Ливан, Ирак и Йемен. Той направи това в събота в Абу Даби, като определи политиката в Близкия изток на предходното американско правителство като наивна и погрешна, възхвалявайки достойнствата на визията на Тръмп за региона. \"Те разбират за какво става дума\", каза Помпейо за арабските лидери, с които е разговарял. Въпреки това някои въпроси остават. Миналата седмица в Аман йорданският външен министър Айман Сафади изрази надежда, че сътрудничеството между САЩ и Йордания в Сирия ще продължи, но изглеждаше неуверен. \"Винаги сме се координирали и се надявам, че ще продължим да го правим. Нашата сигурност е нещо, което винаги в било вземано предвид от нашите съюзници във Вашингтон, и ние се надяваме, че ще продължим да имаме такива отношения\", каза Сафади. В Кайро египетският външен министър Самех Шукри подчерта, че \"Ислямска държава\" като цяло е победена, но \"цялостната мрежа от терористични организации отива далеч отвъд това\". Шукри каза това малко преди Помпейо да произнесе реч в Американския университет в Кайро, в която обвини бившия президент Барак Обама в \"погрешно\" мислене, което е намалило ролята на САЩ в региона, довело е до възхода на \"Ислямска държава\" и е одързостило Иран. Не е изненада, че речта на Помпейо бе разкритикувана от бивши служители в правителството на Обама и експерти по външната политика, които заявиха, че тя е възхвала на автократите и в нея не се споменават нарушенията на човешките права, които доведоха до въстанията на Арабската пролет през 2011 г., обхванали Близкия изток и Северна Африка. \"Очевидно е, че речта на Помпейо в сравнение с тази на Обама е малко неприятна и неуместна, но в дипломацията те оценяват по резултатите, а не по изтънчеността. Възможно е Помпейо да се провали на теста на резултатите. Той дали наистина успя да разсее объркването по отношение на посоката на САЩ\", зави бившият американски дипломат Стивън Сестанович, старши научен сътрудник в Съвета за международни отношения. По време на посещението си в Абу Даби Помпейо заяви, че не е отправял нападки към самия Обама, а към \"идеите, които белязаха политиките на предходното правителство\". Той добави, че по-голямата част от речта му е имала за цел да опише как правителството на Тръмп променя политиките, за да реши проблеми като \"Ислямска държава\". Въпреки това тези промени са бързи и яростни, често стават без каквото и да било предупреждение и значително затрудняват задачата по обясняването им. /БТА", "date": "2019.01.17", "title": "Непредвидимият Тръмп поднася неприятни изненади на държавния секретар Помпейо"}
{"url": "https://www.dnevnik.bg/bulgaria/2019/01/17/3376115_policeiska_gonka_ot_200_km_krai_stara_zagora_zavurshi/", "text": "Полицейска гонка от тази нощ между полицията и автомобил в продължение на 200 км край Стара Загора завърши с трима задържани, съобщава Би Ти Ви. Шофьорът на преследвания през нощта от полицията автомобил първоначално е успял да избяга, но в по-късно е арестуван. \"При задържането водачът е скочил от автомобила и е избягал. Задържаните са на 23 и 32 години. Единият е криминално проявен. Преди да бъдат спрени за рутинна проверка, те са били в казино и са пили алкохол\" съобщи главният секретар на МВР Ивайло Иванов пред Би Ти Ви. По-късно стана ивестно, че е задържан и 29-годишният водач на автомобила. Акцията започнала към 2:40 ч., след като пътуващите не се съобразили с указанията да спрат за рутинна проверка в Стара Загора. Шофьорът на колата подминал пътните полицаи с висока скорост и се отправил по магистрала \"Тракия\" в посока Пловдив. Край Чирпан последвал втори опит колата да бъде спряна, но и той бил неуспешен. Пътуващите се отправили към Карлово и Казанлък. И в Казанлък шофьорът успял да избяга от органите на реда. Колата е ударила патрулка, няма пострадали, а само материални щети. При гонката не е използвано оръжие.", "date": "2019.01.17", "title": "Трима души са арестувани след полицейска гонка, която продължи 200 км (допълнена)"}
{"url": "https://www.dnevnik.bg/sport/2019/01/17/3376117_grigor_dimitrov_shte_igrae_s_fabiano_v_petuk_sutrinta/", "text": "Григор Димитров ще изиграе мача си от третия кръг на Australian Open в петък сутринта. Българинът се изправя срещу италианеца Томас Фабиано в третия двубой от дневната програма на \"Мелбърн арена\". В 2.00 часа българско време на корта започва мачът между Томаш Бердих и Диего Шварцман. След това е мачът между Александра Саснович и Анастасия Павлюченкова. Победителят от мача между Димитров и Фабиано ще срещне Андреас Сепи или Франсис Тиафо в спор за място в четвъртфиналите на първия за годината турнир от Големия шлем. До момента Димитров и 102-ият в световната ранглиста не са играли помежду си. Българинът започна с две победи в по четири сета. Най-напред  той преодоля сърбина Янко Типсаревич , а след това  се справи и с уругваеца Пабло Куевас .", "date": "2019.01.17", "title": "Григор Димитров ще играе с Фабиано в петък сутринта"}
{"url": "https://www.dnevnik.bg/sport/2019/01/17/3376120_raonich_naddelia_sreshtu_vavrinka_v_mach_s_chetiri/", "text": "Вълнуващи и много оспорвани двубои с участието на някои от основните лица белязаха началото на четвъртия ден на Australian Open. В центъра попаднаха мачовете, в които Милош Раонич и Кей Нишикори излязоха победители. Канадецът се справи със Стан Вавринка в двубой с четири тайбрека и направи обрат за 6:7 (4), 7:6, (6), 7:6 (11), 7:6 (5). Преди това Нишикори спечели с 6:3, 7:6 (6), 5:7, 5:7, 7:6 (7) срещу Иво Карлович. Съпътстван от дъжда в Мелбърн, мачът между Раонич и Вавринка беше много оспорван. Швейцарецът започна добре и имаше леко предимство, но след затварянето на покрива съперникът му съумя да промени хода. Двамата направиха по 162 точки и завършиха със сходни проценти на сервис. Канадецът направи повече непредизвикани грешки - 34 срещу 22, но и повече печеливши удари - 64 срещу 54. Първият сет премина без пробиви, макар Раонич да имаше няколко възможности. В тайбрека той взе преднина с минипробив, но след това Вавринка направи обрат и поведе. Канадецът проби рано във втория сет, но по-късно съперникът му изравни и се стигна до нов тайбрек. Той вървеше оспорвано, но при 6:6 Раонич постигна минипробив и след това изравни резултата в мача. Покрай серия бързи сервис геймове третият сет премина на скорост и се стигна до нов тайбрек. В него двамата си размениха по три възможности за успех, преди Раонич да направи 13:11. Вавринка беше в по-добрата позиция в четвъртата част, като след пробив стигна до 5:3 и сервираше за изравняване на резултата. Канадецът отговори и върна пробива в решителния момент, за да насочи развоя към четвърти тайбрек. В него швейцарецът поведе с 2:0, но след това Раонич направи обрат и спечели мача.", "date": "2019.01.17", "title": "Раонич надделя срещу Вавринка в мач с четири тайбрека"}
{"url": "https://www.dnevnik.bg/politika/2019/01/17/3376121_spored_valeri_simeonov_e_rano_za_euforiia_sled/", "text": "Съпредседателят на \"Обединени патриоти\" Валери Симеонов обяви, че вчерашното решение на петчленен състав на  Върховния административен съд да отмени окончателно промените в Плана за управление на Национален парк \"Пирин\",  приети от Министерския съвет в края на 2017 г., ще засегне целия югозападен регион, който по думите му се изхранвал основно с туризъм. Пред БНТ той добави, че за този регион е важно да има \"втори, трети, пети лифт\" и изрази мнение, че трябва да се промени законът за горите, защото \"цяла България пъшка под игото му\". \"Тези, които мислят, че са постигнали великата победа, малко са подранили с еуфорията. Още няколко такива победи и България може да я няма\", беше коментарът на Симеонов след вчерашното събиране на природозащитници пред сградата на Министерския съвет,  за да отпразнуват решението на съда за Пирин.  Той обаче не уточни дали ще предприеме някакви мерки. Според лидера на НФСБ законът за горите е бил писан преди години от представители на \"зелени\" организации и заради нестабилната политическа обстановка в страната така и не е бил променен. \"Над 30% са защитените територии в България, а в други страни от Европейския съюз те са 10-15%\", добави той. Не трябва да купуваме нищо от Русия Симеонов за пореден път се обяви против купуването на американските изтребители Ф-16. Вчера  парламентът даде мандат на правителството да преговаря  с правителството на САЩ за покупката на новите бойни машини. Според бившия вицепремиер офертата за Ф-16 не отговаряла на четири от седемте условия, които България е поставила в началото на конкурса. \"Нагаждаме се към един от кандидатите. Въздушното пространство може да се защитава с ракети, които са много по-евтини. Не мислете, че искам да купуваме руски изтребители. Не трябва абсолютно нищо да се купува от Русия, след като сме членове на НАТО\", каза още Симеонов. Кой ще чисти София Той добави, че думите на другия съпредседател на \"Обединени патриоти\" Красимир Каракачанов след инцидента в пловдивското село Войводиново, че \" циганите станаха изключително нагли  и търпимостта на българското общество се изчерпа\", са извадени от контекста. Според Симеонов министърът на отбраната е говорил за ромите, които пребиха военнослужещ. \"Приобщаването на циганския етнос трябва да се продължава. Кой ще чисти София и кой ще строи, ако ги сложим под общ знаменател\", добави той.", "date": "2019.01.17", "title": "Според Валери Симеонов е рано за еуфория след отмяната на плана за парк \"Пирин\""}
{"url": "https://www.dnevnik.bg/na_put/2019/01/17/3375625_poletut_s_deca_tablet_ili_blok_za_risuvane/", "text": "Полетите с деца са изпитание за самите тях, за родителите, за останалите пътници и за персонала на самолетите. Петгодишните и по-малките се нуждаят от стимули и повече възможности да се движат по време на цялото пътуване, докато еднообразните занимания бързо им омръзват. В резултат могат да започнат да се държат грубо и раздразнително. Британската компания за семейни пътувания Tots to Travel направи проучване сред родителите как взимат решения за пътуване и как се подготвят за тях, съобщи Travel Daily News. Близо 69% от анкетираните родители заявяват, че се притесняват от пътуването, а една трета дори отхвърлят идеята за почивка на разстояние, по-дълго от 3-часов полет. Също 30 на сто са тези, които предпочитат да не напускат страната си през отпуската. В същото време всеки десети британски родител е готов да предприеме с детето си полет от над 9 часа. Майките са по-склонни да летят с децата си на дълги разстояния - 15% при само 5% от бащите. Татковците пък са по-склонни да пътуват до дестинации с горещ климат, докато за 70% от майките идеалната температура през ваканцията е 21-25 градуса. Резултатите сочат, че майките и бащите на Острова залагат повече на традиционните тихи игри и занимания. Близо 60% са отговорили, че винаги носят пособия за рисуване, докато едва 27% залагат на забавления чрез електронни устройства, а всеки десети разчита \"да залъже\" детето с нещо сладко за похапване.", "date": "2019.01.17", "title": "Полетът с деца: Таблет или блок за рисуване"}
{"url": "https://www.dnevnik.bg/bulgaria/2019/01/17/3376122_amerikanskite_iztrebiteli_sa_strategicheskiiat_izbor/", "text": "Зам.-председателят на ДПС Йордан Цонев подкрепи  решението на парламента да възложи на кабинета  да проведе преговори с правителството на САЩ за нов тип боен самолет Ф-16. Пред \"Нова телевизия\" той добави, че \"не е честно американският народ да плаща цялата цена за нашата сигурност\". Според него националната сигурност на България не може да бъде защитена с ресурсите на страната, а само с ресурсите на НАТО и САЩ. \"Американските изтребители са стратегическият избор на България. Всички аргументи за националната сигурност сочеха, че трябва да се премине директно към преговори. Ние сме избрали НАТО като партньор на колективната сигурност, а САЩ са най-големият партньор в Алианса, най-мощният военнопромишлен комплекс, най-мощната армия. Те се грижат за сигурността на партньорите в НАТО, грижат се и за нашата сигурност\", каза Цонев.Тпй добави, че цената може да се договори, а \"САЩ ще се съобразят, че сме най-бедните\". Цонев коментира и  етническото напрежение  във Войводиново, след като двама братя от ромски произход пребиха командос след направена забележка на пътя. \"Има криминално деяние, което трябва да бъде наказано с цялата строгост на закона. Но не може да етнизираш криминалното деяние, защото по този начин създаваш етническо напрежение\", добави той. \"Искаме да разберем премиерът  ще се разграничи ли от думите на вицепремиера Красимир Каракачанов . Защо министър-председателят мълчи, защо мълчи и президентът по тази опасна за етническия мир тема\", каза той. В контекста на приближаващите избори зам.-председателят на ДПС се обяви за отпадане на уседналостта, както и на забраната за агитация на майчин език. Той даде пример с председателя на ЕНП Манфред Вебер, който при планираното си посещение в България през май най-вероятно би говорил на английски с преводач, което също може да се разглежда като предизборна агитация. \"При събития на ДПС винаги има преводач или речите се повтарят на български\", каза той.", "date": "2019.01.17", "title": "Не е честно американският народ да плаща цялата цена за нашата сигурност, заяви Йордан Цонев"}
{"url": "https://www.dnevnik.bg/evropa/evropeiski_parlament/2019/01/17/3376123_evroparlamentut_nastoia_vsichki_strani_nezabavno_da/", "text": "В незаконодателна резолюция, приета в сряда с 390 гласа \"за\", 153 \"срещу\" и 63 \"въздържал се\", евродепутатите призовават институциите на ЕС да оценят ефективното спазване на върховенството на закона от държавите членки и осъждат ограниченията, наложени на свободата на словото, както и нарушенията на основните права на мигрантите и търсещите убежище, в някои страни от ЕС. Дискриминация и насилие срещу жени Текстът осъжда всички видове насилие срещу жените и призовава държавите членки, които все още не са ратифицирали  Истанбулската конвенция , да направят това незабавно. Той подкрепя демонстрациите от 2017 г. срещу отстъплението по отношение на сексуалното и репродуктивното здраве и правата на жените, както и широкото медийно отразяване на случаите на сексуален тормоз. Правова държава Евродепутатите категорично осъждат действията в някои страни от ЕС за отслабване на разделението на властите и независимостта на съдебната система и осъждат институциите на ЕС за \"тяхната неефективност за прекратяването на  сериозните и постоянни нарушения \" на ценностите на Европейския съюз. Върховенството на закона трябва да се оценява редовно и безпристрастно според обективни критерии във всички държави членки, подчертава резолюцията. Свобода на словото Европарламентът осъжда нарастващите ограничения на свободата на словото и свободата на събранията в ЕС и подчертава, че подаването на сигнали за нарушения е от решаващо значение за разследващата журналистика и свободата на печата. Той също изразява дълбоката си загриженост относно заплахите, натиска и рисковете, пред които са изправени журналистите в ЕС. Реч на омразата и миграция Евродепутатите предупреждават, че езикът на омразата се омаловажава, и категорично осъждат възхода на крайнодесните движения. Те също така подчертават необходимостта от борба с нарастването на антисемитизма и ислямофобията, както и с продължаващата дискриминация и стигматизацирането на лесбийките, гейовете, бисексуалните, транссексуалните и интерсексуалните хора (ЛГБТИ) в ЕС. Парламентът също изразява съжаление, че през 2017 г. не е имало \"никакво значително подобрение\" в интеграцията и основните права на ромите. В заключение той призовава Съвета на ЕС да сложи край на сегашния  застой в реформата на Регламента от Дъблин . Евродепутатите също насърчават националните органи да улеснят предоставянето на хуманитарни визи на хората, търсещи международна закрила. Те посочват нарушенията на правата на мигрантите и търсещите убежище в някои страни от ЕС, например неосигуряването на ефективен достъп на мигрантите до процедури за даване на убежище или непредоставянето на ясна информация относно правните средства за защита след решение за връщане.", "date": "2019.01.17", "title": "Европарламентът настоя всички страни незабавно да ратифицират Истанбулската конвенция"}
{"url": "https://www.dnevnik.bg/evropa/evropeiski_parlament/2019/01/17/3376128_evroparlamentut_poiska_po-dobri_pravila_za/", "text": "Европейският парламент гласува планове за засилване на доверието в процедурата на ЕС по разрешаване на пестициди, за да стане по-прозрачна, предаде пресслужбата на институцията. Евродепутатите решиха, че трябва да има публичен достъп до проучванията, използвани в процедурата за издаване на разрешения, включително всички допълнителни данни и информация за заявленията за разрешаване. По този начин те одобриха едно от многото предложения, представени от Специална комисия за процедурата на ЕС за разрешаване на пестициди, която разглежда въпроса през изминалата година. Докладът беше приет с 526 гласа \"за\", 66 \"срещу\" и 72 \"въздържал се\". По време на процедурата от кандидатите трябва да се изисква да регистрират всички регулаторни изследвания, които ще бъдат извършени, в публичен регистър, и да се предостави срок за коментари, по време на който заинтересовани страни да могат да предоставят допълнителни съществуващи данни, за да се гарантира, че е взета под внимание цялата релевантна информация. Оценка след пускането на пазара  Евродепутатите призовават комисията да предложи мерки за защита на уязвимите групи и да сложи край на използването на пестициди на дълги разстояния в близост до училища, детски заведения, игрища, болници, родилни домове и домове за полагане на грижи. Трябва да се засили оценката след пускането на пазара, като и Европейската комисия да започне епидемиологично проучване на въздействието на пестицидите върху човешкото здраве, отбелязват евродепутатите. Те също така предлагат да се преразгледат съществуващите проучвания за канцерогенност на глифозата и да се определят максимално допустимите граници на остатъчните вещества в почвите и повърхностните води. Разпределяне на разрешенията за подновяване  Евродепутатите отбелязват, че са били изразени опасения за правото на кандидатите да избират определена държава членка, която да докладва за одобрението на активно вещество пред Европейския орган за безопасност на храните (ЕОБХ), тъй като се смята, че липсва прозрачност в тази практика и може да се стигне до конфликт на интереси. Те призовават Европейската комисия да разпредели разрешенията за подновяването на друга държава членка. Политическа отговорност  В заключение евродепутатите подчертават, че трябва да се гарантира политическа отговорност при приемане на разрешения под формата на актове за изпълнение – т.нар. процедура по комитология. Комисията и държавите членки трябва да публикуват подробни протоколи и да направят гласуването си обществено достояние.", "date": "2019.01.17", "title": "Европарламентът поиска по-добри правила за разрешаване на пестициди"}
{"url": "https://www.dnevnik.bg/biznes/2019/01/17/3376151_durjavata_i_dunarit_vodiat_nad_70_dela/", "text": "Държавата и дружеството за оръжейна продукция \"Дунарит\" водят над 70 дела за собствеността в компанията, съобщи министърът на икономиката Емил Караниколов в интервю за Би Ти Ви. Той съобщи, че бизнесменът Емилиян Гебрев е загубил на първа инстанция делото, с което оспорваше плащането на 50 млн. към държавата, което беше принуден да направи през 2017 г. \"Преди година и нещо, когато имахме да взимаме 50 млн. лв., те ги платиха и се жалиха, че не ги дължат, и загубиха. Не може да платиш, и да кажеш, че не ги дължиш\", каза министърът. Става дума за спор за дълг на \"Дунарит\", свързана в миналото с мажоритарния собственик на фалиралата Корпоративна търговска банка Цветан Василев. В края на август 2017 г. държавата изкупи дълга на военния завод с намерението да поеме контрола над компанията. Дългът, за който държавата плати 48 млн. лв., беше към дружества, свързвани с депутата от ДПС Делян Пеевски (за дружеството \"Виафот\" и сложната верига на прехвърляне на вземането четете подробно в публикацията на \"Капитал\" \"Цялото Борисово войнство срещу \"Дунарит \"). Дни по-късно обаче ръководството на \"Дунарит\" обяви, че е  погасило предсрочно всичките си задължения към държавата , внасяйки 50-те милиона лева. Спорът затихна за година и половина с уговорка пред премиера Бойко Борисов, че решението е в ръцете на съда. Преди дни обаче прокуратурата по решение на спецсъда претърси кантората на адвоката на Гебрев и иззе, по думите му, кореспонденция, включително, електронни подписи. В интервю за същата телевизия бизнесменът коментира, че не знае чия собственост е офшорката \"Виафот\", но \"по-скоро ще да е държавна. Иначе защо всички институции, служби, прокуратура са ангажирани да я защитават и услугват?\" Днес Караниколов каза, че се е срещал само преди месец с Гебрев по конкретен проблем и не е останал с впечатлението, че бизнесменът има претенции към ръководството, увери, че нито на \"Дунарит\", нито на другото дружество на Гебрев - \"Емко\", са бавени документи и разрешения за сделки. \"Имахме един ангажимент към \"Дунарит\" - да не спира, и той работи, даже има договори с \"Кинтекс\" към трети страни, но собствеността не е ясна и този проблем трябва да се решава напред в годините. В търговския регистър има вписвания, изчаквания на дела, пак вписвания\", каза министърът.", "date": "2019.01.17", "title": "Държавата и \"Дунарит\" водят над 70 дела"}
{"url": "https://www.dnevnik.bg/sport/2019/01/17/3376160_hardun_vkara_58_tochki_no_hjustun_zagubi_dramatichno/", "text": "Най-полезният играч в НБА (MVP) за миналия сезон  Джеймс Хардън  продължи с невероятното си представяне, като реализира 58 точки в срещата на неговия \"Хюстън рокетс\" с \"Бруклин нетс\". \"Ракетите\" обаче загубиха драматично със 142:145 в своята зала \"Тойота сентър\". Хардън записа рекордни точки за сезона, като продължи със серията си от 18 поредни срещи с 30 или повече точки. Във втори пореден мач той минава границата от 50, а освен това добави 10 борби и шест асистенции. Звездата на \"Хюстън\" реализира 16 от общо 34 стрелби, като беше 5-19 от тройката. Той пропусна само два пъти от 23 изстрела от наказателната линия. Двубоят беше много оспорван, като след първото полувреме \"мрежите\" водеха с осем точки. В третата четвърт \"Хюстън\" обърна резултата, като реализира 40 точки срещу 23 за \"Бруклин\". Последните 12 минути бяха още по-драматични, но в крайна сметка след 131:131 се стигна до продължение. \"Ракетите\" натрупаха аванс от седем точки, но след много силна игра на Спенсър Дънуиди \"Бруклин\" успя да обърне. Плеймейкърът на \"мрежите\" реализира 25 от всичките си 33 точки в последната четвърт и в продължението. В заключителните 27 секунди от редовното време Дънуиди вкара три тройки. В двубоя беше записан и рекорд по изстрели от тройката, като \"Хюстън\" пробва общо 70 пъти, от които реализира 23 пъти. Поражението е трето в последните пет срещи за \"Рокетс\", които са с баланс от 25 победи и 19 загуби, като заемат пето място в Западната конференция. \"Бруклин\" е седми на Изток с 23 победи и 23 загуби. В един от най-интересните мачове за вечерта \"Голдън стейт уориърс\" победи \"Ню Орлиънс пеликанс\" със 147:140. Стеф Къри беше над всички като вкара 41 точки, включително 23 само в третата четвърт. Племейкърът на шампионите реализира девет тройки от 17 изстрела, като беше общо 11-22 от игра и не пропусна нито веднъж от 10 опита от наказателната линия. Къри добави пет борби и три асистенции. С \"дабъл-дабъл\" - 30 точки и 15 борби се отчете Кевин Дюрант, а Клей Томпсън вкара 19 точки. За \"пеликаните\" Антъни Дейвис беше с \"дабъл-дабъл\" - 30 точки и 18 борби, като добави и седем асистенции. Никола Миротич вкара 29, а Джру Холидей – 25. \"Пеликанс\" загубиха от \"воините\" за 22 път в последните 24 срещи между двата тима. \"Голдън стейт\" е лидер на Запад с 31 победи и 14 загуби, а \"Ню Орлиънс\" е с малки шансове за плейофите, като заема едва 12-о място с отрицателен баланс – 21:24. В дербито на Изток \"Бостън селтикс\" победи \"Торонто раптърс\" със 117:108 в своята зала \"ТиДи гардън\". Ключова за победата се оказа серия на \"келтите\" от 11:0 в последната четвърт, с която те пречупиха съперника си. Кайри Ървинг завърши с 27 точки и рекордните в кариерата си 18 асистенции. \"Бостън\" прекъсна серия от три поредни загуби и нанесе първо поражение на \"Торонто\" от пет срещи. Ал Хорфърд помогна за успеха с 24 точки, а Гордън Хейуърд добави 18. За \"Торонто\" Кауай Ленърд се отчете с 33 точки, а центърът Серж Ибака с \"дабъл-дабъл\" - 22 точки и 10 борби. \"Бостън\" е пети в Източната конференция с 26 победи и 18 загуби, а \"Торонто\" заема второ място с баланс 33-13. Лидер е \"Милуоки\", който записа 32-а победа в 44 срещи. \"Елените\" надиграха \"Мемфис гризлис\" със 111:101 след силен мач на Янис Антентокумбо – 27 точки и 11 борби.", "date": "2019.01.17", "title": "Хардън вкара 58 точки, но \"Хюстън\" загуби драматично от \"Бруклин нетс\""}
{"url": "https://www.dnevnik.bg/sviat/2019/01/17/3376163_blizo_70_dushi_sa_raneni_s_ognestralno_orujie_pri/", "text": "Шейсет и осем души са били приети за лечение с огнестрелни рани, получени при потушаването със сила на протестите в Хараре срещу високите цени на горивата, предаде агенция \"Ройтерс\". Данните изнесе зимбабвийската Асоциация на лекарите - защитници на човешките права. Медиците от асоциацията са оказали помощ на ранените в различни частни и обществени болници. От 68-те души, приети с огнестрелни рани, 17 са били подложени на спешна операция. Според асоциацията общо ранените са били 172, като някои от тях са със счупени крайници или с травми в областта на гърдите, а други са били нахапани от кучета на силите на реда. Протестите избухнаха в понеделник и са насочени срещу обявеното от правителството увеличаване на цените на горивата. Същевременно в Судан започналите преди месец протести срещу повишаването на цената на хляба вече са ежедневни. Двадесет и четири души загинаха в тях от началото на протестното движение на 19 декември според официални данни, предаде \"Франс прес\". Неправителствените организации \"Амнести интернешънъл\" и \"Хюман райтс уоч\" говорят за най-малко 40 убити, сред които и деца и медицински персонал. Организаторите на протестите, сред които лекари, инженери и преподаватели, призоваха сънародниците си за новото протестно шествие днес, което ще стигне до президентския дворец в Хартум. Протестиращите искат оставката на Башир. /БТА", "date": "2019.01.17", "title": "Близо 70 души са ранени с огнестрално оръжие при протести в Зимбабве"}
{"url": "https://www.dnevnik.bg/detski_dnevnik/2019/01/17/3376131_obrazovatelniiat_ministur_prognozira_che_v_budeshte/", "text": "В бъдеще всички професии ще изискват умения за опериране на сложни машини, част от които базирани на изкуствен интелект. Това прогнозира образователният министър Красимир Вълчев в парламента, където бе изслушан днес от депутатите за плановете за развитие на професионалното образование.  \"Светът ще преживее мащабни дигитални трансформации. Все по-важни ще са уменията за програмиране, кодиране, работа с машини с изкуствен интелект\", обяви министър Вълчев в отговор на въпрос на ГЕРБ по повод проучване, че 65% от сегашните първокласници ще имат професии, които са непознати досега. Заради тази прогноза Министерството на образованието и науката (МОН) ще се опита да разшири обучението в дигитални умения. В трети клас вече е въведен предмет \"Компютърно моделиране\". Има и програма в гимназиите, при която ученици от други специалности могат да се обучават за приложни програмисти. Предстои увеличаването на приема в професии, свързвани с информационни и компютърни технологии. Предвижда се развитие на обучението по ключови компетентности и т.нар. меки умения.  Като предизвикателство министър Вълчев определи промяната на нагласите на родителите към професионалното образование и избора децата да се обучават в специалности, в които има недостиг на пазара на труда. По думите му най-голям недостиг на специалисти се очаква в инженерните специалности, в т.ч. свързани с енергетика и водно строителство. Недостиг на специалисти се очаква и в електрониката, машиностроенето, мехатрониката, както и в медицината. В образованието ще има недостиг на педагогически специалисти и математици. Предстоят инвестиции за подобряване на материално-техническата база в професионалните гимназии, каза още министър Вълчев. ", "date": "2019.01.17", "title": "Образователният министър прогнозира, че в бъдеще всички професии ще изискват работа с изкуствен интелект"}
{"url": "https://www.dnevnik.bg/bulgaria/2019/01/17/3376169_kratki_novini_bsp_iska_ot_prokuraturata_da_proveri/", "text": "Убитата жена в София и извършителят - приятелят й, са се познавали отскоро От близо 3 месеца са се познавали  убитата снощи  в квартал \"Банишора\" 25-годишната жена и приятеля й, съобщи прокурор Емилия Русинова днес. На мъжът се повдига обвинение, ще бъде определена мярка за задържане под стража за срок 72 часа, след което делото ще бъде внесено с искане за постоянна мярка за неотклонение в съда, посочи тя. По думите й спрямо свидетелски показания през последните дни е имало няколко недоразумения между двамата и вероятно желание от страна на жертвата да прекратят отношенията си. След убийството вчера извършителят се е свързал с баща си и с негови приятели по телефона със есемеси, в които си е признал за деянието и е съобщил, че ще се самоубие. Сигналът е получен в МВР и от баща му и от негова приятелка. Одиторите да дават дават пред свещеник, предлага Сметната палата Предложението е направено по време на среща между партриарх Неофит и ръководството на Сметната палата, съобщава Светият синод. Намерението на двете страни е традицията, която е започнала преди 139 години, да бъде възстановена. Тогавашните контрольори на Върховната сметна палата са полагали клетва пред енорийски свещеник и са подписвали клетвен лист, че ще пазят законите на страната, ще изпълняват честно и добросъвестно задълженията си по службата, която им се поверява, и нейните правила, и за всичко ще дават отчет пред закона и пред Бога. Заплатите в столичния градски транспорт се увеличават с 10% Столичната община ще мотивира шофьорите от градския транспорт да са вежливи с пътниците с 10% увеличение на заплатите, с което възнагражденията им ще стигнат почти 2000 лв. Това съобщи кметът на София Йорданка Фандъкова след среща с работещите в автотранспортното дружество вчера, цитирана от \"Сега\". Тя заяви, че че една от причините водачите на автобуси да настояват за увеличение е проблемът с недостига на работна ръка в обществения сектор. В автотранспорта на града работят около 2000 души, от които 1200 са шофьори. Увеличение е предвидено за всички. Парламентът забрани опасни вещества да се влагат в електрическо и електронно оборудване Парламентът прие на първо четене изменения в Закона за защита от вредното въздействие на химичните вещества и смеси, предаде БТА. Със законопроекта се транспонират изменения в европейска директива относно ограничението за употребата на определени опасни вещества в електрическото и електронното оборудване (ЕЕО). Основната цел на директивата е ограничаването на определени опасни вещества в електрическото и електронното оборудване, въвеждане на процедура за освобождаване от ограниченията на определени материали и компоненти и инструментите за осигуряване на съответствие с въведените ограничения. БСП иска от прокуратурата да провери договор за охрана на поделения Внесохме сигнал до прокуратурата за проверка на договора за охрана на 12 поделения с опасни вещества и боеприпаси, каза по време на брифинг в Народното събрание народният представител от ПГ на \"БСП за България\" Николай Цонков, предаде агенция \"Фокус\". По думите му от години частни фирми извършват подобна охрана. Той посочи, че това не е правилно според БСП и вместо да повишава способностите, се прави точно обратното. Миналата седмица  военният министър обяви , че ще поиска поделенията да започнат да се пазят от фирмата на Министерство на отбраната МОБА ООД. Пътници са блокирани на летище София заради закъснял полет Заради закъсняващ полет на \"Райънер\" (Ryanair) до Барселона около 200 пътници са блокирани на летище София. Те трябвало да излетят в 6:30 часа сутринта. По последна информация от летището полетът ще се състои в 16.55. Причината за закъснението е пясъчна буря, в която е попаднала очакваната машина, твърди Би Ти Ви. На всеки два часа компанията дава на блокираните пасажери закуски и вода.", "date": "2019.01.17", "title": "Кратки новини: БСП иска от прокуратурата да провери договор за охрана на поделения"}
{"url": "https://www.dnevnik.bg/sviat/2019/01/17/3376086_etnicheskite_bulgarki_v_surbiia_shte_mogat_da_pishat/", "text": "Етническите българки в Сърбия ще могат да изписват фамилните си имена с женските окончания \"-ова\", \"-ева\" и \"-ска\". Досегашната практика бе женските фамилни имена на хората с българско самосъзнание в Сърбия да завършват на \"-ов\", \"-ев\" и \"-ски\". Посолството на  Република България в Белград  бе официално уведомено за промяната, въведена с акт на сръбското Министерство на държавната администрация и местното самоуправление от 25 декември 2018 г. С него са дадени разпореждания на всички общински и градски администрации в Сърбия за практическото прилагане на възможността за изписване на женски фамилни съгласно правилата на българския език и азбука. Това съобщи Министерството на външните работи. Министърът на държавната администрация Бранко Ружич е приел и предложението на българския посланик Радко Влайков Сърбия да проведе разяснителна кампания сред българското национално малцинство. Нейната цел е да популяризира възможността за именуване по правилата на българския език не само на новородени деца, но и за промени на настоящите женски фамилни имена.", "date": "2019.01.17", "title": "Етническите българки в Сърбия ще могат да пишат имената си с женски окончания"}
{"url": "https://www.dnevnik.bg/sport/2019/01/17/3376162_mediiniiat_regulator_globi_nova_broudkasting_za/", "text": "Нова броудкастиг груп\" е била глобена от Съвета за електронни медии (СЕМ) за интервю на неразбираем език с треньора на \"Левски\" Славиша Стоянович. Глобата от 3000 лева е наложена в края на октомври, показва наказателно постановление, публикувано преди дни в сайта на медийния регулатор. Според решението компанията е нарушила чл. 12, ал. 1 от Закона за радиото и телевизията (ЗРТ). Според него програмите се излъчват на официалния език съгласно Конституцията на Република България. Случаят е свързан с интервю със Стоянович след  двубоя със \"Септември\" (2:0) на 19 август . Тогава треньорът на \"Левски\" дава интервю пред \"Диема спорт\", но без да му е осигурен преводач. Председателят на съвета София Владимирова отчита, че думите на словенеца остават неразбираеми за зрителите. В постановлението на СЕМ е представен диалогът от интервюто. След всеки въпрос на репортера Мирослав Арабаджиев е посочен отговор: \"Славиша Стоянович: отговаря на език, различен от български език. Отговорът е неразбираем.\" От \"Нова броудкастинг груп\" са изпратили писмено възражение с твърдение, че няма извършено нарушение. В него от компанията посочват, че триминутното интервю на език, различен от българския, не променя езика на 24-часовата програма \"Диема Спорт\". Програмата е със спортен профил, а не новинарски, като излъчването на това интервю по никакъв начин не лишава обществото от правото му на информираност, смятат от \"Нова броудкастинг\" и допълват, че отговорите на Стоянович са разбираеми. Компанията добавя, че \"Диема Спорт\" е медийна услуга, която не е предназначена за масово осведомяване и не е предназначена за значителна част от аудиторията, тъй като е кодирана и платена, поради което попада в изключенията на закона. Владимирова обаче преценява, че нарушение има, и постановява глобата.", "date": "2019.01.17", "title": "Медийният регулатор глоби \"Нова броудкастинг\" за неразбираемо интервю с треньора на \"Левски\""}
{"url": "https://www.dnevnik.bg/bulgaria/2019/01/17/3376173_vss_otloji_uvelichenieto_na_zaplatite_v_sistemata/", "text": "Предложението за  увеличаване на заплатите в съдебната система с 10%  от 1 януари 2019 година бе оттеглено като точка от дневния ред на пленума на Висшия съдебен съвет, съобщи специализираният за юридическа тематика сайт lex.bg. Представляващият ВСС и шеф на бюджетната комисия Боян Магдалинчев заяви, че първо предложението ще бъде обсъдено на работно заседание. Идеята бе основните възнаграждения на магистратите и съдебните служители да се повишат с 10 на сто, с колкото е ръстът на заплатите в бюджетната сфера от 1 януари 2019 г. Последното увеличение на заплатите беше на 31 май 2018 г., когато възнагражденията на магистратите бяха повишени с 98 лева, а на служителите с 2 процента. Така основната заплата на върховен съдия и прокурор стана 4023 лева, на апелативно ниво – 3398 лева, на магистратите от органите на окръжно ниво в столицата – 3038 лева, на окръжно ниво в страната – 2808 лева, за Софийските районен съд и прокуратура – 2467 лева, и за останалите районни съдилища и прокуратури – 2216 лева. 10-процентното увеличение на заплатите през 2019 г. е заложено в бюджета на съдебната власт за тази година.", "date": "2019.01.17", "title": "Съдебният съвет отложи увеличението на заплатите в системата"}
{"url": "https://www.dnevnik.bg/sport/2019/01/17/3376189_uchastnik_s_uaild_kard_izhvurli_dominik_tiim_ot/", "text": "Представителят на домакините Алексей Попирин изхвърли осмия в света Доминик Тийм във втория кръг на Australian Open. 19-годишният тенисист спечели, след като именитият му съперник се отказа в началото на третия сет. Тийм, който мина през много тежък двубой с Беноа Пер в първи кръг, губеше с 5:7, 4:6, 0:2, когато реши да прекрати участието си в Мелбърн. Попирин излезе като победител от корта след 1.47 минути. Австралиецът е едва вторият участник с \"уайлд кард\" в историята, който побеждава поставен от първите осем. Единственият друг, сторил това, е Денис Истомин срещу Новак Джокович през 2017 г. Попирин, който в първи кръг победи опитния Миша Зверев, реализира 13 аса и през целия мач демонстрираше много високо ниво на сервиса си. Австралиецът не допусна нито един пробив, като се защити и при петте точки, които даде на Тийм. 19-годишният Попирин се класира за третия кръг още при първото си участие в турнир от Големия шлем. Отпадане във втори кръг записа и полуфиналистът от 2018 г. Хьон Чун. Южнокореецът загуби в четири сета от Пиер-Юг Ербер 2:6, 6:1, 2:6, 4:6 след 2.17 часа. Чун имаше големи проблеми със сервиса на французина, който реализира 13 аса, а кореецът само два. В следващия кръг Ербер ще срещне Милош Раонич, който  по-рано победи Стан Вавринка . Чисти победи записаха Борна Чорич, Денис Шаповалов и Данийл Медведев. Хърватинът се справи с Мартон Фучович с 6:4, 6:3, 6:4 за 2.16 часа. Представителят на Канада се справи с Таро Даниел – 6:3, 7:6 (2), 6:3, а руснакът с Райън Харисън – 6:3, 6:3, 6:3 само за 1.33 часа. Драматичен успех постигна Давид Гофен, който пречупи Мариус Копил – 5:7, 7:5, 6:2, 6:4 след 2.44 часа игра. Халеп си осигури среща с Винъс Уилямс Световната №1 Симона Халеп премина трудно през втория кръг, но се справи с американката София Кенин - 6:3, 6:7 (5), 6:4. Румънката се нуждаеше от 2.34 часа, за да се класира за третия кръг. Халеп игра много силно в първата част, в която два пъти проби 37-ата в света. Серията ѝ продължи и във втория сет, в който румънката бързо поведе с 3:0, но след това допусна срив. Кенин спечели три поредни гейма, след което се стигна до тайбрек. В него американката показа по-здрави нерви и успя да изравни сетовете. В решителната трета част геймовете вече бяха много дълги, като първо Кенин записа пробив в шестия гейм. Тя поведе с 4:2, но Халеп много бързо го върна, след което спечели четири поредни гейма, за да затвори и мача. \"Не знам как спечелих тази вечер, нямам никаква идея. Тя (Кенин) е невероятен тенисист и беше трудно да бъда концентрирана във всяка точка. Имах някаква травма, което допълнително усложни задачата ми, но заради тази публика стиснах зъби. В следващия кръг световната №1 си уреди среща с двукратната финалистка в Мелбърн Винъс Уилямс. Американката победи Ализе Корне – 6:3, 4:6, 6:0. Ветеранката, която е 36-а в света, стигна до третия кръг след 2.19 часа. Уилямс няма победа над №1 в света в турнир от Големия шлем от 10 години. За последно американката победи първата поставена прз 2009 г. на \"Уимбълдън\", когато се справи с Динара Сафина. Напред продължава и Наоми Осака, която победи Тамара Зиндашек от Словения – 6:2, 6:4 само за 66 минути.", "date": "2019.01.17", "title": "Участник с \"уайлд кард\" изхвърли Доминик Тийм от Australian Open"}
{"url": "https://www.dnevnik.bg/photos/2019/01/17/3376155_fotogaleriia_kone_prepuskat_v_plamucite_v_chest_na/", "text": "Всяка година в навечерието на деня на Свети Антоний, покровител на животните в Испания, се провежда фестивалът \"Луминариас\". Той се провежда село Сан Бартоломе де Пинарес, северозападно от Мадрид, а обичаят повелява хората да прескачат голям огън с конете си.", "date": "2019.01.17", "title": "Фотогалерия: Коне прескачат огнени пламъци в чест на покровителя си"}
{"url": "https://www.dnevnik.bg/sport/2019/01/17/3376174_motocikletistite_si_osiguriha_zrelishtna_nadprevara_v/", "text": "Тоби Прайс и Пабло Кинтания си осигуриха здрава надпревара в последния етап на \"Дакар\" при мотоциклетистите. В деветия състезателен ден австралиецът се озова с преднина от 1:02 минути пред основния си съперник за първото място. Третият Матиас Валкнер от Австрия също е много близо, като е на 6:35 мин от водача. Деветият етап завърши с изненадващ победител - французинът Мишел Медж, който измина разстоянието за 3.46:38 часа. Втори стана Даниел Носилия, а в тройката влезе Кинтания, докато Прайс завърши пети. При автомобилите Насер ал Атия продължи уверено към титлата. Пилотът на \"Тойота\" спечели трета етапна победа в ден, в който Стефан Петерханзел приключи участието си заради проблем на навигатора му, а Себастиен Льоб и Сирил Депре имаха огромни проблеми. Ал Атия вече има повече от 50 минути преднина.", "date": "2019.01.17", "title": "Мотоциклетистите си осигуриха зрелищна надпревара в последния етап на \"Дакар\""}
{"url": "https://www.dnevnik.bg/tehnologii/2019/01/17/3376215_chez_predupredi_za_razprostraniavane_na_virus_maskiran/", "text": "ЧЕЗ Електро България\" АД уведомява своите клиенти, че днес е установен опит от страна на външни лица да заблуждават клиенти на дружеството с имейли, наподобяващи тези, които потребителите получават за електронна фактура. Фалшивият имейл изглежда почти идентично на съобщенията, изпращани от компанията, но съдържа прикачен файл с наименование на кирилица и разширение .7z, който представлява вирус, съобщиха от електроразпределителното дружество. Съветът е клиентите да не кликват върху линка \"тук\", да не отварят прикачения файл и веднага да изтрият съобщението. Електронните фактури на \"ЧЕЗ Електро България\" се изпращат само в .pdf формат, се казва още в съобщението. Посочва се още, че достъпът до електронния архив с фактури на сайта на дружеството  www.cez.bg  е напълно защитен и функционира нормално, като от него могат да бъдат изтеглени електронните фактури. Екипът по киберсигурност на дружеството установи източника на атаката и предприе мерки за блокирането му. \"ЧЕЗ Електро България\" АД уверява своите клиенти, че техни лични данни не са били достъпвани или копирани от сървърите на дружеството от трети страни, завършва мейлът.", "date": "2019.01.17", "title": "ЧЕЗ предупреди за разпространяване на вирус, маскиран като сметка за ток"}
{"url": "https://www.dnevnik.bg/intervju/2019/01/17/3376101_aleksei_pamporov_parite_za_romska_integraciia_se/", "text": "- Защото държавата действа постфактум, а политиките са такива, че решаваме проблеми на база предразсъдъци и винаги със закъснение - има конфликт и трябва да го тушираме. Големият проблем с ромската интеграция е, че в държавната администрация, сред експертите, има страшно много предразсъдъци към ромите и много структури, проекти и програми се създават на основата на митове и стереотипи. Първата сериозна грешка е, че когато се говори за роми, всички мислят за хомогенна, за етническа общност. А става дума за т.нар. джобове на бедност, за сегрегирани зони с концентрация на бедност, в които живеят не само роми. Всъщност натоварваме бедността с расова стигма. Така се стига до неработещите политики за интеграция, които са мислени етнически. Това е коренът на провала на ромските политики. А подходът трябва да е към социалните и икономическите измерения. За да имаме ефективна първична превенция на проблемите, трябва да имаме добри национални програми не за ромите, а срещу бедността, срещу отпадането от училище, за включване в пазара на труда и т.н. И тези политики да са общи, национални – защото много хора в селата, в малките градове живеят при същите мизерни условия. Там, където действително има проблемни зони, за тях трябва да има конкретни отделни политики. Но не трябва да се работи на ангро. Националната политика трябва да е така направена, че да позволява гъвкавост на местно ниво. Не може планът за \"Столипиново\" в Пловдив, да речем, да работи във Войводиново например или в квартал \"Надежда\" в Сливен. Това означава, че когато на национално ниво се приема, че децата трябва да са в училище, на местно ниво трябва да се направи преглед къде отпадат децата, по какви причини. Трябва да се оценят нуждите, какво липсва: някъде липсва транспорт, другаде няма достатъчно места в училищата и детските градини, на трето място може да има многомерна бедност и децата да нямат пари за дрехи и обувки, за закуска или за най-елементарни пособия за училище, на четвърто място – може родителите да се в чужбина. - Не, напълно липсва. Държавата не знае къде и какво трябва да се прави. А трябва първо да се види колко са общо махалите, колко са проблемните, в колко от кварталите няма проблеми с ромите. Въпросът е да отидеш и да питаш тези хора от какво имат нужда, какво искат, какво могат и какво знаят. Някъде наистина се появяват проблеми, но те са лесно преодолими с елементарни административни решения. Такива са например някои малки махали, където периодично избухва напрежение - Катуница, Войводиново, Гърмен. Ако се направи преглед, ще се види, че проблемите, предизвикващи напрежението, са лесно решими. Стига обаче държавата да ги разпознае и да иска да ги реши. Защото малката община има малък експертен капацитет и малък бюджет, т.е. не може да очакваме да се справя сама. От друга страна, има обособени райони с многомерни причини за бедност и голяма сегрегация. Това са 5-6-10 квартала из страната. Нужно е да се направи т.нар. социално картографиране. При това от сериозни организации, от консорциуми с капацитет. Преди няколко години имаше опит да се направи подобно нещо, но тогава поръчката беше спечелена от организация, изградена на принципа \"Аз, куфарчето и печатът\". Логично тя даде най-ниската цена, но пък нямаше капацитет да изпълни работата. Ето, мониторинговата система трябваше да е готова преди 4 години. Още я няма. - Това са формално произведени бюрократични документи, които са, грубо казано, копи-пейст един от друг. И са една от най-големите глупости. Те обещават на едро: \"Ще обучим 1000 души\", например. Но защо 1000, защо не 500 или 1200, няма яснота. Имаме числа, които някой е решил, че звучат хубаво. Ето пример с проект за десегрегация на ромски ученици. Той е за 10 ученици. Защо точно 10 - защото толкова побирал бусът на неправителствената организация, а и някой в централната администрация е решил, че ще е така – ще обхване 10 ученици. Изкарват ги от училището, карат ги в друго по-голямо училище да се приобщават. За тези 10 деца добре, а останалите 30 - 50 - 100? Какво става с тях? Десегрегационните проекти в България се провалиха по тази причина, защото взимаха много малка част от учениците. А останалите затънаха още повече, защото всъщност бяха взимани само най-добрите ученици, за да се покаже, че и ромите могат. Така нивото в училищата, от които взеха най-добрите ученици, рязко падна. Още примери – в една махала с 2000 души дадоха пари 100 жени да се обучат за фризьорки. И след това се изненадаха, че няма реализация. Е как ще се намери работа на 100 фризьорки при 2000 души махала и град общо от около 5000. Ама някой в някоя централна администрация е заложил проект и екшън план, отпускат парите. И чакат въздействие. Често пъти парите изобщо не стигат до ромите. Да речем, обучение за трудова заетост на ромите. Кого обучават – служители в бюрата по труда. И казват, че са направили проект за 200 хиляди лева за интеграция, пък ромите не се интегрирали. Чакайте, вие сте обучавали хора в бюрата по труда, какво е стигнало до ромите всъщност? Мит е, че се изливат милиони за интеграция и те потъват. Няма ефект от отпуснатите средства, защото са хем малко, а и са нецелево отпуснати, давани са, защото някой някъде в администрацията е решил нещо. Когато за интеграция се даде 1 милион за година, а реално се дава доста по-малко, и тези пари са предназначени за 100 махали в 50 - 80 населени места, как очаквате да има въздействие? Секретариатът на националния съвет по етнически и интеграционни въпроси е решил, че ще направи нещо някъде, например с незаконните къщи. И пита местната администрация колко пари ще й трябват. Оттам на око отговарят – 20 - 30 - 50 хиляди. Без никакъв анализ и изследване. Тези пари се отпускат отново на око. Няма как подобен подход да е работещ. Мнозина казват, че декадата на ромското включване се провали. Това не е вярно, тя беше много добър инструмент да започне да се говори за проблемите и за необходимостта да бъдат решени. Но и тук се видя основният проблем на всички подобни планове – тя имаше заложени сбъркани индикатори. За 10 години никой не може да постигне предварително очакваните ефекти – че ще се решат здравните проблеми, че всички ще са със законни жилища. Как да стане това? Трябва да се работи стъпка по стъпка с ясен план каква промяна искаме да постигнем, оценка за колко време и конкретно как ще стане това. - Този национален съвет по етническите и интеграционни въпроси е пълен пунт. Още 2013 г. свестните организации излязоха от него. Другите се осъзнаха, че не работи, преди 2-3 години. Той не работи, вътре няма диалог, налагат се силово политики. Налагат се предразсъдъците, че \"така е било и така ще си бъде\" и че \"ромите не искат да се интегрират\". Как ще правиш политики за интеграция с убеждението, че ромите не искат да се интегрират? И всичката вина традиционно се хвърля на ромите. Дете не било записано в училище, защото системата не го знаела, нямало ЕГН, тъй като и майка му нямала. Кой е виновен, че бебето излиза от болницата без ЕГН? Децата ли са виновни, че не са записани в училище? Те, които никога не са били потърсени от държавата, ли са виновни, че не знаят български и че не са обхванати от образователната система. Те ли носят вина, че открито не ги искат никъде в детските градини? Има огромна сегрегация и дискриминация на предучилищно и училищно ниво и се правим, че не я забелязваме. Системата на образование е изключително отхвърляща ромските деца, не ги иска. Приобщаващите стратегии са на хартия и са направени по безобразен начин. После се появяват искания да се лишат тези хора от основни права, като например да гласуват, тъй като са неграмотни. Ромите биват обвинявани, че си продават и гласовете, а кой ги купува, питам? Всъщност е удобно ромите да са в това състояние. Така те са лесната изкупителна жертва, а и така по-лесно ги контролираш, злоупотребяваш с тях. Не вярвам в конспирациите, че това е целенасочено и пресметнато действие, за жалост става дума за некомпетентност и етнически предразсъдъци. След като е постигната интеграция в гетото в Барселона и то изглежда по-хубаво от квартал \"Изток\" в София и няма сегрегация и дискриминация, значи е възможно. Въпросът е да се излезе извън споровете и пазарлъците кой ще е шеф на комисия, директор на секретариат, кой ще оглавява съвета и т.н. Секретариатът към съвета по интеграция са четирима. Не мога да ги обвиня, не са лоши хора, опитват се да вършат нещо, но с капацитета, бюджета и правомощията си нямат какво да направят. Сега този съвет се оглавява от Томислав Дончев, който дори сподели думите на съпругата си, че политиката за ромите трябва да заложи повече на тоягата, защото морковите са свършили. Вижте първо раздали ли сте достатъчно моркови, има ли изобщо! Ако трябва да иронизираме – проблемът е, че раздавате моркови, а не учите ромите как да ги садят сами. Ако ги научите, няма да има нужда от тоягата. - Религията - заради създаване на мрежи за солидарност и подкрепа, изиграва добра роля и не позволява на хората да се маргинализират трайно. Всъщност религията е ключов въпрос, който е в основата на най-голямата разнородност в ромската общност. Но традиционните деноминации най-общо отсъстват. До много късен етап, до след 1989 г., е било забранено роми да стават свещеници в православната църква и за това има изричен официален документ. Той е отменен много късно. Познавам няколко роми свещеници, но до много скоро това е било абсолютно невъзможно. Има роми алевити, не са сунити, но насила са вкарани под властта на сунитската общност. Така е и до ден днешен, като се смята, че за техните въпроси отговаря мюфтийството, а не би трябвало да е така. Затова имаме скрити алевитски ромски общности, скрити хетеродоксални практики в домашна среда. През последните години в махалите влезе и Гюлен, влязоха и салафити. Навлизането на евангелските църкви, което прави все по-голямо впечатление днес, всъщност започва още преди Освобождението, когато Методистката църква започва да работи в Северозападна България. И има ромски общности с българска идентичност – като цуцуманите например – които са били част от тази църква с много дълга традиция и въпреки опитите от различните режими да бъдат смачкани. Конгрешаните пък влизат в Южна България, както и в София. След промените започнаха да влизат и новите евангелски деноминации – петдесятници, адвентисти, баптисти – и това допълни и бездруго огромно разнообразие. Има дори по няколко църкви в отделните махали, които интегрират всяка по своя си начин. Но влиянието на тези евангелски църкви е изключително позитивно. Те забраняват употребата на алкохол и цигари - нещо, с което православието не успява да се справи. И действително се стига до промяна. Другото е протестантската етика – успехът в живота е признак за любовта ти към Бога. Тези хора си променят външния вид, започват да се грижат по-добре за себе си, да изглеждат по-добре. Съответно по-лесно си намират работа. Третият фактор е, че това са общности на подкрепа. Когато всички ги изоставят и нямат подкрепа отникъде, човек може да разчита на братята и сестрите си в църквата. Всеки ще събере по нещо и ще го подпомогне безвъзмездно. Създават се много ефективни общности. Още една позитивна промяна, водена от евангелските църкви, е забраната на ранните бракове и младежката раждаемост. Там се казва, че момиче не може да се ожени, без да има църковен брак, а това е невъзможно преди 18 години. Момичетата трябва и да са девствени преди сватбата си. И така се оказва, че религията има модернизиращ и интеграционен ефект в ромските общности. - Има много организации, които работят. Има и на принципа \"Аз, куфарчето и печатът\". Но в България има поне 10, даже може би 20 организации, които работят много целенасочено и ефективно с голям принос в конкретната местна общност. Има и постигащи реален ефект на национално ниво, но в конкретна сфера, като например \"Амалипе\" в сектора на образованието. Но е важно да се отбележи, че никой не може и не бива да очаква, че едни местни, локални неправителствени организации могат да постигнат генерална и цялостна промяна във всички махали в цялата страна. И тук ролята на държавата би трябвало да е да идентифицира работещите организации и да ги стимулира да работят съвместно. А не както напоследък се случва заради обществени поръчки и конкурси, заради поставянето им в излишно конкурентна среда, тези организации да започнат да се състезават помежду си.", "date": "2019.01.17", "title": "Алексей Пампоров: Парите за ромска интеграция се харчат на око и безцелно"}
{"url": "https://www.dnevnik.bg/sport/2019/01/17/3376220_stanimir_stoilov_se_razdeli_s_nacionalniia_otbor_na/", "text": "Станимир Стоилов вече не е треньор на националния отбор на Казахстан, съобщи sport.kz. Според информацията той е прекратил договора си с местната федерация по взаимно съгласие. Стоилов беше назначен на 3 март 2018 г., след като дълго време беше начело на \"Астана\". С националния отбор на Казахстан Стоилов записа девет мача, в които постигна три победи, три равенства и три загуби при голова разлика 15:11. Под ръководството на Стоилов Казахстан завърши на първо място в групата си в Лигата на нациите и се изкачи в по-горна урна. Стоилов постигна големи успехи начело на \"Астана\", като спечели четири поредни титли, една купа и една суперкупа. Треньорът вкара отбора в групите на Шампионската лига през 2015-2016 и Лига Европа 2016-2017. \"Казахстанската футболна федерация благодари на Станимир Стоилов и неговия щаб за работата, която свършиха. Те помогнаха много за развитието на футбола. Желаем му успехи в следващите предизвикателства в кариерата му, както и много победи в бъдеще\", гласи съобщение на федерация. В последните месеци Стоилов постоянно е свързван със завръщане в \"Левски\", където беше футболист и треньор. Специалистът няколко пъти  съветва собственика Спас Русев , но в крайна сметка бизнесменът отхвърли възможността Стоилов да застане начело на тима. Новината за раздялата на Стоилов идва в момент, когато се спекулира с бъдещето на треньора на \"Левски\" Славиша Стоянович. Той има договор с тима до лятото, но според информации в Сърбия и Латвия ще поеме националния отбор на балтийската република от месец март.", "date": "2019.01.17", "title": "Станимир Стоилов се раздели с националния отбор на Казахстан"}
{"url": "https://www.dnevnik.bg/detski_dnevnik/2019/01/17/3376221_dogodina_mejdusrochnata_vakanciia_moje_da_ne_bude_po/", "text": "Двата учебни срока през следващата учебна година може да не са равни, за да не се налага почивният ден между тях да е в средата на седмицата, обяви днес просветният министър Красимир Вълчев. Тази година междусрочната ваканция е на 5 февруари, вторник.  През тази учебна година неучебни дни ще има не само заради празниците, но и заради изборите за европейски депутати, които се очаква да бъдат на 26 май. Неучебни ще бъдат и 21 и 23 май заради матурите. Пролетната ваканция за учениците от първи до единадесети клас ще бъде от 30 март до 7 април.", "date": "2019.01.17", "title": "Догодина междусрочната ваканция може да не е в средата на седмицата"}
{"url": "https://www.dnevnik.bg/photos/snimka_na_denia/2019/01/17/3376208_snimka_na_denia_dostoina_za_sledvashtiia_film_cheljusti/", "text": "Най-голямата акула в света, наречена Deep Blue, беше заснета да плува в океана близо Хавайските острови.", "date": "2019.01.17", "title": "Снимка на деня: Достойна за следващия филм \"Челюсти\""}
{"url": "https://www.dnevnik.bg/sport/2019/01/17/3376181_chelsi_dogovori_iguain_pod_naem_do_kraia_na_sezona/", "text": "Нападателят на \"Милан\" Гонсало Игуаин ще доиграе сезона под наем в \"Челси\", съобщи \"Скай спортс\". Двата клуба вече са постигнали споразумение и се очаква скоро да обявят сделката. Игуаин е собственост на \"Ювентус\", но през лятото беше преотстъпен на \"Милан\" за един сезон срещу наем от 18 милиона евро. В договора между двата италиански клуба беше заложена клауза за откупуване на стойност 36 милиона евро. \"Челси\" ще плати остатъка от наема за този сезон, а през лятото ще може да удължи периода на преотстъпване с 12 месеца, пише още \"Скай спортс\". Английският клуб иска на всяка цена да привлече централен нападател през януари. Сините имат сериозни проблеми на този пост. Алваро Мората, който беше купен от \"Реал\" (Мадрид) през лятото на 2017 г. за 60 милиона паунда, продължава да разочарова с представянето си. През този сезон испанецът има девет гола в 24 мача във всички турнири, като често прави шокиращи пропуски. Другият централен нападател в тима - Оливие Жиру, рядко получава шанс за изява от Маурицио Сари, който в последните седмици използва Еден Азар на върха на атаката. В същото време Игуаин изживява трудни времена след трансфера си в \"Милан\". Аржентинският нападател има само осем попадения в 22 срещи през сезона. Той остана резерва в двубоя срещу \"Ювентус\" (0:1) за Суперкупата на Италия в сряда. През уикенда треньорът на \"Милан\" Дженаро Гатузо намекна за раздяла с Игуаин. \"Когато един играч си науми нещо, много трудно можеш да го убедиш в противното\", каза бившият полузащитник. Той все пак добави, че все още няма нищо сигурно. \"Той все още не ми е казал, че иска да напусне. Все още чакам. Знаете какво имам предвид\", завърши Гатузо. Игуаин игра под ръководството на Маурицио Сари в \"Наполи\" през сезон 2015-2016. Това беше най-силната година в кариерата на аржентинския нападател, който вкара 38 гола в 42 мача във всички турнири.", "date": "2019.01.17", "title": "\"Челси\" договори Игуаин под наем до края на сезона"}
{"url": "https://www.dnevnik.bg/sviat/2019/01/17/3376276_ruskite_deputati_otkazvat_da_izpratiat_parlamentarna/", "text": "Държавната дума заяви днес, че \"не вижда основания\" руската делегация да се върне този месец в Парламентарната асамблея на Съвета на Европа (ПАСЕ). Парламентът предложи на правителството да не подновява тази година и плащането на вноски в бюджета на Съвета на Европа. Решението бе взето единодушно, съобщи ТАСС. \"Вземайки това решение, действаме в интерес на нашите граждани и на руската държава\", се подчертава в изявлението \"За ситуацията около руското участие в ПАСЕ\". След анексирането на Крим от Москва през 2014 г. ПАСЕ, в която влизат над 300 представители на 47 страни, санкционира Русия, като лиши нейните парламентаристи от право на глас. В отговор Москва спря да изпраща свои делегати в ПАСЕ, а от 2017 г. не плаща и годишната си вноска от 33 млн. евро в бюджета на съвета. Държавната дума обвини днес ПАСЕ, че с тези  санкции  грубо е нарушила правата на Русия като членка на Съвета на Европа. \"Проточилата се антируска кампания фактически замрази взаимодействието на Русия със Съвета на Европа по парламентарна линия, а самата асамблея, нарушила основите на парламентаризма, се озова в дълбока системна криза\", твърдят руските депутати. Над половината съдии от Европейския съд по правата на човека например \"са избрани от ПАСЕ без участието на руски представители, което поставя под въпрос легитимността на решенията на ЕСПЧ спрямо Русия\", посочва Държавната дума. Подобна е и ситуацията с други институции на Съвета на Европа. /БТА", "date": "2019.01.17", "title": "Руските депутати отказват да изпратят парламентарна делегация в Съвета на Европа"}
{"url": "https://www.dnevnik.bg/sport/2019/01/17/3376246_fotogaleriia_bulgarski_vulneniia_ot_melburn_s_grigor/", "text": "Григор Димитров започна уверено на Australian Open, а това донесе радост за почитателите му в Мелбърн. В добро настроение той им отдели внимание и раздаде автографи", "date": "2019.01.17", "title": "Фотогалерия: Български вълнения от Мелбърн с Григор Димитров"}
{"url": "https://www.dnevnik.bg/biznes/2019/01/17/3376302_sofiia_i_skopie_planirat_obsht_granichen_kontrol_po/", "text": "България и Македония ще работят за опростяване на пропускателния режим и общ контрол на граничните пунктове. За това се разбраха в Скопие вицепремиерът Томислав Дончев и македонският му колега Кочо Ангюшев, съобщи правителствената пресслужба. Дончев днес е в Скопие на чело на българска делегация, включваща представители на изпълнителната власт, кметове на гранични общини и бизнесмени.  Общ приоритет за двете държави е изграждането на транспортен коридор №8 и железопътната линия по направлението Скопие – София, като България ще направи всичко необходимо да бъде ускорено завършването, заяви вицепремиерът Дончев. По програмата ИСПА II на Македония бяха предоставени 108.9 млн. евро за периода 2014-2020, за изграждане на транспортна инфраструктура. От 2015 г. България изпълнява проект, финансиран от европрограмата \"Транспрот и транспортан инфраструктура\" на стойност 31.3 млн. лв. за модернизация на трасето София - Перник - Радомир - Гюешево - границата\". Трасето е с обща дължина 139 км като от Гюешево до границата няма железен път. Срокът на изпълнение е 2020 г. Заместник министър-председателят Кочо Ангюшев подчерта, че Македония има интерес към засилване на сътрудничеството с България и в сектор енергетика, добавя правителствената пресслужба.  Вицепремиерите Дончев и Ангюшев се обединиха около необходимостта от преглед и облекчаване на всички правила и административни режими, които са в тежест за инвестициите и търговията между двете страни. Представители на над 50 български компании в сферата на минно-добивната индустрия, строителството, транспортната инфраструктура и логистиката, земеделието и хранителните продукти, биохраните и туризма са днес в Скопие за участие в бизнес форум, на който се очаква да установят контакти с македонски партньори. Зам.-министърът на икономиката Александър Манолев откри търговско представителство на България в македонската столица. За последните 10 г. българският бизнес е инвестирал над 800 млн. евро в македонската икономика, съобщи той, цитиран от пресцентъра на българското ведомство.", "date": "2019.01.17", "title": "София и Скопие планират общ граничен контрол"}
{"url": "https://www.dnevnik.bg/sport/2019/01/17/3376301_serena_uiliams_dade_samo_chetiri_geima_na_bushar/", "text": "Носителката на 23 индивидуални титли от Големия шлем Серена Уилямс спечели с лекота и втория си мач на Australian Open. 37-годишната американка имаше нужда от 70 минути, за да се справи със съпротивата на Южени Бушар. Уилямс спечели с 6:2, 6:2 и записа трета победа от три мача с 24-годишната канадка. Седемкратната шампионка в Мелбърн се класира за третия кръг, където ще срещне украинката Даяна Ястремска. Победителката от мача между Серена Уилямс и Ястремска ще играе в осминафиналите със световната №1 Симона Халеп или Винъс Уилямс, които  по-рано преодоляха втория кръг след трисетови победи . Мачът между Серена Уилямс и Бушар премина през осем пробива и само осем гейма, спечелени от сервиращите. Канадката имаше огромни проблеми на начален удар. Тя беше изправена пред точки за пробив във всяко от подаванията си и спечели едва две от тях. Уилямс стартира ударно с два пробива и аванс от 3:0. Бушар на свой ред проби и намали до 1:3. Серията от пробиви обаче продължи с пълна сила, за да се стигне до 5:2 в полза на американката. Сервирайки за спечелването на сета, Уилямс най-после изигра стабилен сервис гейм и сложи край на първата част. Седемкратната шампионка продължи да доминира. Още в първия гейм на втория сет тя имаше три шанса за пробив. Бушар обаче показа желание за борба и успя да измъкне подаването си. Канадката спаси още една точка за пробив в третия гейм и поведе с 2:1. Това обаче се оказа всичко, което тя успя да направи в този мач. Уилямс завърши с 20 печеливши удара и 17 непредизвикани грешки, а Бушар направи два пъти по-малко уинъри и допусна една грешка повече. Американката постигна девета поредна победа в Australian Open и 22-ра в последните си 23 мача в Мелбърн. Тя вече има 333 победи в 378 мача в турнирите от Големия шлем. Мачовете в третия кръг  Симона Халеп - Винъс Уилямс Дария Ястремска - Серена Уилямс Тимеа Бачински - Джоана Конта/Гарбине Мугуруса Камила Джорджи - Каролина Плишкова Наоми Осака - Су Уей Хсиех Цян Уан - Анастасия Севастова Елиз Мертенс - Мадисън Кийс Шуей Джън - Елина Свитолина Петра Квитова - Белинда Бенчич Аманда Анисимова - Арина Сабаленка Ашли Барти - Мария Сакари Мария Шарапова - Каролин Вознячки Слоун Стивънс - Петра Матрич Аляксандра Саснович - Анастасия Павлюченкова Даниел Колинс - Каролин Гарсия Кимбърли Биръл - Анжелик Кербер", "date": "2019.01.17", "title": "Серена Уилямс даде само четири гейма на Бушар"}
{"url": "https://www.dnevnik.bg/politika/2019/01/17/3376315_obedineni_patrioti_oshte_sa_razedineni_za_obshto/", "text": "Нямаме финално решение дали ще се явяваме заедно на евроизборите в коалицията \"Обединени патриоти\". Все още преговаряме. Това каза в парламента Валери Симеонов, който е лидер на НФСБ и съпредседател на \"Обединени патриоти\". Коментарът му дойде след вчерашния коалиционен съвет. Въпросът за общо явяване на \"патриотичната\" коалиция е обсъждан само между НФСБ и ВМРО, тъй като лидерът на третия коалиционен партньор \"Атака\" Волен Сидеров не се е явил на съвета за пореден път. От ВМРО все още смятат, че е възможно общо явяване с НФСБ, тъй като Симеонов поне не е изразил несъгласие. Засега изглежда, че \"Атака\" няма да се яви заедно с другите две \"патриотични\" партии. Попитан с какви предложения НФСБ влиза в преговорите за евроизборите, Симеонов обясни, че предлага \"национално отговорни\" и \"благородни\" идеи. Симеонов вчера се обяви срещу даването на мандат на правителството за преговори със САЩ за купуване на нови изтребители Ф-16. Коалиционният партньор в малката коалиция - ВМРО, както и ГЕРБ, гласуваха \"за\". Бившият вицепремиер припомни, че това не първият случай, при който от малката коалиция имат различни позиции. \"Работим вече 3, 5, близо 4 години с ВМРО. Знаете, че по различни позиции не сме били на едно мнение, но това не означава, че идва краят на коалицията. Няма някаква медийна драма, която очаквате всички\", допълни още Симеонов. Преди месец евродепутатът Николай Бареков обяви нов политически проект, който ще се казва \"Обединени консерватори\" и в него са поканени всички \"желаещи да градят едно ново начало на България и на българския консерватизъм\". От настоящата коалиция \"Обединени патриоти\" добре дошла в новата формация е единствено партия \"Атака\", каза тогава Бареков. В края на ноември  Бареков и лидерът на \"Атака\" Волен Сидеров обявиха , че имат идея за създаване на голям Консервативен алианс в България за предстоящите европейски избори.", "date": "2019.01.17", "title": "\"Обединени патриоти\" още са разединени за общо явяване на европейските избори"}
{"url": "https://www.dnevnik.bg/sviat/2019/01/17/3376314_sasht_shte_se_ottegliat_ot_dogovora_za_raketite_sus/", "text": "Вашингтон ще отмени задълженията си по  договора за ликвидиране на ракетите със среден обсег  през февруари. Това обясни пред репортери зам.-секретарят по контрол на въоръжаването Андреа Томпсън, която е служител в Държавния департамент. В последните дни тя се срещна с руският зам.-външен министър  Сергей Рябков , за да коментират Договора за ликвидиране на ракетите със среден обсег на действие от 1987 г. и нови оръжия, за които САЩ се съмняват, че го нарушават. (Какви са те,  четете тук. ) По думите ѝ обаче Русия не е представила доказателства, които могат да бъдат потвърдени от друг освен от самата държава, и това не удовлетворява Вашингтон. \"Повдигали сме въпроса за това, че руснаците не го спазват (договора, бел. ред), повече от 30 пъти. Разочароващо е, но не и изненадващо, че не постигнахме напредък, каза Томпсън. \"Те са в нарушение на договора вече повече от пет години. Сега предприемаме действия това да се промени.\" \"Топката е в полето на Русия, допълни тя. Ако не започнат да действат съобразно договора до 2 февруари, ние ще отменим ангажиментите си по него. След това те ще имат още шест месеца да спазят задълженията си.\" Това означава, че САЩ ще имат право да проучват и развиват системи, които преди не им бяха разрешени според този договор, обясни Томпсън. Договорът, дело на Роналд Рейгън и Михаил Горбачов, намали възможностите за бърз ядрен удар на двете водещи сили в света, припомня агенция \"Ройтерс\". Той забрани ракетите с обсег между 500 и 5500 км.", "date": "2019.01.17", "title": "САЩ ще се оттеглят от договора за ракетите със среден обсег през февруари"}
{"url": "https://www.dnevnik.bg/kultura/2019/01/17/3376267_bulgariia_shte_uchastva_vuv_venecianskoto_bienale_s/", "text": "Победител в конкурса на Министерството на културата за българско участие в 58-ото издание на Международната изложба за изкуство - Венецианско биенале, е инсталацията \"Как живеем\" с куратор Вера Млечевска и автори  Рада Букова и Лазар Лютаков. Това беше съобщено днес на пресконференция в Националната художествена галерия, а вчера в сайта на Министерството на културата  беше публикувана информация за журито и за конкурса .  В конкурса на Министерството на културата са взели участие 24 проекта, а от тях на финала са останали 3. Едно от основните качества, с които е изпъкнала инсталацията \"Как живеем\", е съобразяването със спецификите на изложбеното пространство във Венеция. На пресконференцията Вера Млечевска каза, че проектът влиза в диалог с това, което е Венеция. Тя обясни, че едно заглавие не може да изчерпа целия проект, който се занимава не само с въпроса как живеем, а и с това как сме живели преди. Според нея работата е много концептуална и е свързана със специфичното пространство и неговите възможности. Млечевска допълни, че инсталацията не се отнася единствено за България, а има по-широк контекст. На пресконференцията художникът и професор в Националната художествена академия Станислав Памукчиев призова всичките 24 проекта да бъдат публикувани на сайта на Министерството на културата, за да се види по какъв начин различните автори мислят съвременното изкуство, но представител на министерството му отговори, че въпросът с авторските права е сложен и това е трудно за осъществяване. Всички проекти ще могат да бъдат видени на 23 януари от 11.00 до 13.00 и от 14.00 до 16.00 часа в галерия \"Средец\" на бул. \"Александър Стамболийски\" №17.  Така България ще присъства на Венецианското биенале за пръв път от 2011 г., когато национално участие на страната стана повод за скандал заради неясната процедура на избор на участниците в него. Тогава в сайта на събитието се появи информация, че България ще бъде представена от художниците Павел Койчев, Греди Асса, Хубен Черкелов и куратора Джордж Лукас, без да е ясно как, кога, от кого и по каква процедура е бил избран този куратор. В състава на журито, избрало печелившия проект, влизат проф. д-р Галина Лардева, декан на факултет \"Изобразителни изкуства\" в Академията за музикално, танцово и изобразително изкуство – Пловдив, д-р Мария Василева, изкуствовед, проф. д-р Орлин Дворянов, преподавател в СУ \"Св. Климент Охридски\", проф. д-р Чавдар Попов, преподавател в Националната художествена академия, д-р Кирил Василев, културолог, преподавател в СУ \"Св. Климент Охридски\", и Лора Атанасова, главен експерт в дирекция \"Културно наследство, музеи и изобразителни изкуства\" в Министерството на културата.", "date": "2019.01.17", "title": "България ще участва във Венецианското биенале с инсталацията \"Как живеем\""}
{"url": "https://www.dnevnik.bg/sviat/2019/01/17/3376352_rusiia_otnovo_popita_bi_bi_si_chiia_sobstvenost_e/", "text": "Руският телекомуникационен регулатор \"Роскомнадзор\" съобщи, че е изпратил на британския радио- и телевизионен обществен оператор Би Би Си искане да предостави документи, които да изясняват собствеността му, предаде \"Интерфакс\". Данните, предоставени от медията, не са били достатъчно \"изчерпателни\", смята регулаторът според агенцията. Миналата седмица \"Роскомнадзор\" обяви, че  проверява  за случаи на \"терористична пропаганда\", след като преди месец започна проверка на Би Би Си (включително онлайн изданието му). В съобщението се уточняваше, че проверката е \"свързана с решенията на британския регулатор \"Офком\" за нарушения на правилата на излъчване\" от страна на канала RT (допреди няколко години познат под името Russia Today). Сведенията, които търси \"Роскомнадзор\" в момента, трябва да помогнат да се отговори и на въпроса дали Би Би Си спазва закона, ограничаващ участието на чуждестранен капитал в руски медии. \"На 16 януари \"Бритиш телевижън\" (компанията, разпространяваща в Русия сигнала на BBC World News - бел. ред.) е предоставила исканите от нас по-рано документи. Но предоставената информация не е изчерпателна... Затова днес на адреса на компанията е отправено второ искане за предоставяне на всички необходими сведения, потвърждаващи спазването на нормите на закона за ограничаване на чуждестранния контрол на разпространяваните в Русия (медии)\", обяснява регулаторът. По същото време \"Ройтерс\" съобщи, че руската RT планира да оспори решение на \"Офком\" за отразяването на случая с отравянето на бившия руски разузнавач Сергей Скрипал. RT се обръща към съда, защото не е съгласна с изводите на \"Офком\", че от 10 прегледани програми 7 нарушават стандартите за балансирано отразяване. Възможните санкции, които британският регулатор би могъл да приеме, варират от глоба до прекратяване на лиценза.", "date": "2019.01.17", "title": "Русия отново попита Би Би Си чия собственост е"}
{"url": "https://www.dnevnik.bg/sviat/2019/01/17/3376387_franciia_zadeistva_plana_si_za_brekzit_bez_sdelka/", "text": "Премиерът на Франция Едуар Филип съобщи днес, че кабинетът задейства план, чрез който страната да се подготви за  \"Брекзит без споразумение\"  - вариант, който изглежда \"все по-малко невероятен\". Френското правителство е предвидило \"законодателни и юридически мерки, чрез които да се избегне прекъсването на права и ефективно защитаване на правата на нашите сънародници и на нашите предприятия\", посочи министър-председателят след среща с членове на кабинета. Планът предвижда по-специално 50 милиона евро инвестиции за подпомагане на френските летища и пристанища за справяне с последиците от евентуален  твърд Брекзит,  отбелязва агенция \"Ройтерс\". \"Правителството носи отговорност страната ни да е готова, интересите на гражданите ни да бъдат опазени и защитени\", заяви министър-председателят на Франция. След като планът бе одобрен вчера от Националното събрание, днес предстои окончателно да бъде приет и от Сената. Въз основа на закона, който ще бъде подписан тази седмица от президента, ще бъдат разработени \"пет наредби, които ще бъдат представени идната сряда на правителството и публикувани през следващите три седмици\", уточни Филип. Тези пет наредби ще осигурят юридическа рамка, за да може Франция да реагира на евентуален Брекзит без споразумение, добави премиерът. Става дума по-специално да бъдат защитени интересите на французите, живеещи във Великобритания, да се гарантира определен статут на британските граждани във Франция и да се предвидят мерки за възстановяване на контрола върху стоките, превозвани през границите. Френските власти проучват и план за подпомагане на риболова - сектор, който може да се окаже твърде уязвим при Брекзит без споразумение. /БТА", "date": "2019.01.17", "title": "Франция задейства плана си за Брекзит без сделка"}
{"url": "https://www.dnevnik.bg/sport/2019/01/17/3376360_byo_vze_nova_pobeda_v_biatlona_anev_zapisa_nai-dobriia/", "text": "Йоханес Бьо продължи изключителното си представяне в Световната купа по биатлон с нова победа, а Красимир Анев постигна най-добрия български резултат от началото на сезона - 14-о място. Норвежецът спечели по впечатляващ начин спринта на 10 километра в германския зимен център Руполдинг. Той допусна една грешка в стрелбата, но със страхотно ски бягане стигна до първото място. Бьо финишира за 22:56.3 минути, а по-големият му брат Тарей Бьо остана втори с безгрешна стрелба и пасив от 7.9 секунди. Германецът Бенедикт Дол, който свали девет от десетте мишени, допълни почетната стълбичка с изоставане от 10.5 секунди. Дол единствен успя поне малко да се доближи до ски бягането на Йоханес Бьо. 25-годишният норвежец пробяга трасето за 20:52.6 минути, а 28-годишният германец - с 15.7 секунди по-бавно. Италианецът Лукас Хофер беше третият най-бърз днес, като беговото му време беше с 25 секунди по-слабо от това на победителя. Носителят на Големия кристален глобус за последните седем години Мартен Фуркад завърши четвърти. 30-годишният французин стреля безгрешно, но ски бягането му отново беше далеч от обичайното ниво. Фуркад финишира на 15.9 секунди от победителя и остава без подиум в Световната купа от 15 декември, когато спечели преследването в Хохфилцен. Той има едва три качвания на почетната стълбичка през този сезон. Българският биатлон най-накрая имаше поводи за радост, след като Красимир Анев се класира 14-и. Той не допусна грешка в стрелбата и завърши на 52.5 секунди от Йоханес Бьо. Това е най-доброто българско класиране от началото на сезона. Предишното отново беше на Анев - 22-ро място в спринта и преследването в Хохфилцен. Днешният старт е най-добрият за 31-годишния българин от 13-ата позиция в спринта в Контиолахти през март. Другите българи се представиха слабо днес. Димитър Герджиков допусна две грешки и завърши 54-и с пасив от 1:49.4 мин. Антон Синапов сбърка три пъти на стрелбището и се класира 73-и на 2:09.1 мин. от победителя. Европейският шампион в спринта от 2017 г. Владимир Илиев отново имаше доста проблеми, свали само шест от десетте мишени и изостана с 2:22.4 минути от Бьо, което му отреди 82-а позиция от 111 участници. Йоханес Бьо продължи да увеличава аванса си в генералното класиране, след като постигна осма победа от 11 състезания през сезона. Норвежецът има 602 точки и аванс от 150 точки пред руснака Александър Логинов, който завърши пети днес. Фуркад е трети с 385 точки. В битката за Малкия кристален глобус в спринта начело отново е Бьо. Той има 294 точки, Логинов е втори с 236, а Дол допълва челната тройка с 209. Фуркад, който неизменно печели трофея от 2012 г., е едва осми със 150 точки. Днес от 15.30 часа ще се проведе женският спринт в Руполдинг. В петък и събота са съответно мъжката и дамската щафета, а в неделя са вторите масови стартове за сезона.", "date": "2019.01.17", "title": "Бьо взе нова победа в биатлона, Анев записа най-добрия български резултат за сезона"}
{"url": "https://www.dnevnik.bg/sviat/2019/01/17/3376403_belgiia_globi_s_4_mln_evro_92-godishna_jena_krila/", "text": "Жена на 92 години, която е мамила белгийските данъчни власти с милиони евро в продължение на десетилетия, няма да отиде в затвора, но ще трябва да плати над 4 милиона евро глоби и данъци със задна дата, предаде агенция \"Ройтерс\". Прокуратурата определя жената като \"маниакална\" по въпроса за управлението на парите й. Тя бе помилвана от апелативния съд в Гент и няма да лежи шест месеца в затвора. Остава обаче условната присъда от 16 месеца затвор и глоба от 600 000 евро според вестник \"Лаатсте нивс\". Съдиите също така увеличиха сумата, която тя трябва да заплати, с около 50 процента до 3.7 милиона евро, като се отчитат измамите, които според прокуратурата са отпреди 40 години. Жената е укривала състоянието си в Панама и на други места. Престъпната схема е станала известна след изтичане на данни от швейцарска банка. 62-годишният син на жената също няма да лежи в затвора и получава условна присъда от 8 месеца. /БТА", "date": "2019.01.17", "title": "Белгия глоби с 4 млн. евро 92-годишна жена, крила данъци с десетилетия"}
{"url": "https://www.dnevnik.bg/sviat/2019/01/17/3376408_makedoniia_suobshti_na_gurciia_che_e_izpulnila_vsichki/", "text": "Македония изпрати на Гърция уведомление, че е въвела всички необходими промени в конституцията си, изисквани от Преспанския договор за името, предаде македонското издание МКД. Това бе последната стъпка, необходима от страна на Скопие според договора. Депутатите  приеха в петък нужните конституционни поправки , за да може името на страната да се промени на Северна Македония и да се въведат други изисквания, които да успокоят Гърция, че съседната страна не би могла да има териториални претенции към нея. В обяснението има и описание на значението на термините \"македонец\" и \"македонски\" и гаранция, че термините ще се използват, за да се обозначи гражданство, а не етническа принадлежност. Скопие се позовава на чл. 1 от договора, където пише, че \"националността на втората страна ще бъде македонци/граждани на Република Северна Македония\". Добавя се, че думата \"македонски\" ще се използва за езика, тъй като той е признат с това име от ООН на конгрес през 1977 г., при това състоял се в Гърция. Целта на Македония бе да приключи ангажимента но своя страна, но обяснението трябваше да предотврати и нови спорове в гръцкия парламент преди гласуването на договора. Агенция МИА предава, че гръцкият премиер Алексис Ципрас е информирал парламента в Атина преди вота на доверие,  през който премина с един глас мнозинство  късно снощи. Ципрас използва повода, за да се обърне към лидера на опозицията Кирякос Мицотакис и да го покани на \"телевизионен дебат\", на който да обясни какви аргументи има срещу Преспанския договор и за твърдението, че той нанася вреда на Гърция.", "date": "2019.01.17", "title": "Македония съобщи на Гърция, че е изпълнила всички изисквания от договора за името"}
{"url": "https://www.dnevnik.bg/bulgaria/2019/01/17/3376459_volia_sezira_prokuraturata_za_signal_za_reket_na/", "text": "Представители на \"Воля\" подадоха сигнал в прокуратурата за рекет срещу държавен служител от депутата на \"Обединени патриоти\" Александър Сиди (ВМРО), съобщава пресцентърът на партията. Случаят е от 2017 г., като в него е замесен директорът на басейнова дирекция \"Източнобеломорски район\" - Пловдив инж. Георги Семерджиев. По-рано през деня в парламента председателят на \"Воля\" Веселин Марешки повтори обвиненията и добави, че от Семерджиев са искани по 10 хил. лв. на месец. Александър Сиди каза от своя страна, че ще го съди за клевета. \"Когато спечеля делото, ще даря парите за изграждане на паметник на Тодор Александров в Пловдив\", каза той, цитиран от \"Нова телевизия\". По думите му, ако това стане, дори ще напише, че Марешки и Семерджиев са дарители на този паметник. \"Очевидно човекът има сериозни психиатрични проблеми. Единственото, което можех да направя, е да поискам от МВР информация дали някога срещу мен е пускан сигнал от лицето Георги Семерджиев. От МВР ми отговориха, че такова животно няма\", каза още Александър Сиди. В писмото до главния прокурор Сотир Цацаров партия \"Воля\" пита и дали прокуратурата се е самосезирала, и ако да, какви са резултатите от проверката на изказванията на бившия зам.-председател на ВМРО Костадин Костадинов, който публично обвини вицепремиера Красимир Каракачанов през октомври 2018 г., че е \"архитект на престъпна схема\", свързана с даването на българско гражданство.", "date": "2019.01.17", "title": "\"Воля\" сезира прокуратурата за рекет срещу държавен служител от депутат на ВМРО"}
{"url": "https://www.dnevnik.bg/zelen/2019/01/17/3376356_ekokoaliciiata_reshenieto_na_suda_za_pirin_pokaza/", "text": "Коалицията от неправителствени организации и граждански групи \"За да остане природа в България настоява премиерът Бойко Борисов да даде персонална оценка на работата на министъра на околната среда Нено Димов (представител на \"Атака\" в изпълнителната власт) след като вчера  Върховният административен съд обяви за незаконно  правителствено решение за Пирин, подготвено от ековедомството. Екокоалицията смята, че Димов и шефът Националната служба за защита на природата Мирослав Калугеров продължително време са заблуждавали правителството за законовата ситуация в националния парк, имат грешна представа за европейските директиви в областта на опазването на околната среда и са отговорни за това, че България единствена в ЕС е поставена от Европейската комисия в хоризонтална процедура заради общо неспазване на директивите за  Натура 2000. Петчленен състав на Върховния административен съд (ВАС) вчера  отмени окончателно промените в Плана за управление на Национален парк \"Пирин\" , приети от Министерския съвет в края на 2017 г. Решението на кабинета \"Борисов\", гласувано в последния работен ден на 2017 г., разширяваше възможностите за строежи в националния парк, обявен от ЮНЕСКО през 1974 г. за обект на световното наследство. То предизвика шестмесечни протести в София и други 50 града в България и чужбина. Одобрените промени бяха прокарани от тогавашния вицепремиер Валери Симеонов, лидер на НФСБ и съпредседател на коалицията \"Обединени патриоти\", която управлява заедно с ГЕРБ. Той си приписа заслугата, че е  убедил ЮНЕСКО  да подкрепи правителственото решение. Решението на ВАС е показателно, че са нужни повече професионалисти с високи познания да работят в екоминистерството, службата за защита на природата и районните екоинспекции и е нужна кардинална промяна на техните политики, включително по квалификацията на персонала, се казва в позицията на \"За да остане природа в България\" като отбелязва, че всички правни дирекции на министерства и на самото правителство са подкрепили решението, обявено впоследствие за незаконно от ВАС. Коалицията предупреждава, че същите грешки се повтарят и при публикувания за обществено обсъждане проект за  промени в Закона за биологичното разнообразие  под предтекста, че трябва да е съобразен с европейските директиви. \"Настояваме проектът да бъде оттеглен и сериозно преработен\", пишат екоактивистите. Природозащитниците настояват за среща с премиера Бойко Борисов, за да се види \"кой ще поеме персоналната политическа отговорност за тези нарушения на българското и европейското законодателство\" и да се обсъдят вариантите за устойчивото развитие на региона. Те повтарят искането си за оставката на Димов. Екокоалицията обявява своята готовност да работи с местните общности в Пиринско, \"които искат да развиват региона си и да печелят от това за благото на децата си, без да разрушават защитената му природа, част от българското, европейското и световно природно наследство\". Нейни представители очакват на среща с премиера да обсъдят това бъдещо сътрудничество.", "date": "2019.01.17", "title": "Екокоалицията: Решението на съда за Пирин показа некомпетентността на администрацията"}
{"url": "https://www.dnevnik.bg/sviat/2019/01/17/3376392_hitachi_otkaza_da_stroi_britanska_aec_zashtoto_e/", "text": "Компанията \"Хитачи\" обяви, че се отказва от строителството на струващата 20 млрд. паунда (22.61 млрд. евро)  нова ядрена централа  във Великобритания, защото разходите по проекта са се увеличили толкова, че той е изгубил смисъл като начинание на частния бизнес. Решението поставя под въпрос работните места на хиляди служители на западния бряг на страната. Освен това японската компания съобщава, че оттеглянето ще ѝ струва около 300 млрд. йени (2.43 млрд. евро) \"извънредни загуби\". Би Би си припомня, че японците преговаряха от миналия юни с британското правителство за финансирането на АЕЦ. Лондон обяви, че не са успели да се договорят, а от ядрената индустрия коментираха, че са разочаровани от този резултат. Централата трябва да заработи в средата на следващото десетилетие и да включва два реактора с минимален капацитет 2900 MW, срок за експлоатация от 60 години плюс хранилище за временно складиране на ядрени отпадъци, малко пристанище, административни, логистични и инфраструктурни обекти. Сега \"Хитачи\" обяснява, че спира и проект в Глостършир, но и че площадката в Северен Уелс остава \"най-добрата за ядрен обект във Великобритания\" и че \"започваме възможност да подновим строителството в бъдеще\". Теренът е собственост на японците и те са заявили, че нямат намерение да го продават. През ноември 2018 г. бяха замразени плановете за строителство на друга АЕЦ в Къмбрия, след като \"Тошиба\" обяви, че закрива поделението си NuGeneration, което стоеше зад проекта. До 2030 г. само една от британските АЕЦ ще продължи да генерира енергия - работещата от 1995 г. \"Сайзуел Би\". В момента страната има 15 реактора, даващи 21% от електроенергията. За тях към 2014 г. са работели около 15 000 души.", "date": "2019.01.17", "title": "\"Хитачи\" отказа да строи британска АЕЦ, защото е прекалено скъпо"}
{"url": "https://www.dnevnik.bg/sport/2019/01/17/3376322_prandi_za_jrebiia_na_voleibolistite_triabva_da_sme/", "text": "Селекционерът на мъжкия национален отбор по волейбол Силвано Пранди призова възпитаниците му да насочат усилия върху организацията на собствената си игра, вместо да отдават внимание на съперниците на европейското първенство. Според италианеца тимовете са с изравнени сили и жребият няма голямо значение. България попадна в трудна група  с Франция, Италия, Португалия, Гърция и Румъния. Надпреварата ще се проведе от 13 до 29 септември, като първите четири отбора ще продължат към елиминациите. \"За мен не съществува добър или лош жребий, защото всички отбори са с изравнени възможности. Мен ме устройва всеки съперник и не мисля, че е правилно да определяме дадена група като тежка или лека, защото в крайна сметка всички отбори са достатъчно силни. Така или иначе трявба да играеш добре, иначе се прибираш вкъщи\", каза Пранди.  За пръв път в историята турнирът ще се проведе в четири държави. Домакини на надпреварата са Франция, Белгия, Словения и Холандия. Промяна има и в участващите отбори, които са увеличени от 16 на 24.  \"Всички системи са добри, защото са еднакви за всички участници. Постоянно се променя по нещо, но досега не е измислена система, благодарение на която да спечелят всички. И при тази формула ще стигне до края този, който е играл най-добре и постоянно\". \"Трябва да се приспособим и да извлечем максимума. Не трябва да хабим излишна енергия и да оценяваме и критикуваме формулата, а да насочим усилията си да организираме добре нашия отбор и нашата игра\", каза още Пранди. Италианският специалист се завърна начело на тима  с поглед към игрите в Токио през 2020 г. Пранди замени на поста Пламен Константинов, чийто договор не беше подновен след световното първенство. ", "date": "2019.01.17", "title": "Пранди за жребия на волейболистите: Трябва да сме внимателни и да играем добре"}
{"url": "https://www.dnevnik.bg/sport/2019/01/17/3376441_muj_svurzvan_s_football_leaks_e_arestuvan_v_budapeshta/", "text": "Португалец е бил арестуван в Будапеща, като според публикации в медиите задържането му е свързано с извличането на тайни документи от футболни клубове, пише Би Би Си. Португалската полиция потвърди информацията за задържането на 30-годишния мъж, но без да посочва името му. Според медиите в иберийската страна мъжът се казва Руи Пинто. Твърденията са, че арестуваният е свързан с Football Leaks - сайтът, който разпространи тайни документи на водещи футболни клубове. Португалецът е основният заподозрян за хакването на електронната поща на няколко клуба в родината си - \"Порто\", \"Бенфика\" и \"Спортинг\" (Лисабон). Смята се, че в извлечените документи има информация за договорите на много играчи, както и за плановете на клубовете. Испанският спортен всекидневник \"Марка\" пише, че след получаване на документите адвокат на мъжа се е свързвал с клубовете и е искал пари, за да не се огласяват данните. Football Leaks направи серия разкрития, сред които най-значимите напоследък са свързани с  подготовката на големите европейски клубове да се отделят в своя Суперлига . Другата тема е свързана с твърденията, че настоящият президент на ФИФА  Джани Инфантино е закрилял ПСЖ и \"Манчестър сити\" при нарушения на финансовия феърплей в годините, когато беше генерален директор на УЕФА .", "date": "2019.01.17", "title": "Мъж, свързван с Football Leaks, е арестуван в Будапеща"}
{"url": "https://www.dnevnik.bg/biznes/2019/01/17/3376457_bulgartransgaz_registrira_drujestvo_gazov_hub_balkan/", "text": "Държавната компания \"Булгартрансгаз\" ЕАД регистрира дъщерно дружество \"Газов хъб Балкан\" ЕАД. Към момента 100% от акциите принадлежат на \"Булгартрансгаз\" ЕАД с възможност на по-късен етап до 49% да бъдат предоставени на други физически и юридически лица, се казва в съобщение на \"Булгартрансгаз\". Регистрацията на новата компания е следствие от промените в Енергийната стратегия на страната до 2020 г. одобрена от Народното събрание, и във връзка с осъществяването на идеята за изграждане на газоразпределителен център на територията на България. Компанията ще оперира платформи за търговия за нуждите на пазарите на природен газ в рамките на газов хъб \"Балкан, който да стане първия ликвиден физически и търговски газов хъб в региона на Югоизточна Европа. В изпълнение на своите цели, \"Газов хъб Балкан\" ЕАД ще изгради ликвидна газова борса на територията на България, със сегмент и за двустранна търговия, предлагайки съвременни продукти и финансови услуги, се казва в съобщението. Като първи етап от изграждането на борсата, \"Газов хъб Балкан\" ЕАД ще предостави на участниците на пазара на природен газ в България и региона възможност да използват търговска платформа с всички необходими функционалности, предвидени в европейските регламенти. Новоучредената компания ще има едностепенна форма на управление чрез Съвет на директорите с председател - изпълнителният директор на \"Булгартрансгаз\" ЕАД Владимир Малинов, и членове Захари Дечев и Кирил Равначки, който ще е изпълнителен член на Съвета на директорите. С изграждането на газоразпределителен център на територията на България ще се подобри енергийната сигурност, ще се осигури диверсификация на източниците и маршрутите за доставка на природен газ и ще се гарантират конкурентни цени за потребителите, се подчертава в прессъбщението.", "date": "2019.01.17", "title": "\"Булгартрансгаз\" регистрира дружество \"Газов хъб Балкан\""}
{"url": "https://www.dnevnik.bg/sviat/2019/01/17/3376447_es_shte_sankcionira_petrov_i_boshirov_za_atakata_s/", "text": "Посланиците на страните от Европейския съюз са договорили вчера санкции за четирима руски граждани, наричани в Брюксел сътрудници на известното със съкращението ГРУ руско военно разузнаване, и други заради химически атаки. Това съобщават американското  радио \"Свобода\"  и руските агенции  \"Новости\"  и ТАСС, като цитират неназовани европейски дипломати. Сред попадналите под санкциите са обвинените от Великобритания за атаката с вещество от групата \"Новичок\" срещу бившия руски разузнавач Сергей Скрипал. Двамата, представени  в първите часове след съобщаване  на имената им като \"Александър Петров\" и \"Руслан Боширов\" (и обявили се за туристи), според  руски и британски разследващи медии  работят за ГРУ, а са пътували под тези имена до Обединеното кралство, отбелязва \"Свобода\". Източниците на РИА \"Новости\" не споменават имена, но според тях двама са свързани със \"събитията в Солсбъри\". Още двама руски граждани, чиито имена не се споменават, са в списъка, в който попадат и петима сирийци - вероятно заради химическите атаки от последните години, за които Западът обвинява режима на президента Башар ал Асад. Мерките се налагат заради неотдавна приетия в ЕС механизъм за санкции при употреба на химически оръжия, одобрен миналата есен. Предвижда се с тях да могат да бъдат наказвани хора и организации, които според Брюксел са отговорни за разработването или използването на химически оръжия. На всички в този санкционен списък ще бъде забранено да влизат в ЕС, а активите им, ако има такива на територията на съюза, ще бъдат замразени. Очаква се санкциите да бъдат окончателно утвърдени от министрите на външните работи на съвета, за който те се събират на 21 януари. \"Петров\" и \"Боширов\"  вече са санкционирани от САЩ  от декември миналата година заедно с други имена, свързани с ГРУ или известната \"фабрика за тролове\", чиято дейност според разследващите в САЩ е опит за намеса в президентските избори от 2016 г.", "date": "2019.01.17", "title": "ЕС ще санкционира \"Петров\" и \"Боширов\" за атаката с \"Новичок\""}
{"url": "https://www.dnevnik.bg/zdrave/2019/01/17/3376495_iambol_e_porednata_oblast_s_gripna_epidemiia_karta/", "text": "Грипна епидемия е обявена в Ямбол от утре до 23 януари, съобщиха от общината. Решението е взето на заседанието днес на Регионалната комисия за борба с грип и остри респираторни заболявания. За седмицата 14 – 17 януари заболеваемостта е 323.85 на 10 000 души. Учебните заведения в Ямбол, както и в останалите общини в областта преустановяват дейността си за 6 дни, считано от 18 януари. Детските градини и ясли ще работят при засилени противоепидемични мерки. Най-голям брой заболели в регион Ямбол са регистрирани във възрастовата група от 0 до 4 години - 25 от общо 223 заболели или 714.29 заболеваемост на 10 000 население. Следва възрастовата група от 15 до 29 години - 38 заболели и заболевамост 391.75 на 10 000 население. От РЗИ - Ямбол, е указано да се проведат редица противоепидемични дейности - в лечебните заведения за болнична помощ да се спазват строго алгоритмите за действия при случаи на грип, да се прекратят свижданията в отделенията, задължително да се носят маски от персонала. Спират се и плановите операции, налага се строг контрол върху дезинфекцията и стерилизацията в отделенията и др. В лечебните заведения за извънболничната помощ се прекратява дейността на детските и женските консултации. Следващото заседание на комисията за борба с грип и остри респираторни заболявания е насрочено за 23 януари. До момента грипна епидемия е обявена в областите Бургас, Стара Загора, Перник, Пазарджик, Шумен и Силистра.", "date": "2019.01.17", "title": "Ямбол е поредната област с грипна епидемия (карта)"}
{"url": "https://www.dnevnik.bg/politika/2019/01/17/3376490_upravliavashtite_niama_da_se_suobraziat_s_priziva_na/", "text": "Въпреки  резолюцията на Европейския парламент, призоваваща всички страни  в ЕС да ратифицират Истанбулската конвенция, управляващите партии и най-голямата опозиционна партия - БСП, не смятат да променят позицията си, показа проучване на \"Дневник\". Евродепутатите на ГЕРБ са гласували \"за\" незаконодателната резолюция, тъй като тя представлява обща оценка на основните права в ЕС през 2017 г., но позицията на управляващата партия остава непроменена. Тя е, че след като Конституционният съд обяви, че конвенцията противоречи на основния закон, България няма как да подкрепи международния документ за предотвратяване и борба с насилието срещу жени и домашното насилие. От ръководството на парламентарната група на \"БСП за България\" коментираха пред \"Дневник\", че партията вече има позиция против ратификацията на Истанбулската конвенция. В събота пленумът на левицата реши за кандидати за евродепутати на БСП да се номинират такива хора, които ще защитават позиция против конвенцията. Според социалисти срещу насилието над жени може да се работи и чрез законодателни промени. \"От ВМРО настояваме България по никакъв начин да не ратифицира Истанбулската конвенция, така че европарламентът може да призовава за каквото си желае\", каза депутатът от \"Обединени патриоти\" Юлиан Ангелов. Той смята, че в края на мандата му европарламентът не трябва да дава насоки на държавите по какъв начин трябва да се развива Европа. \"България няма да подкрепи Истанбулската конвенция в мандата, в който ВМРО и \"Обединени патриоти\" са част от управлението на държавата\", заключи Ангелов.", "date": "2019.01.17", "title": "Призивът на европарламента не убеди управляващите, че трябва да ратифицират Истанбулската конвенция"}
{"url": "https://www.dnevnik.bg/sport/2019/01/17/3376507_bulgariia_shte_igrae_kontrola_s_irlandiia_prez/", "text": "Националният отбор по футбол обяви приятелски мач срещу Ирландия през септември, съобщи пресслужбата на Българския футболен съюз (БФС). Срещата ще се състои на 10 септември в Дъблин на стадион \"Авива\". Датата е свободна и за двата отбора, които тогава нямат срещи от европейските квалификации. Три дни по-рано България гостува на Англия в мач от  група А на квалификациите . Съставът на Петър Хубчев е в една група още с Чехия, Черна гора и Косово. Представителният тим има девет мача срещу Република Ирландия, като балансът в тях е три победи, четири равенства и две поражения с голова разлика 8:10. Последните срещи на България и Ирландия бяха преди десет години, когато бяха заедно в една група за квалификациите на световното първенство в Южна Африка. Мачовете в Дъблин и София завършиха 1:1. Квалификациите за Евро 2020 започват през март, като  в първия си двубой  на 22-ри България е домакин на Черна гора.", "date": "2019.01.17", "title": "България ще играе контрола с Ирландия през септември"}
{"url": "https://www.dnevnik.bg/zelen/2019/01/17/3376501_demokratichna_bulgariia_reshenieto_za_pirin_e_shamar/", "text": "Решението на Върховния административен съд по отмяна на скандалното решение на правителството \"Борисов 3\" за Пирин е звучен шамар за популизма и наглостта на правителството. Това е позицията на \"Демократична България\" по развитието на казуса, се съобщава на сайта им.  Окончателното решение по случая  стана известно вчера. \"Взетото \"на тъмно\" и между празниците решение за промяна на Плана за управление на Национален парк \"Пирин\" бе еманация на популизма и наглостта на изпълнителната власт, готова да раздава късове от природното богатство на България на анонимни ползватели на концесии, нарушавали многократно разпоредбите на законите в страната ни\", смята извънпарламентарното обединение, в което влизат ДСБ, \"Да, България\" и партия \"Зелените\". В текста се напомня, че правителственото решение е предизвикало най-многолюдните протести през 2018 г. \"Протести не срещу втора кабинка, а срещу покровителството от страна на властта върху беззаконията на концесионера\", отбелязва обединението. \"Оказа се, че компетентността на извънпарламентарната опозиция и природозащитното движение е далеч по-голяма от тази на правните отдели на изпълнителната власт. Освен отмяна на скандалния акт на правителството съдебното решение развенча няколко мита, натрапвани от години в България чрез контролирани от олигархията медии и политици\", допълва \"Демократична България\" и акцентира, че казусът не е бил за \"втора кабинка\", а за драстично разширение на ски зоната и свързаната с нея инфраструктура; че Законът за защитените територии не разрешава в национални паркове да се строят нови лифтове и ски писти, а единствено да се ремонтират и подменят съществуващите; според европейското и българското законодателство всяка промяна на планове за управление на защитени територии изисква спазване на процедурите по екологична оценка и оценка за въздействието на \"Натура 2000\". \"На това решение и последвалите коментари от страна на представители на управляващото мнозинство абсолютно задължителна е оставката на Нено Димов като министър на околната среда и водите, който в продължение на повече от година съзнателното заблуждаваше българското общество по казуса \"Пирин\", както и заради цялостната му работа като министър. В противен случай цялата отговорност за беззаконието по казуса \"Пирин\" пада върху министър-председателя\", пише още в позицията. Призовава се правителството да упражни всичките си правомощия по отношение на концесионера в Национален парк \"Пирин\", за да го принуди да ползва единствено \"разрешените му по договор 99.5 хектара площ и да освободи надвзетите в нарушение на закона 65.5 хектара,  както постанови и прокуратурата \".", "date": "2019.01.17", "title": "\"Демократична България\": Решението за Пирин е шамар за популизма на кабинета"}
{"url": "https://www.dnevnik.bg/biznes/2019/01/17/3376504_po_branshove_vurvi_dogovariane_promenite_za_gorivata/", "text": "Българска асоциация на металургичната индустрия, Българска минно-геоложка камара и Камара на строителите в България се споразумяха с Българска петролна и газова асоциация как да \"изчистят\" тестовете в Закона за административното регулиране на икономическите дейности, свързани с нефт и продукти от нефтен произход, съобщи БТА след среща в Българската стопанска камара. Измененията в закона бяха приети през юли 2018 г. по инициатива на петролно-газовата асоциация, включваща големите търговци на горива. Новите разпоредби трябва да влязат в сила на 28 януари, но Министерският съвет преди дни внесе предложение до депутатите да го отложат с 6 месеца докато възраженията на строителния, минния и металургичния бранш се \"изчистят\". След днешната среща обаче изпълнителният директор на петролната асоциация Андрей Делчев заяви, че \"всичко онова, което беше поставено като проблем, изискващ отлагане на закона за близо шест месеца, може да се случи в рамките на седмици или месеци\". Делчев съобщи пред журналисти, че днес е постигнато съгласие по предложения на няколко браншови организации за допълнения към закона. Минната камара е предложила допълнения, свързани със зареждането на машините, които обслужват мините и кариерите. Одобрени са били и допълнителни предложения на строителната и металургичната организации, които ще са готови с окончателните си предложения по текстовете до 23 януари. Срещу измененията протестира  Националното сдружение на търговци и превозвачи на горива , което обаче не е член на Българската стопанска камара, която организира срещата, нито на някоя от останалите национално представителни работодателски организации. Големите бизнес-съюзи не са единни в позицията си към промените закона. БСК е против отлагането, Конфедерацията на работодателите и индустриалците (КРИБ) си приписва инициативата за правителственото решение като се аргументира именно с интересите на строителите, минните и металургичните компании. В защита на техния интерес КРИБ дори изпадна в конфликт със своя член - петролно-газовата асоциация, която обяви, че напуска. Асоциацията на индустриалния капитал   пък смята, че законът противоречи на конституцията. ", "date": "2019.01.17", "title": "По браншове върви договаряне промените за горивата да не се отлагат"}
{"url": "https://www.dnevnik.bg/sport/2019/01/17/3376487_djokovich_stigna_tretiia_krug_v_melburn_bez_zaguben_set/", "text": "Световният №1 Новак Джокович продължи похода си към рекордна седма титла от Australian Open с втора убедителна победа. Сръбският тенисист надигра финалиста от 2008 г. Жо-Вилфред Цонга с 6:3, 7:5, 6:4. В третия кръг носителят на 14 титли от Големия шлем ще срещне Денис Шаповалов. 19-годишният левичар от Канада надигра японеца Таро Даниел с 6:3, 7:6 (2), 6:3 и също продължава без загубен сет. Джокович престоя 4.07 часа на корта в първите си два мача. След като в първия кръг надигра американския квалификант Мичъл Крюгър за 2.03 часа, днес на шесткратния шампион в Мелбърн му беше необходима минута повече, за да се справи с Цонга. Джокович започна много уверено, реализира ранен пробив и поведе с 3:1. Цонга върна пробива за 2:3, но веднага след това отново загуби подаването си и този път лидера в световната ранглиста не изпусна аванса си. Вторият сет беше най-труден за Джокович. Още в първия гейм той трябваше да спасява точка за пробив. В шестия гейм Цонга имаше още две възможности, при това поредни, но световният №1 отново се измъкна и изравни - 3:3. В ответния гейм Джокович стигна до първия си шанс за пробив в сета и го реализира. При 5:4 той сервираше за втората част, но допусна срив и беше пробит на нула. Веднага след това обаче сърбинът отново спечели подаването на съперника, след което сложи край на сета със скоростен сервис гейм на нула. Третата част се разви доста по-спокойно за Джокович. Той загуби само четири точки при свой сервис, проби подаването на Цонга за 4:2 и уверено довърши двубоя, за да стигне до 17-ата си победа от 23 мача с французина. Зверев оцеля в петсетова битка Много повече трудности имаше другият фаворит в горната половина на схемата - Александър Зверев. Шампионът от финалите на АТП изпусна два сета аванс срещу французина Жереми Шарди, но все пак излезе победител след 7:6 (5), 6:4, 5:7, 6:7 (8), 6:1. В третия кръг германецът ще се изправи срещу участващия с \"уайлд кард\" Алекс Болт. Австралиецът изненада поставения под №29 Жил Симон след обрат в пет сета - 2:6, 6:4, 4:7, 7:6 (8), 6:4 след 4.04 часа игра. Мачовете в третия кръг  (19 февруари) Новак Джокович - Денис Шаповалов Давид Гофен - Даниил Медведев Фабио Фонини - Пабло Кареньо Буста Жоао Соуса - Кей Нишикори Александър Зверев - Алекс Болт Пиер-Юг Ербер - Милош Раонич Борна Чорич - Филип Крайнович Лука Пуи - Алексей Попирин (18 февруари) Марин Чилич - Фернандо Вердаско Роберто Баутиста Агут - Карен Хачанов Стефанос Циципас - Николоз Басилашвили Тайлър Фриц - Роджър Федерер Франсис Тиафо - Андреас Сепи Григор Димитров - Томас Фабиано Томаш Бердих - Диего Шварцман Алекс де Минор - Рафаел Надал", "date": "2019.01.17", "title": "Джокович стигна третия кръг в Мелбърн без загубен сет"}
{"url": "https://www.dnevnik.bg/sport/2019/01/17/3376502_vurhovniiat_sud_othvurli_jalbata_na_ljuboslav_penev_za/", "text": "Върховният касационен съд отхвърли жалбата на Любослав Пенев срещу проведения преди близо година конгрес на БФС, обяви футболният съюз. \"Определението на съда не подлежи на обжалване и това окончателно слага край на съдебните дела на кандидата за президент на БФС от последното общо събрание, който загуби катастрофално при гласуването с 36 на 463 гласа\", се казва в информация до медиите. На 16 февруари 2018 г.  Борислав Михайлов спечели убедително четвъртия си пореден мандат начело на българския футбол . Той получи 91.8% от гласовете в надпреварата, в която негови съперници бяха Пенев и Ивайло Дражев. Пенев  определи конгреса за фарс . \"Дойдох да говоря за футбол, но си промених мнението, след като не ме допуснаха сутринта. Не мисля, че по този начин се правят избори. За мен това е, меко казано, фарс. Любо Пенев и екипът му не участват в уредени мачове\", заяви тогава бившият футболист. С екипа му обявиха, че ще заведат дело. Отделно  поискаха оставката на спортния министър Красен Кралев .", "date": "2019.01.17", "title": "Върховният съд отхвърли жалбата на Любослав Пенев за редовността на конгреса на БФС"}
{"url": "https://www.dnevnik.bg/biznes/2019/01/17/3376536_sofarma_treiding_veche_e_pulen_sobstvenik_na_srubski/", "text": "Софарма Трейдинг,\" обяви, че е придобила 100-процентен дял в сръбската компания \"Лековит\" (Lekovit). Българското дружество купи мажоритарния дял в сръбския дистрибутор на лекарства през 2017 г., а сега е придобило миноритарния дял на д-р Драган Петрович. \"Софарма\" планира да развива в Сърбия и в целия регион бизнес модела, прилаган в България - търговия на едро, ритейл, медицинска апаратура и други. \"Нашата първа стъпка е да се превърнем в лидер в Сърбия като разширим значително операциите и логистичния си потенциал. Развитието ще бъде използвано като фундамент за регионалната експанзия, тъй като \"Софарма Трейдинг\" вижда Източна Европа и особено Балканите, като голяма възможност за растеж,\" е цитиран да казва изпълнителният директор на \"Софарма Трейдинг\" Димитър Димитров. \"Лековит\"създадена през 1992 г., специализирана е в продажба на едро и през 2016 г. наброява 150 служители и отчита приход от близо 50 млн. евро. Компанията е най-бързо развиващия се търговец на едро с лекарства през последните 3 години в Сърбия, като отчита 18% ръст за 2014 г. спряло 2013 г., 40% ръст за 2015 г. отново на годишна база и 33% - за 2016 г спрямо 2015 г., уточняват от \"Софарма\".", "date": "2019.01.17", "title": "\"Софарма трейдинг\" вече е пълен собственик на сръбски дистрибутор на лекарства"}
{"url": "https://www.dnevnik.bg/bulgaria/2019/01/17/3376539_shveciia_viarva_che_gripen_e_nai-podhodiashtiiat/", "text": "Вярваме, че Gripen е най-подходящият вариант за България и българските ВВС и Швеция все още е готова да преговаря. Това се заявява в официална позиция на Йоаким Валин, директор \"Експорт и международни отношения\" в Агенцията за отбранително имущество на Швеция (FMV): \"Уважаваме решението на българския парламент във връзка с процеса по придобиване на нов тип боен самолет. Въпреки това ние сме убедени, че шведската оферта носи повече предимства за България. Gripen е най-модерният изтребител на въоръжение днес, който се е доказал при провеждането на съвместни мисии на НАТО. Gripen е произведен в Европа, напълно съвместим е с НАТО и има ниски разходи през целия жизнен цикъл. Освен това шведската оферта е за напълно съвместим пакет от 10 изтребителя. Заедно с необходимото въоръжение и оборудване офертата е под първоначално одобрения от парламента бюджет от 767 млн. евро. Според доклада на експертната група към Министерството на отбраната Gripen е платформата с най-добри оперативни способности\", се казва още в позицията на Валин. \"Партньорството с Швеция би донесло ползи за българското общество като резултат от задълбочаващото се сътрудничество между двете държави. Продължаваме да следим процеса и оставаме на разположение за допълнителни разговори, в случай че България би искала да проведе такива\", пише още Йоаким Валин. Според публичната част на доклада междуведомствената комисия за избор на изтребител Швеция е предоставила три варианта. Първият е за 8 самолета, оборудвани за еър полисинг (контрол на въздушното пространство), във втория се предлагат 9 самолета, а в третия - 10, но със съответното намаляване на пакети от функционално оборудване и складови наличности от резервни части и консумативи. Останалото въоръжение и оборудване за довеждане на \"Грипен\" до \"многофункционален\" българската страна трябва да придобие по отделени договори с трети страни, пише в доклада. \"В случай че бъде избран JAS-39 C/D Gripen, за изпълнение на изискванията на RFP (бел.ред. - съкращение от Искане за предоставяне на предложение) относно количеството на въоръжението \"въздух-въздух\" българската страна трябва да закупи цялото количество ракети \"въздух-въздух\" за малки дистанции и ракети \"въздух-въздух\" за средни дистанции\", пише в доклада на Каракачанов. Според документа, купуването на ракети \"въздух-въздух\" и допълнително оборудване за грипените би превишило предела от 1.5 млрд. лв. (без ДДС). Предложението на Швеция за самолет JAS-39 C/D Gripen получава най-висока оценка по критерия с най-голяма тежест в схемата на обобщената оценка – \"Оперативна ефективност\". Офертата на на САЩ за самолет F-16V Block 70 получава най-висока оценка по критерий \"Срок на експлоатация\". Предложението на Италия за употребяван самолет EF-2000 Eurofighter Tranche 1 получава най-ниски оценки по тези критерии. Затова комисията препоръча да се продължат преговорите със САЩ. \"Придобиването на нов многоцелеви изтребител като F-16V Block 70 от САЩ, оборудван с последно поколение радар и въоръжение, ще издигне на ново качествено ниво бойните способности на българската бойна авиация. В същото време в процеса на експлоатация и управление на жизнения цикъл на самолетите ще се елиминира зависимостта на Република България от трети страни\", пише в заключението на доклада. Вчера парламентът даде мандат на правителството на България да преговаря с правителството на САЩ за покупката на 8 нови F-16V Block 70.", "date": "2019.01.17", "title": "Швеция вярва, че Gripen е най-подходящият вариант за България"}
{"url": "https://www.dnevnik.bg/sport/2019/01/17/3376549_stanimir_stoilov_shte_tursi_novo_predizvikatelstvo_v/", "text": "Бившият старши треньор на \"Левски\" Станимир Стоилов ще търси ново предизвикателство в чужбина. Днес българският специалист  се раздели с националния отбор на Казахстан , но бързо разсея слуховете за евентуално завръщане на \"Герена\". \"Още няколко дни имам работа в Казахстан и след това ще търся сериозен клуб, който да отговаря на моите желания и амбиции. Всичко е въпрос на амбиция и разговори. Естествено трябва и желание от даден клуб\", заяви Стоилов пред  \"Гонг\" . Той допълни, че на този етап няма представа къде ще продължи кариерата си. \"Но ще се опитам да е в чужбина, а не в България\", обясни 51-годишният треньор, който работеше в Казахстан от лятото 2014 г. Стоилов първо водеше \"Астана\", с който за три години и половина спечели четири титли и общо шест трофея и влезе в групите на Шампионската лига и Лига Европа. Той изтъкна, че обича \"Левски\", но се дистанцира от поста на Славиша Стоянович. Словенският треньор все по-усилено е спряган за националния отбор на Латвия. Според медиите в родината му той вече е постигнал договорка и ще поеме тима от 1 март. \"Винаги ми е приятно, когато става въпрос за \"Левски\". Сега обаче отборът си има треньор, който трябва да води подготовка, да готви тима за следващите мачове. По никакъв начин не трябва да се създава напрежение и не искам да се създава такова с моето име. \"Левски\" си има треньор и той трябва да завърши сезона успешно\", каза още Стоилов. Той обясни, че раздялата му с Казахстан е по желание на местната федерация. Българският треньор се задържа на поста по-малко от година, като в този период отборът записа три победи, три равенства и три загуби. В дебюта му Казахстан прекъсна серия от 11 поредни мача без победа. Тимът на Стоилов спечели с 3:2 като гост на Унгария и записа първия си успех в официална среща от близо две години насам. \"Ръководството изяви желание, аз приех и така прекратихме договора си. Нормално приех нещата. Във футбола всяко нещо има начало и край. Няма нищо страшно. Разделихме се по отличен начин\", обясни той. \"За времето, в което бяхме начело, искахме да променим мисленото, настройката и начина на игра на тима. В националния вкарахме много играчи между 18 и 21 години. Това беше важна задача, с която мисля, че се справихме. Казахстан има подмладен отбор и очаквам да покаже добри игри и резултати. Мисля, че Казахстан се явява фаворит в следващата Лига на нациите\", каза още Стоилов.", "date": "2019.01.17", "title": "Станимир Стоилов ще търси ново предизвикателство в чужбина"}
{"url": "https://www.dnevnik.bg/sviat/2019/01/17/3376566_rusiia_i_surbiia_skljuchiha_jp_sporazumenie_za_230_mln/", "text": "Русия и Сърбия подписаха днес транспортно споразумение за 230 млн. евро, включващо електротехнически работи на участъка Стара Пазова - Нови Сад, които е планирано да приключат в края на 2021 година, съобщи ТАСС, цитирана от БТА. Споразумението, подписано при  посещението на руския президент Владимир Путин  в Белград, предвижда строителство на диспечерски център за управление на движението на влакове в републиката и съвместно обслужване на железопътната инфраструктура на Сърбия. Както съобщи националната телевизия РТС, подписи под документа поставиха генералният директор на РДЖ \"Интернешънъл\" Сергей Павлов и генералният директор на компанията \"Инфраструктура на железопътните линии на Сърбия\" Миролюб Евтич. Церемонията по подписването се състоя в сградата на сръбското правителство в присъствието на министъра на строителството, транспорта и инфраструктурата на Сърбия Зорана Михайлович. Очаква се двамата да подпишат  още 20 споразумения  и да разговарят по теми като Косово. Според премиера Ана Бърнабич, цитирана от телевизия N1, шест от тях ще са в областта на иновациите и цифровата икономика. \"За пръв път Русия и Сърбия обсъждат сътрудничество\" в тази област и \"вярвам, че то ще се разрасне и ще стане редовен формат за работа на двете икономики\", каза премиерът.", "date": "2019.01.17", "title": "Русия и Сърбия сключиха жп споразумение за 230 млн. евро"}
{"url": "https://www.dnevnik.bg/sviat/2019/01/17/3376608_trump_naznachava_amatyori_i_moshenici_pishe_v/", "text": "Президентът Доналд Тръмп взима на работа \"дълбоко порочни индивиди – аматьори, мошеници, слабаци, осъдени и неосъдени престъпници – пробутани на постове, за които са неквалифицирани, понякога без дори да им пуснат имената в \"Гугъл\" или \"Уикипедия\". Това пише бившият губернатор на Ню Джърси  Крис Кристи  в мемоари, откъси от които бяха публикувани от сайта Axios. Книгата е озаглавена Let Me Finish (\"Нека довърша\") и излиза на пазара на 29 януари. Кристи бе кандидат за републиканската номинация за президент, преди да се превърне в горещ поддръжник на Тръмп. Той беше част от преходния екип, преди да бъде изместен от Майк Пенс, не влезе в администрацията на Белия дом, но президентът го назначи да ръководи комисията за борба с наркотиците. \"Направих всичко възможно да си осигуря, че моят приятел Доналд ще стигне до Белия дом напълно подготвен\", пише Кристи. \"Но неколцина егоисти попречиха на усилията ни. Те пуснаха на свобода отровни сили, които направиха президентството на Тръмп много по-неефективно, отколкото би било иначе.\" Кристи засяга и въпроса за враждата си със зетя на Тръмп – Джаред Къшнър. Бащата на Джаред, Чарлс Къшнър, е бил осъден за избягване на данъци и други престъпления, от Кристи по времето, когато вторият е бил главен прокурор на щата Ню Джърси.", "date": "2019.01.17", "title": "Тръмп назначава аматьори и мошеници, пише в мемоарите си негов горещ поддръжник"}
{"url": "https://www.dnevnik.bg/sport/2019/01/17/3376556_golemiiat_shpionaj_i_prezentaciiata_s_koito_bielsa/", "text": "Вманиачен, луд по детайлите, обичащ работата си, професионалист... Това са част от думите, които описват мениджъра на \"Лийдс\" Марсело Биелса, който се озова в центъра на шпионски скандал в английския футбол. Аржентинският специалист понесе вълна от критики, че нарушава феърплея с действието си да изпрати човек от щаба, който да наблюдава закрита тренировка на \"Дарби каунти\". Очаквано идеята му е била да се събере информация за съперника, който ден по-късно беше победен от \"Лийдс\". В своя защита Биелса реши да изложи фактите на масата, като свика извънредна среща с медиите в сряда. На нея мениджърът на \"Лийдс\" даде обстоен поглед върху практиката си да шпионира и да събира данни за всички отбори от Чемпиъншип. \"Наблюдавах всички съперници, срещу които играхме и гледах всички техни тренировки. Трябва да поясня, че събирам цялата информация, без да гледам тренировките на съперника. Защо изпратих някой да ги гледа? Просто защото мислех, че не нарушавам правилата. Събрах информация, която мога да получа по друг начин\", заяви Биелса. С помощта на презентация на PowerPoint той показа база от данни, в която записва всяка подробност за съперниците. В конкретния случай Биелса посочи, че има информация за процента на мачовете, в които \"Дарби\" е играл в определена схема, кои играчи са били използвани и в кои формации тимът е изпитвал трудности през сезона. \"360 часа работа са отишли за това. Гледахме 51 мача на \"Дарби\", като анализът на всяка среща отнема четири часа работа. Защо го правим? Защото мисля, че това е професионално поведение\", каза Биелса. Мнозина мениджъри и футболисти определиха като неуважително поведението на Биелса да изпраща инструктирани хора, които да шпионират тренировките на други отбори. Някои дори го нарекоха измамник, а Футболната лига започна разследване срещу аржентинския специалист. От клуба се извиниха на \"Дарби\", като в изявлението на \"Лийдс\" се казва, че на Биелса ще бъдат припомнени принципите за интегритет и честност. От своя страна аржентинецът поясни, че осъзнава какво е направил, но не е сторил нищо, с което да нарушава закона. \"Това, което направих, не е забранено. Разбира се, ако наблюдаваш човек без негово позволение, може да се нарече шпионаж. Не казвам, че това е най-правилното нещо, което мога да направя, но не съм имал лоши помисли\". \"Чувстваме се виновни, ако не работим достатъчно. Гледането на тренировки на съперниците ни позволява да сме по-спокойни в работата си и аз съм достатъчно глупав, за да позволя подобно поведение\", каза още Биелса. Той допълни, че поема пълната отговорност за случая и е готов да съдейства по разследването. Освен критики мениджърът на \"Лийдс\" получи и много похвали в интернет за презентацията си. \"Сега го обичам още повече\", написа в \"Туитър\" бившият бранител на \"Ливърпул\" Джейми Карагър. \"Бях в присъствието на абсолютен гений\", добави Адам Поуп от Би Би Си.", "date": "2019.01.17", "title": "Големият шпионаж и презентацията, с които Биелса развълнува английския футбол"}
{"url": "https://www.dnevnik.bg/evropa/2019/01/17/3376037_tereza_mei_ocelia_no_kakvo_moje_da_postigne_za_9/", "text": "Премиерът Тереза Мей потвърди в сряда вечерта прогнозите на анализатори, че ще получи вот на доверие от депутатите само 24 часа след най-тежкото парламентарно поражение на премиер в модерната история на страната. Веднага след това тя повтори призива си за общопартиен подход за намиране на приемлива за повечето депутати и британци сделка за напускане на Европейския съюз на 29 март. Но какво би могла да постигне тя за оставащите до тази дата само 9 седмици? Какво предлага Мей Веднага, след като изгуби вота за сделката с ЕС с 432 срещу 202 гласа, тя обяви: \"Ще проведа срещи с колегите ми, с нашия довереник и партньор Демократичната юнионистка партия, както и с високопоставени парламентаристи от Камарата на общините и да изясним какво се изисква, за да получим одобрението на долната камара. Правителството ще подходи към тези срещи с конструктивен дух, но предвид спешната нужда да постигнем напредък, трябва да се съсредоточим върху идеи, по които си струва да преговаряме и които имат достатъчно подкрепа в тази камара.\". Както Мей така и говорителят ѝ отказват да изяснят дали това предвижда директни преговори с безкомпромисния лидер на опозиционните лейбъристи Джеръми Корбин. По какво би могло да се преговаря Премиерът вече определи условията, при които е готова на преговори. Тя ги нарича \"принципи за дискутиране\", опозицията ги определя като \"червени линии\". Тереза Мей се ангажира с: Това демонстрира предпочитанията ѝ да има Брекзит със сделка за разлика от някои радикални елементи в партията ѝ, настояващи това да стане на всяка цена, ако трябва и без споразумение. Корбин - както и мнозинството депатути - заявява, че ще се включи в преговорите, само ако премиерът изрично отхвърли вероятността за развод без сделка, но Мей се въздържа изрично да поеме такъв ангажимент. Тя е казвала, че не желае отлагане на Брекзит, макар че и не е изключила публично такава възможност след тежкото поражение във вторник. В сряда тя заяви, че ЕС би бил склонен на отлагане, само ако има нов и ясен план. Мей има намерение да представи плановете си за нов подход не по-късно от следващия понеделник, 21 януари. Днес от парламента съобщиха, че премиерът ще представи на 29 януари конкретно законодателно решение за последващите действия и то ще бъде гласувано след дебати същия ден. : Англия, Шотландия, Уелс и Северна Ирландия. Парламентът не оспорва това, но има огромни разлики относно методите за постигането на тази цел. Мей се съгласи на политика на гаранции, благодарение на която да не се появи междудържавна граница между Ирландия и Северна Ирландия (това би поставило под въпрос мирното споразумение за северноирландския конфликт, но алтернативата е междудържавна граница вътре в Обединеното кралство - между Северна Ирландия и Острова). Но това ѝ струваше загуба на подкрепа във вота от вторник от малката юнионитска северноирландска партия, на която се крепи правителството ѝ. В сряда партията я подкрепи във вота на доверие, но този пробем продължава да мотивира и значителна част от евроскептиците в Консервативната партия. Шотландските депутати също са недоволни, че интересите на техните проевропейски райони не са взети под внимание от правителството в достатъчна степен. Премиерът от самото начало има амбицията да прекрати свободното движение през границата на граждани на страни от ЕС, да сложи край на върховенството на Европейския съд и да няма повече британски вноски в бюджета на ЕС. Въпросът е важен, тъй като връщането на граничния контрол за европейци изглежда изключва всички форми на Брекзит, предпочитани от депутати по модела на отношенията между Норвегия и ЕС или на запазване на членството в единния пазар. В момента за всички страни от ЕС това се прави от институциите в Брюксел. За Лондон този принцип е съдбоносен, защото изключва членство в митническия съюз на ЕС или - катто настояват лейбъристите - нов безсрочен митнически съюз с ЕС. А може ли да го постигне Досега Мей се придържаше към принципи за преговори, които използва през цялото време на договаряне на сделката с ЕС. Но поради различни причини те отблъснаха различни групи депутати. Няма нито една промяна в политиката, която едровременно да не наруши тези принципи и в същото време да спечели достатъчно депутати за подкрепа в парламента. Каква е реакцията досега Депутати от разнообразни групи критикуваха Мей, че твърде късно се е обърнала към тях в процеса на преговори, че не желае да ангажира опозиционните лейбъристи и че не променя принципите (\"червените линии\"), по които сега иска да преговаря. \"Тя само опитва да привлече други, единствено за да продължи провалилите се процес и сделка, след като те бяха категорично отхвърлени от парламента в името на народа на тази страна\", заяви Джеръми Корбин. Парламентарната Комисия за Брекзит призова премиера да подложи на поредица гласувания различните варианти, за да тества кой - ако изобщо има такъв - се радва на подкрепа от мнозинството депутати. Винс Кейбъл, лидерът на либералдемократите с 11 места в парламента, казва, че \"тя не трябва да си прави труда дори да вдига телефона, за да потърси опозиционните партии, докато не желае категорично да отхвърли Брекзит без сделка и докато не е готова да води конструктивен разговор за вота на народа\" Иън Блекфорд, парламентарен лидер на 35-те депутати от Шотландската национална партия, казва, че \"ЕС няма да преговаря. Премиерът няма отговори. Тя се провали.\". Арлийн Фостър, лидерка на северноирландската юнионистка партия с 10 депутати заема позиция, че \"уверения - било под формата на писма или \"топли думи\", няма да са достатъчни, защото сега премиерът трябва да се върне при екипа на ЕС и да търси фундаментална промяна в Споразумението за оттегляне. Ще работим конструктивно с правителството за постигането на по-добра сделка и това е нашият фокус\". Какви са алтернативите на отхвърлената сделка Очевидно няма консенсус как да се продължи напред, а почти всички обсъждани в медиите варианти изискват удължаване на срока след 29 март. Отказ от напускане на ЕС едва ли е възможен без провеждането на втори референдум. Изглежда в момента премиерът иска точно това - да използва категоричното несъгласие на парламента като довод пред Брюксел да поиска още отстъпки по проблема със статута на Северна Ирландия. Проблемът е, че ЕС отказва да допусне поемане на гаранции за конкретна дата, на която да приключи специалният временен режим за Северна Ирландия, както и да се съгласи на едностранно оттегляне от него. За някои депутати това изглежда като възможност, в случай че не се постигне напредък в преговорите - напускане на 29 март и преминаване в отношенията към принципите на Световната търговска организация. Но в Камарата на общините има отчетливо мнозинство против този вариант (вероятно под 100 от 650 депутати биха го одобрили) и достатъчно високопоставени консерватори заявиха, че биха подкрепили законодателна мярка, която да попречи на премиера да реализира този вариант. Освен това не спират предупрежденията, че ще пострада тежко репутацията на страната - кой би искал да има работа с държава, която едностранно скъсва споразумения и си тръгва без да спази поети ангажименти, включително за финансово участие в тях. Между тези варианти има тясна връзка и на моменти те изглеждат едно и също. Вариантът Норвегия+ например предвижда оставане на британците в митническия съюз и единния пазар - било постоянно, било докато се намери решение на проблема с границата между Ирландия и Северна Ирландия. Норвегия е част от Европейското сдружение за свободна търговия (ЕФТА), в което членуваше Великобритания до 1973г., когато влезе в Европейската икономическа общност. Това са варианти с по-малко икономически щети за британците, но изискват свободно движение на хора, а това е трудно за \"продаване\" на британския избирател. Освен това норвежки политици заявиха, че не биха приветствали връщането на Великобритания в ЕФТА. Много е трудно да се предвиди колко подкрепа има този вариант в парламента. Броят на одобряващите го в момента е около 200 - предимно лейбъристи плюс няколко консерватори и шотландски националисти. В интерес на истината лейбъристите говорят за членство в \"митнически съюз\", а не за \"митническият съюз на ЕС\" и смятат, че този модел ще помогне за проблема с ирландската граница и на фирмите, които са зависими от доставки към и от ЕС. Според Мей това е против резултатите от референдума, защото ще пречи на Лондон да подписва собствени търговски споразумения. В парламента повечето от 256 депутати лейбъристи биха гласували за този вариант. Подкрепата от останалите зависи от това какви са алтернативите. Във Великобритания го наричат често \"народен вот\" и привържениците му твърдят, че той няма да е повторение на референдума от 2016 г., а съвършено нов избор на базата на вече известни факти и подробности за Брекзит. Добрата страна на тази идея е, че би прекратила парализата в парламента. Отрицателната страна е, че не е лесно насрочването и организирането, да не говорим за ефекта от това, че се прави нов референдум без да е приложен изборът на британците от предишния. Според \"Дейли телеграф\" правителствени изчисления, показани на депутатите в четвъртък, показват, че нов референдум може да се организира поне след 1 година. Изключително трудно е да се каже каква би била подкрепата на парламента - в момента се смята, че тя е в широките рамки от 170 до 300 депутати и е силно зависима от множество фактори. Социологическо проучване от YouGov, проведено след поражението на Тереза Мей във вторник, показва, че се е увеличила до 12 пункта преднината на групата британци, които искат страната да остане в ЕС. Това е най-голямата разлика между двата лагера от референдума насам. Допитването сред над 1000 души с избирателни права показва, че 56% биха гласували на нов референдум против напускането на ЕС, срещу 44%, които ще повторят избора си да се прекрати еврочленството. Същото е съотношението и между тези, които искат второ всенародно гласуване, като спрямо допитване по Коледа увеличението на групата за нов референдум е с 3 пункта. Сред симпатизантите на лейбъристите одобрението отново да се гласува след цялата събрала се информация какво означава Брекзит е достигнало 78%. Но какъв ще е зададеният въпрос? Никой не е представил идея какво да пише на бюлетината. На нея може да се повтори \"Да напуснем или да останем\", което би било буквално повторение на референдума от 2016 г. Но може и избирателите да бъдат питани да се напусне без сделка или да се изчака докато се постигне подобрена и гласувана в парламента. Не е изключено и да е комбинация от тези два въпроса или дори да се предложи бюлетина с три въпроса.", "date": "2019.01.17", "title": "Тереза Мей оцеля, но какво може да постигне за 9 седмици"}
{"url": "https://www.dnevnik.bg/bulgaria/2019/01/17/3376625_evangelsko-protestantskata_obshtnost_vuzrazi_sreshtu/", "text": "Представители на евангелистко-протестантските общности в България написаха отрито писмо до ръководещите основните институции в България - Народното събрание, правителството, президента и др., с което възразяват срещу това случаят в село Войводиново да се използва за насаждането на етническа омраза. \"Считаме, че престъплението няма цвят и етнос и не би следвало да се използват етнически квалификации за криминални прояви. Престъпността не е ромска, българска или турска, тя е престъпност и към нея трябва да се подхожда принципно\", се казва в писмото. Авторите са възмутени както от изказването на вицепремиера  Красимир Каракачанов, който обяви , че \"Циганите в България станаха изключително нагли\", така и от факта, че то води до събарянето на къщи през зимата. В допълнение те посочват, че изказването е ксенофобско и според тях нарушава чл. 162 ал.1 от Наказателния кодекс. \"Нас ни тревожи фактът, че за последните 20 години в държавата няма политическа класа, която да има волята да работи дългосрочно, а не да се \"справя\" с ромския въпрос с езика на омразата и насилствени действия. От друга страна, не можем да си затворим очите и да отречем, че незаконното строителство сред ромската общност е един от основните проблеми, но не трябва да забравяме, че в България ромите са принудени да живеят незаконно поради редица причини\", посочват авторите на писмото. Те призовават местната власт на село Войводиново, съборила насилствено незаконните къщи, да предостави на семействата без дом алтернативни жилища, а Красимир Каракачанов да се извини публично на ромската общност в България с поставянето на всички роми под термина \"нагли цигани\". Писмото е подписано от 23 пастори и от двама души, които не са духовни лица.", "date": "2019.01.17", "title": "Евангелско-протестантската общност възрази срещу етническото насаждане на омраза"}
{"url": "https://www.dnevnik.bg/sviat/2019/01/17/3376626_franciia_shte_zapazi_voenno_prisustvie_v_siriia_i_irak/", "text": "Френската армия остава в районите, където все още действа групировката \"Ислямска държава\", каза президентът Еманюел Макрон, предаде \"Ройтерс\". Според президента  смъртта на четирима американски военнослужещи  при вчерашния атентат в сирийския град Манбидж е показало, че борбата срещу \"Ислямска държава\" продължава и Франция не бива да се изтегля тази година. \"Обявеното изтегляне на американските съюзници не бива да ни отклонява от стратегическата цел да изкореним \"Даеш\" (\"Ислямска държава\"),\" каза Макрон в реч пред представители на въоръжените сили в Тулуза. Изявлението му следва решението на американския президент Доналд Тръмп войниците на Съединените щати да напуснат Северна Сирия, където заедно с кюрско-арабски и други съюзници действат срещу \"Ислямска държава\". Като мотив за тази стъпка Тръмп изтъкна, че групировката вече е \"победена\" и САЩ нямат работа в Сирия, след като целта е изпълнена. Решението на Тръмп обезпокои съюзниците. Смъртта на 16 души (освен американски войници загинаха и минувачи) обаче означава, че следващите няколко месеца ще са решаващи. \"Ще останем ангажирани военно в Леванта в международната коалиция... през предстоящата година,\" продължи Макрон.", "date": "2019.01.17", "title": "Франция ще запази военно присъствие в Сирия и Ирак тази година"}
{"url": "https://www.dnevnik.bg/sport/2019/01/17/3376635_al_atiia_pokori_rali_dakar_za_treti_put/", "text": "Катарецът Насер Ал Атия спечели рали \"Дакар\" за 2019 г. и покори за трети път в кариерата си най-тежкото автомобилно състезание. Той донесе първата победа на \"Тойота\", като по време на цялото състезание впечатли с представянето на своето бъги \"Хайлукс\". Ал Атия печели за трети път в последните девет ралита след 2011 и 2015 г., като го прави с трета различна марка. Първата му победа дойде с \"Фолксваген туарег\", а втората с \"Мини\". При 15-ото си участие Ал Атия се качва за шести път на подиума, като преди година беше втори зад Карлос Сайнц. Катарецът взе две етапни победи през 2019 г., а в последните десети етап остана едва 12-и зад победителя Карлос Сайнц с \"Мини\". Ал Атия караше внимателно, след като имаше много голям аванс пред Нани Рома преди последната отсечка. Той прекоси финала в Писко с аванс от 46.42 минути пред Рома. На подиума се качи и Себастиен Льоб, който остана трети на близо два часа зад Ал Атия. За французина това е втори подиум в \"Дакар\", като през 2017 г. беше втори. Победата на Ал Атия означава, че при в основния клас при бъгитата за трета поредна година печели различен пилот. Преди година това стори Сайнц, а през 2017 г. беше Стефан Петерханзел. Именно френската легенда е последният, който дублира титлата си (2016 и 2017). \"Фантастично е да спечелиш \"Дакар\" и вече мисля за следващата година. Искам да се върна и през 2020 г. и отново да спечеля. Мисля, че тази година карах много умно, не предприемах излишни рискове и се опазих от проблеми\", каза Ал Атия след последния етап. Катарецът беше начело през цялото състезание, с изключение на втория етап, когато за кратко съотборникът му Жиниел де Вилер пое водачеството. Ал Атия се опази от проблеми, след като всички останали имаха големи затруднения. Себастиен Льоб спечели пет етапни победи, но няколко пъти спираше принудително заради различни повреди. Сайнц загуби много време още във втория и третия етап, а Стефан Петерханзел напусна след контузия на навигатора си. КТМ спечели 18-а поредна победа при моторите Много оспорвано беше при мотоциклетистите, където Тоби Прайс(КТМ) започна деня със само минута аванс пред Пабло Кинтанила с \"Хускварна\". В крайна сметка пилотът на КТМ спечели и гарантира 18-а поредна победа на марката в \"Дакар\". Прайс взе етапната победа, а заради падане Кинтанила загуби 22 минути, което го изхвърли от битката. За австралиеца това е втори успех след 2016 г. Съотборникът му Матиас Валкнер и шампион от 2018 г. се нареди втори с изоставане от 9.13 минути в генералното класиране. Трети е Кинтанила. \"Беше много трудно, имаше моменти, в които мислех че всичко е загубено, но в крайна сметка си струваше. Поздравявам Пабло, който се бореше мъжки през цялото време. Чух, че днес е контузил тежко глезена си, но остана на мотоциклета и завърши, което е проява на голямо мъжество\", каза Прайс след финала. При камионите изненада нямаше, след като за трета поредна година триумфира Едуард Николаев с \"Камаз\". За руският пилот това е четвърта корона от \"Дакар\", след като спечели и през 2013 г. Руската марка затвърди доминацията си в ралито, след като взима 15-а победа за последните 19 години. \"Камаз\" пласира още един пилот на подиума, като Дмитрий Сотников завърши на 25.36 минути зад Николаев. От началото на ралито пилотите на \"Камаз\" доминираха и можеха да са дори първи, втори и трети, но Андрей Каргинов беше дисквалифициран посредата на ралито заради инцидент със зрител. Четвъртият пилот на руснаците Айрат Мардеев беше принуден да се откаже заради проблеми с двигателя. Още от третия етап Николаев и Сотников нямаха конкуренция, след като Херард де Рой с \"Ивеко\" счупи своето кормило и загуби много време. В крайна сметка холандецът завърши ралито трети на 1:34 часа зад Николаев. Четвъртият Федерико Виягра е на повече от пет часа. През 2019 г. за пръв път в историята \"Дакар\" се проведе на територията само на една държава – Перу.", "date": "2019.01.17", "title": "Ал Атия покори рали \"Дакар\" за трети път"}
{"url": "https://www.dnevnik.bg/photos/2019/01/17/3376541_fotogaleriia_svetovnite_snimki_na_denia_-_17_ianuari/", "text": "В новия аквариум в Париж могат да се видят 45 различни вида медузи.", "date": "2019.01.17", "title": "Фотогалерия: Световните снимки на деня - 17 януари 2019 г."}
{"url": "https://www.dnevnik.bg/sport/2019/01/17/3376640_mourinyo_tvurde_mlad_sum_da_se_pensioniram/", "text": "Жозе Моуриньо не мисли за оттегляне от футбола и пенсиониране, независимо че е без работа. Португалецът, който напусна \"Манчестър юнайтед\" описа себе си като \"топ треньор, който има нужда да работи\". \"Искам да съм треньор. Аз принадлежа към топ треньорите, най-високото ниво на футбола и точно там ще бъда\", каза Моуриньо пред beIN Sport. \"Все още съм прекалено млад, за да мисля за оттегляне. Вярно е, че съм отдавна в треньорството, а след месец ще навърша 56 години, но съм доста млад\", каза португалецът. Той беше  уволнен през декември след загубата от \"Ливърпул\" . Тогава \"червените дяволи\" бяха по-близо до зоната на изпадащите, отколкото до първото място във Висшата лига. \"Всичко хубаво, което съм постигнал с играчите вече не е новина. Новина е, когато аз имаш проблеми, такъв е модерният футбол\", каза Моуриньо и добави, че според него един клуб трябва да има ясна структура зад своя мениджър, защото един човек няма властта да управлява даден клуб, както в миналото. Португалецът добави, че е горд от постигнатото в \"Манчестър юнайтед\" и особено от второто място през миналия сезон. В момента той е анализатор за катарската телевизия по време на Купата на Азия. Смята се, че beIN са платили на Моуриньо 120 хиляди паунда за две участия като гост анализатор.", "date": "2019.01.17", "title": "Моуриньо: Твърде млад съм да се пенсионирам"}
{"url": "https://www.dnevnik.bg/photos/snimka_na_denia/2019/01/17/3376623_snimka_na_denia_srubskiiat_podaruk_za_putin/", "text": "Шарпланинец - порода овчарско куче - стана поредният любимец, подарен на руския президент Владимир Путин по време на посещение в чужбина. Животното, за чийто избор пръв съобщи сръбският \"Блиц\", има \"сериозно родословие\" и е \"една от най-старите самобитни породи\" на Балканския полуостров.", "date": "2019.01.17", "title": "Снимка на деня: Сръбският подарък за Путин"}
{"url": "https://www.dnevnik.bg/sport/2019/01/17/3376242_uaildur_i_fjuri_triabva_da_obiaviat_data_za_revansha/", "text": "Световният боксов съвет (WBC) даде срок до 5 февруари на Дионтей Уайлдър и Тайсън Фюри да договорят дата за реванш помежду си. Очаква се двамата боксьори да си оспорват най-престижната титла в тежката категория през май или юни. 33-годишният американец и 30-годишният британец се изправиха един срещу друг на 1 декември в Лос Анджелис.  Двубоят завърши при спорно равенство , с което Уайлдър запази пояса на WBC. След мача в \"Стейпълс сентър\" и двамата останаха непобедени на професионалния боксов ринг. Уайлдър има 40 победи, 39 от които с нокаут. Фюри е спечелил с нокаут 19 от 27-те си победи.  \"След гласуване на борда на директорите за директния реванш между шампиона Дионтай Уайлдър и Тайсън Фюри WBC уведомява двата лагера, че периодът на свободни преговори е отворен\", се казва в изявлението на Световния боксов съвет. Според правилника, ако Уайлдър и Фюри не се договорят до 5 февруари, ще бъде насрочен търг. Това обаче е малко вероятно, тъй като и от двата лагера изразиха желание за реванш. Миналата седмица промотърът на Фюри Франк Уорън заяви, че мачът най-вероятно ще се състои в Лас Вегас през второто тримесечие на 2019 г. \"В момента се опитваме да договорим реванша. Всички искат този мач да се състои и най-важното - двамата боксьори го искат\", каза той пред ESPN. Думите му бяха потвърдени в сряда от един от мениджърите на Уайлдър - Шели Финкел. \"Водим разговори и нещата стават сериозни. Мачът може би ще е в края на май. Възможно е и да е през юни, но аз се надявам да е през май\", каза Финкел.", "date": "2019.01.17", "title": "Уайлдър и Фюри трябва да обявят дата за реванша до 5 февруари"}
{"url": "https://www.dnevnik.bg/sport/2019/01/17/3376533_monako_shte_vloji_55_mln_evro_v_sportna_infrastruktura/", "text": "Футболният \"Монако\" представи проект и намерения за изграждането на спортен център. Инвестицията ще е за 55 млн. евро и ще включва три футболни игрища, фитнес и медицински център. Очаква се комплексът да е готов до началото на сезон 2020-2021. Президентът на клуба Дмитрий Риболовлев добави, че отделно на стадион \"Луи II\" ще бъдат модернизирани ВИП ложите, а за юношите ще бъде изградено общежитие. \"Изцяло отдаден съм с пълни сили да продължа да водя този клуб напред\", каза руският милиардер и посочи, че плановете му са дългосрочни. \"До момента сме инвестирали 335 млн. евро в \"Монако\" и клубът започна да изкарва печалба, която можем да вложим в бъдещо развитие. Слуховете за евентуална смяна на собствеността в клуба бяха отхвърляни. Смятам, че представените проекти говорят най-добре за дългосрочната отдаденост към \"Монако\", добави той. В спортен план \"Монако\" минава през много тежък период. Отборът е предпоследен с 15 точки и едва три победи от 20 мача. Начело на отбора в средата на октомври  застана Тиери Анри , а наскоро  клубът привлече Франсеск Фабрегас .", "date": "2019.01.17", "title": "\"Монако\" ще вложи 55 млн. евро в спортна инфраструктура"}
{"url": "https://www.dnevnik.bg/bulgaria/2019/01/17/3376342_bnt_razbuni_duhovete_s_reshenieto_da_izluchva/", "text": "\"Обществената телевизия БНТ ще пуска предаване на окултни глупости, мистика и псевдо-наука. Официализирането на шарлатанията е поредна стъпка към връщането ни в средновековната тъмнина, от която бяхме започнали да излизаме. Явно следва събиране на врачки, баячки и маг Светлина, които да предсказват бъдещето. Във времена, когато с мъка се борим срещу тролове и фейк новини, самата обществена телевизия, която получава дотации от десетки милиони от нашите данъци всяка година, ще пропагандира лъжливи конспиративни теории\", пише пиар специалистът Любомир Аламанов. \"БНТ не е някаква маргинална кабеларка, а обществена телевизия. Тя трябва да се фокусира не върху разпространението на заблуди, а именно върху разсейването им чрез факти и дебат, основан на тях\", гласи коментарът на живеещата в Лондон Мария Спирова. Стойчо Керев отказа да коментира реакциите за предаването си. \"Няма какво да се отговори на реакция за нещо, което още не е тръгнало в ефира, което още не е видяно\", коментира пред \"Дневник\" Ради Георгиев от пиар екипа на Керев. \"Дневник\" изпрати и въпроси на БНТ за решението да излъчва предаването. До края на деня отговор от пресслужбата на телевизията не беше получен.", "date": "2019.01.17", "title": "БНТ разбуни духовете с решението да излъчва предаване за конспирации и мистика"}
{"url": "https://www.dnevnik.bg/detski_dnevnik/2019/01/17/3376646_obshtinata_razreshi_grupite_v_detskite_iasli_v_sofiia/", "text": "Столичният общински съвет прие броят на децата в яслените групи да се увеличи от 20 на 23. Промяната предвижда да се приемат до 3 деца допълнително, ако се отчита ниска средно месечна посещаемост в определената яслена група. Зам.-кметът Тодор Чобанов обясни, че посещаемостта се измерва на база ежедневните регистрации, съобщи агенция \"Фокус\". \"Ако има ниска средно месечна посещаемост, която е факт в много яслени групи при нас, тогава да има възможност за приемане до 3 деца допълнително. Това за София ще означава 700 деца приети допълнително\", коментира той. Отбеляза, че промяната не означава, че всяка яслена група ще бъда разширена, но при повечето детски групи персоналът е разчетен за максимално натоварване, квадратурата отговаря за по-големи групи, така че няма да има проблем, ако има средно ниска посещаемост, да се въведе приемане на 3 деца допълнително. Той обясни, че докладът е норматив на Министерството на образованието, просто сега се въвежда в Общинския регламент. \"Недостигът на свободни места в яслените групи е съществен, през 2019 г. ще реализираме строителство на нови 15 обекта, 7 от които са започнати миналата година. Детските градини и яслите са много търсена услуга. Ние се стремим да я предложим на всички желаещи\", коментира Чобанов, като увери, че докато има родители, които чакат за прием на децата си, общината ще работи активно в тази посока. Според него най-сигурната мярка срещу недостига на свободни места в детските ясли е строителството на нови заведения. ", "date": "2019.01.17", "title": "Общината разреши групите в детските ясли в София да се увеличат с по 3 деца"}
{"url": "https://www.dnevnik.bg/zelen/2019/01/17/3376630_zapochvat_sreshti_s_konsultanti_po_koncesiiata_za_ski/", "text": "Министърът на околната среда Нено Димов заяви, че от утре започват срещи с международни консултанти, които да излязат с независима, експертна оценка, какво може да се направи с концесията на Банско, след което ще се предприемат конкретни стъпки.Това се разбра от думите му в ефира на БНТ. Той обясни, че едва след като избраният консултант излезе с ясна концепция, ще изпълни  решението на правителството  да започне преговори с концесионера \"Юлен\". Това стана след препоръка от страна на главния прокурор. Трябва да се вземе стратегическо решение дали да се развива ски туризмът, обяви още екоминистърът. \"Когато има противоречиви тълкувания и спорещи страни, съдът взима решение, което е задължително. Въпрос е да се вземе стратегическо решение дали да се развива ски туризмът, като в цяла Европа се строят между 180-200 лифта на година\", допълни Димов. Посочи, че това е работа на Министерството на туризма. \"Конкретният въпрос е какво може и какво не може да се прави в природните паркове, защото те обхващат районите, където може да се развива ски туризмът. С това конкретно решение подобно развитие засега е невъзможно\", посочи Димов имайки предвид  окончателното решение на Върховния административен съд , с което бяха отменени промените в плана за управление на Пирин, приети от правителството преди година и позволяващи строителство в парка. По казуса  с разрушените дюни на къмпинг \"Смокиня\"  екоминистърът обяви, че ще изчака да изтече административната процедура по санкциониране на извършителя и ще изиска от него възстановяването. Това е едно абсолютно безобразие, което трябва да бъде пресечено в зародиш и се радвам, че прокуратурата много бързо се задейства както и другите институции и показаха, че държавата си е на мястото. В отговор на въпрос Димов посочи, че още идната седмица очаква среща със сръбския си колега заради сигнал на българи, живеещи близо до границата на сръбска територия за замърсяване на водите на река Драговищица, която се влива в Струма, както и за инвестиционните намерения за разработването на мината \"Караманица\". През седмицата хората дойдоха  да протестират  в София. ", "date": "2019.01.17", "title": "Започват срещи с консултанти по концесията за ски зоната в Банско"}
