{"url": "https://www.dnevnik.bg/razvlechenie/2018/11/23/3350924_ruski_rapur_poluchi_12_dni_zatvor_zaradi_tanc_na/", "text": "Известен в Русия рапър бе осъден на 12 дни затвор по обвинение в хулиганство, след като направи публично изпълнение на покрива на кола, разказва \"Гардиън\". Хaски (Husky), известен с песните си, в които осмива властите и пее за полицейската бруталност, трябваше да има концерт в южния град Краснодар в сряда вечер като част от турнето му в страната, озаглавено \"Проказа\". Местен прокурор е предупредил обаче мястото, което е трябвало да бъде домакин, че изпълнението му съдържа елементи на \"екстремизъм\". Местната полиция е обявила, че собственикът на колата, върху която Хaски е бил качен, е подал жалба за нанесени щети, което може да удължи задържането му. Пред съда в Краснодар рапърът обявил, че е бил принуден да направи изпълнението си на улицата, тъй като концертът му е бил прекъснат без обяснение. Той е обявил, че е готов да плати за щетите, нанесени на превозното средство. В своите черно-бели клипове Хaски се подиграва с политическия режим, който очаква тихо смирение от страна на своите граждани. Новата вълна от руски рап изпълнители често е сочена като една от причините за нарастването на напрежението спрямо политическата система в Русия, подсилвано от липсата на икономически просперитет. Властите в други руски региони също са се опитали да забранят неговите концерти. В своя публикация в социалните медии миналия месец Хaски обяви, че властите в няколко руски града оказват натиск върху местата, на които той е канен, с цел да отменят участията му. Техните доводи били, че песните му обиждали християните и подбуждали размирици.", "date": "2018.11.23", "title": "Руски рапър получи 12 дни затвор заради изпълнение върху кола"}
{"url": "https://www.dnevnik.bg/sport/2018/11/23/3350965_kitaika_zashtiti_svetovnata_si_titla_v_shaha/", "text": "Китайката Дзю Уъндзюн стана световна шампионка по шах за втори път. Тя защити титлата си след успех срещу украинката Катерина Лахно в мача в Ханти-Мансийск. Дзю Уъндзюн съумя да стигне до тайбрек след победа в четвъртък. В решителните партии по ускорен шах тя се наложи с 3:1. Първите две партии с контрола по 25 минути завършиха с две ремита, след което последваха две партии с 10-минутна контрола.  За световната си титла Дзю Уъндзюн ще получи 60 000 долара от наградния фонд, докато премията за Лахно е 30 000 долара. Украинката, както и другите две полуфиналистки - рускинята Александра Костенюк и украинката Мария Музичук, си осигуриха правото да участват в турнира на претендентите през пролетта на 2019 година. Надпреварата ще определи съперника на Дзю Уъндзюн за световната титла в края на следващата година. На световното първенство в Ханти-Мансийск участваха 64 шахматистки, които играха по елиминационна система. Българката Антоанета Стефанова достигна до осминафиналите.", "date": "2018.11.23", "title": "Китайка защити световната си титла в шаха"}
{"url": "https://www.dnevnik.bg/skorost/2018/11/23/3350993_avtomobili_s_globa_za_vinetka_niama_da_mogat_da/", "text": "Автомобили без винетки, без платени тол-такси или с неиздължени глоби за подобно нарушение няма да могат да напускат страната, гласуваха днес депутатите, като промениха Закона за движение по пътищата, предаде БНТ. Освен това при неплатена санкция за такова нарушение превозното средство няма да може да мине и годишен технически преглед. Глобата за каране без винетка остава 300 лв. за леките автомобили. При констатирано нарушение шофьорите ще могат да платят наложената им санкция при констатиране на нарушението на място. Тогава т.нар.  компенсаторна такса  за леките автомобили ще е в размер на 30 лева и ще дава право да се завърши пътуването. Автомобилите на проверяващите от Агенция \"Пътна инфраструктура\" ще бъдат оборудвани с ПОС терминали. Такива ще има и в колите на \"Пътна полиция\". С промените в закона отпада задължението на Изпълнителна агенция \"Автомобилна администрация\" да следи дали товарните автомобили и автобусите са си платили, за да ползват пътната мрежа. Контролът вече ще се извършва от Агенция \"Пътна инфраструктура\".", "date": "2018.11.23", "title": "Автомобили с глоба за винетка няма да могат да напускат страната, решиха депутатите"}
{"url": "https://www.dnevnik.bg/sport/2018/11/23/3350984_ronaldo_zaslujava_zlatnata_topka_smiata_trenyorut_na/", "text": "Треньорът на \"Ювентус\" Масимилиано Алегри е убеден, че Кристиано Роналдо заслужава да спечели за шести рекорден път \"Златната топка\". Португалският нападател, който в момента играе за \"бианконерите\", триумфира в класацията през последните две години, но според последните информации този път няма да бъде в призовата тройка. \"Той е играч от най-висока класа. Казвал съм го и преди, че Роналдо заслужава да спечели отново \"Златната топка\", каза Алегри на пресконференция преди гостуването на СПАЛ в мач от Серия А. Носителят на \"Златната топка\" за 2018 г. ще бъде обявен на 3 декември на церемония в Париж. В последните седмици медиите в Италия и Франция спекулират, че тройката ще бъде Килиан Мбапе, Лука Модрич и Рафаел Варан. Последните двама бяха съотборници на Роналдо в \"Реал\" (Мадрид) при спечелването на третата поредна купа в Шампионската лига. Модрич продължава да бъде фаворит, след като беше избран за №1 на световното първенство в Русия, а след това и на наградите The Best, които се връчват от ФИФА.", "date": "2018.11.23", "title": "Роналдо заслужава \"Златната топка\", смята треньорът на \"Ювентус\""}
{"url": "https://www.dnevnik.bg/bulgaria/2018/11/23/3350775_fotogaleriia_sto_godini_ot_kraia_na_purvata_svetovna/", "text": "С богата документална изложба от снимки, писма и официални документи Държавна агенция \"Архиви\" отбелязва 100 години от края на Първата световна война, в която България влиза на 13 октомври 1915 г. на страната на Централните сили (Германия и Австро-Унгария) след цяла година запазване на неутралитет. Изложбата обхваща целия период на българското участие във войната с много сюжети, паралелни на военните действия, като акцентът е съдбата на обикновените войници, грижите за ранените, обозът с продоволствията, трепетното чакане на писмата от дома, обяснява идеята кураторът на изложбата Димитър Попов от дирекция \"Публичност на архивите\" в агенцията. Фокусът, допълва Димитър Попов, не е към тесните специалисти, а както към човека, който знае много, така и към онзи, който нищо не знае за Първата световна война. Затова са показани освен цар Фердинанд и командващите трите армии начело с главнокомандващия действащата армия по време на войната ген. Никола Жеков, много повече са снимките, от които виждаме живота в окопите на редниците и подпоручиците - ротните им командири. На снимката: ген. Иван Колев (шеф на кавалерията), ген. Владимир Вазов, командващ фронта при Дойран, полковник Борис Дрангов.", "date": "2018.11.23", "title": "Фотогалерия: Сто години от края на Първата световна война: съдбата на редника"}
{"url": "https://www.dnevnik.bg/sviat/2018/11/23/3350986_trima_sa_arestuvani_v_mitrovica_za_ubiistvoto_na/", "text": "Служител на екипа на убития косовски сръбски политик Оливер Иванович и полицай са сред тримата арестувани в Северна Митровица от косовски специални полицаи, предават \"Ройтерс\" и \"Прищина инсайт\". Двама от тях са били първоначално заподозрени за убийството на Иванович,  прострелян пред централата на партията си  на 16 януари тази година. За престъплението Сърбия обвинява централните власти в Косово, а  Прищина допуска , че то е част от заговор на Белград. Случаят охлади отношенията между Сърбия и Косово и замрази диалога им в Брюксел. Третият арестуван се опитал да възпрепятства правосъдието и затова силите на реда решили да го задържат. Освен това полицията е обискирала дома на Младен Радойчич, заместник-председателят на партия \"Сръбска листа\", но никой не е бил арестуван. Косовският премиер Рамуш Харадинай защити действията на полицията във \"Фейсбук\" и увери, че институциите на Косово \"по никакъв начин, никога няма да бъдат ориентирани срещу някоя политическа или етническа група\". Специалните полицаи, участвали в акцията, са били изпратени от Прищина в етнически разделения град. Сръбските власти не се съгласиха. Никола Селакович, помощник на президента Александър Вучич, каза, че крайната цел е \"сплашването на всички сърби в Косово\". \"Каква е целта, като се арестуват хора в ранни зори?\"", "date": "2018.11.23", "title": "Трима са арестувани в Митровица за убийството на косовския сръбски лидер Иванович"}
{"url": "https://www.dnevnik.bg/politika/2018/11/23/3351002_valeri_simeonov_ne_se_pritesniaval_ot_proverkata_na/", "text": "ДАНС не е институцията, която може да определи дали има престъпление или не. Аз също съм контактувал с ДАНС и нямам много високо мнение за работата на ДАНС.\" Така бившият вицепремиер, депутат и съпредседател на \"Обединени патриоти\" Валери Симеонов коментира думите на главния прокурор Сотир Цацаров, че ще има обвиняеми министри, ако докладът на ДАНС за оградата с Турция се потвърди. В  сряда Цацаров каза  в интервю за \"24 часа\", че според \"представения подробен доклад е налице значително и необосновано завишаване на проектните стойности на граничното съоръжение, което е довело и до нереално високо заплащане на договорените строителни работи. Последва образуване на досъдебно производство и назначаване на експертиза, която в момента се работи и в трите области ­ Бургас, Ямбол и Хасково. Ако експертите потвърдят изводите в доклада от предварителната проверка на ДАНС, очевидно ще има обвинени длъжностни лица\". Валери Симеонов призна, че е идеолог за вдигането на оградата, \"но не и монтажник, не и областен управител\". \"Областните управители са тези, които сключват договори с възлагане. Аз бях може би причината за бързото изграждане на оградата в рамките на година и половина, тъй като успяхме да прокараме в Народното събрание с колегите от другите парламентарни групи решението да става с директно възлагане, да не се минава по процедурата за обществена поръчка, защото тогава ни бяха нападнали огромни тълпи бежанци. И слава богу, това решение се прие и се даде възможност за по-бързо изграждане на оградата\", каза Симеонов. Той не смята, че областните управители са са сключвали неизгодни договори. \"Говоря за тези областни управители, които бяха по време на предното управление на ГЕРБ и сега, тъй като завършването на оградата стана в първите месеци на 2017 г. при сегашния мандат\", уточни Симеонов. Според него на много места даже са извършени строителни дейности повече, отколкото са платени, \"тъй като не навсякъде теренът може да се предвиди, не всички изчисления на проектантите бяха точни и когато се прави, самият изпълнител влагаше материали и труд, за да се завърши съоръжението, защото беше въпрос на национална сигурност\". \"Не може един гологлав чалгар да се изживява като съдия в България и да раздава присъди. И това също го имайте предвид\", каза Симеонов по адрес на Слави Трифонов, който зададе на Цацаров въпрос на зрител за оградата.", "date": "2018.11.23", "title": "Валери Симеонов не се притеснявал от проверката на ДАНС на оградата по границата"}
{"url": "https://www.dnevnik.bg/bulgaria/2018/11/23/3351005_prezidentut_smiata_che_semeistvoto_mu_se_vuvlicha_v/", "text": "Зачестилите раздухвани пътнотранспортни скандали, в които се въвлича моето семейство, няма да станат индулгенция на управляващите за техните безобразия, каза пред журналисти днес президентът Румен Радев, цитиран от агенция \"Фокус\". Той участва във Военния клуб в представянето на Всеславянска антология на поезията. \"Това може да има някакъв временен ефект, да се скрие разломът между управляващите и обществото, но това няма да трае дълго\", обяви Радев. Той поясни, че допълнително се раздухани няколко скандала с пътни инциденти - леко ПТП с екскортиращ автомобил от неговата охрана, внушенията, че  съпругата му \"шпори \"Мерцедес\"  на НСО като някакъв автоджигит из булевардите на София\",  режисурата в Харманли , която целяла да изкара баща му автохулиган, и  последният случай  - пак с колата на Десислава Радева. \"Винаги в тези ситуации се пуска някакво видео в мрежите от общински камери при грубо нарушение на правилата за работа с подобна информация или от случаен свидетел с интересно минало\", посочи той. \"Мобилизират се министри да се хвърлят по студиата. Нагнетява се медийна истерия. Сами можете да отгатнете кой е поръчителят на тези суперпродукции\", каза още Румен Радев. Коментирайки изявлението на премиера Бойко Борисов от вчера, че чуждите инвестиции се повишават, президентът обяви, че това е пожелателно мислене в бъдеще време. \"Чуждестранни стратегически инвеститори отдавна не са се появявали в България. Много даже вече напуснаха\", заяви той. Според Радев Българската стопанска камара и други организации също констатират сериозни проблеми с инвестициите. Споделял ги и чуждестранният бизнес, с който той се срещал редовно. По повод последното му вето върху Закона за корпоративното подоходно облагане,  което депутатите преодоляха , държавният глава каза: \"На всички е ясно, че законът няма да има екологичен ефект, но ще има лош социален ефект.\" Според него депутатите са се направили на разсеяни за друга важна част от ветото, която засяга Закона за митниците. \"С една внесена поправка след първо четене, която е извън обхвата на Закона за корпоративното подоходно облагане, става ясно, че трансформирането на митниците в териториални дирекции ще стане чрез закриване и прекратяване на трудовите правоотношения. Това излага на административен произвол служителите на митниците. Ще тежи на съвестта на нашите законотворци\", обясни Румен Радев. Попитан как ще коментира  прокурорската проверка на финансовия министър Владислав Горанов , държавният глава посочи: \"Питайте Министерския съвет. Те са длъжни да си контролират хората.\"", "date": "2018.11.23", "title": "Президентът смята, че семейството му се въвлича в раздухани пътнотранспортни скандали"}
{"url": "https://www.dnevnik.bg/politika/2018/11/23/3350985_sled_kato_se_izbere_investitor_za_belene_shte_se_pita/", "text": "Процедурата за одобрение на АЕЦ \"Белене\" от страна на Европейската комисия би отнела месеци, а не години и това няма да забави проекта. Това коментира в интервю пред БНР министърът на енергетиката Теменужка Петкова. Така тя отговаря на коментари, че размразяването на проекта по същество го прави нов и означава отново да се поискат всичките нужни разрешения от Европейската комисия, което би отнело години. Преди да се стигне до искане за нова нотификация, първо трябва да се разбере дали ще бъде избран инвеститор за проекта и дали ще се строи централата, обясни Теменужка Петкова. \"Ние трябва да проведем процедурата за избор на стратегически инвеститор, да видим дали ще има интерес към проекта и ако се стигне до създаване на компания, до възможност за реализация на проекта, то тогава тези инвеститори, които са в дружеството, трябва да подадат информация до Европейската комисия, че са настъпили промени в инвестиционния проект\", обясни Петкова и каза, че след това еврокомисията ще направи своите анализи и проверки. Министърът допълни, че проектът, който ще бъде предложен на инвеститорите, е същият като технология. Наскоро правителството одобри представената от Петкова процедура, по която ще се търси инвеститор за проекта. Предстои тя да бъде представена и пред Народното събрание. Тази точка бе в дневния ред на Народното събрание в четвъртък, но в крайна сметка бе отложена. По повод информацията  от руския вестник \"Комерсант\" , че вече е определено окончателно трасето на \"Турски поток\" и то ще минава през България, Петкова посочва, че се очаква официална информация за това. През декември пък се очаква \"Булгартрансгаз\" да направи проучване за интереса към доставката на газ през тръби в България по този проект. Не се разбира как няма уведомление от \"Газплом\", а българският доставчик ще прави тестове. \"Печелим това, че България ще запази стратегическото си място на газовата карта на Европа, защото може би по-добре е да си зададем въпроса какво губим. Как ще разработим концепцията за хъба, ако през територията на България не преминават потоци природен газ? Ние разполагаме с много добре развита газопреносна инфраструктура. 80 процента от компресорните станции в региона се намират на наша територия. Какво ще се случи с тази инфраструктура - все едно ли е на българския данъкоплатец, все едно ли е на нас като държава, че тази инфраструктура на практика ще остане неизползваема и всички тези средства, които ние сме инвестирали през годините, просто ще останат напразно и нахалост\", попита риторично Петкова. По думите ѝ, ако излезе след теста, че проектът е неефективен, той няма как да се реализира. ", "date": "2018.11.23", "title": "След като се избере инвеститор за \"Белене\", ще се пита Брюксел за проекта"}
{"url": "https://www.dnevnik.bg/sport/2018/11/23/3350987_borusiia_dortmund_otkupi_za_postoianno_pako_alkaser_ot/", "text": "С осем гола за едва шест мача в Бундеслигата, включително и  победен такъв срещу \"Байерн\" (Мюнхен) , Пако Алкасер убеди \"Борусия\" (Дортмунд) да го откупи за постоянно. Жълто-черните обявиха привличането на испанския нападател с договор до 2023 г. Алкасер премина на \"Сигнал Идуна парк\" под наем за един сезон от \"Барселона\". Началото му обаче се оказа много силно и от \"Борусия\" решиха да го откупят за постоянно. Осемкратният шампион на Германия обяви, че е платил заложената в договора клауза от 23 милиона евро. \"Днес съобщихме на \"Барселона\", че ще се възползваме от клаузата, която е заложена в договора. Пако е напълно отдаден на нас, свикна много бързо с отбора и се аклиматизира към германския футбол\", коментира спортният директор на жълто-черните Михаел Цорк. Той добави, че всички в \"Борусия\" са останали впечатлени колко бързо Алкасер е доказал голмайсторските си качества в Бундеслигата. \"Очакваме в следващите години той да бележи още повече и също така да дава много асистенции\", добави Цорк. Алкасер се разписа девет пъти в осем мача във всички турнири. Той вкарва на всеки 44 минути, а в Бундеслигата постижението му е гол на всеки 33 минути. Испанецът се доказа като много полезна смяна за тима на Люсиен Фавър. Освен победния си гол срещу \"Байерн\", когато се появи от пейката, Алкасер вдъхнови \"Борусия\" и за обрат срещу  \"Аугсбург\" с хеттрик за едва 31 минути , отново влизайки като резерва. Испанецът е пропуснал да вкара в едва два мача – срещу \"Волфсбург\" и \"Атлетико\" (Мадрид). \"Много съм щастлив в Дортмунд, в отбора и се чувствам фантастично да играя за този голям клуб. Мисля, че това е най-правилното място за мен, затова се радвам, че подписах постоянен договор\", каза Алкасер. \"Барселона\" купи Алкасер от \"Валенсия\" срещу 30 милиона евро през август 2016 г. Нападателят впечатли с екипа на \"прилепите\", където вкара 43 гола в 124 мача, затова и беше привлечен на \"Камп ноу\". При каталунците Алкасер така и не се наложи и вкара едва 15 пъти в 50 мача.", "date": "2018.11.23", "title": "\"Борусия\" (Дортмунд) откупи за постоянно Пако Алкасер от \"Барселона\""}
{"url": "https://www.dnevnik.bg/politika/2018/11/23/3351003_cvetanov_predupredi_ninova_che_prezidentut_radev_shte/", "text": "ГЕРБ не разглежда президента Румен Радев като свой политически опонент, но БСП, която го издигна за поста, трябва да очаква той да се разграничи от нея, когато започне да осъществява своя политически проект. За това предупреди зам.-председателят на ГЕРб и лидер на парламентарната й група Цветан Цветанов пред Би Ти Ви. \"Не разглеждам Радев като политически опонент на ГЕРБ, БСП трябва да се притесняват, убеден съм, че ще дойде момент, когато ще се разграничи от тях. Влизайки в политическия живот и с усещането за политически проект, ще забрави много бързо за тези, които го избраха\", каза Цветанов. Той попита риторично как държавният глава би гледал в очите представителите на легитимните държавни институции (премиера, председателя на Народното събрание, шефовете на парламентарни групи, министри), ако реши да свика заседание на Консултативния съвет за национална сигурност. Ние не искаме да участваме в тази игра, заяви Цветанов, но в отговор на уточняваш въпрос не потвърди, че че ГЕРБ отказва да присъства. Само добави, че държавният глава не прави изказвания пред депутатите. Цветанов заяви и, че \"за семейство Радеви е нормално да отнемат предимство и да бутат триколка\", намеквайки за пътен инцидент с бащата на държавния глава като спомена и за любителския запис с нарушение на кола на НСО, обслужваща неговата съпруга. Приблизително по същото време  президентът Радев коментира темата с думите : \"Зачестилите раздухвани пътнотранспортни скандали, в които се въвлича моето семейство, няма да станат индулгенция на управляващите за техните безобразия\".", "date": "2018.11.23", "title": "Цветанов предупреди Нинова, че президентът Радев щял да се разграничи от БСП"}
{"url": "https://www.dnevnik.bg/sviat/2018/11/23/3350997_ispanskata_kraina_desnica_trupa_podkrepa_predgradie_po/", "text": "Енкарна Санчес наблюдава от разстояние как полицията обкръжава група протестиращи, които викат: \"Фашисти, махайте се!\" и се колебае дали да се присъедини към митинга, организиран от испанската крайнодясна партия \"Вокс\" (VOX). \"Не съм расистка, нито фашистка\", каза 62-годишната домакиня, която живее в един от кварталите на южния испански град Мурсия, където се появи голяма мигрантска общност. \"Тук съм само да чуя какво ще каже \"Вокс\" за това как да направим града ни по-безопасен. Никой от другите политици не се интересуват от това как да защитим домовете си\". Пренебрегвани, предградията на работническата класа и селските райони с висока безработица, са общностите, сред които евроскептичната, антифеминистка и отявлено патриотична партия се опитва да набере привърженици, които могат да я изведат на политическата сцена в страна, където с неохота приемат крайната десница. Последният крайнодесен испански депутат  загуби мястото си в парламента през 1982 г.  Изследователите От обясняват отсъствието на крайнодесните с болезнения спомен за продължителната дясна диктатура в страната и силните позиции на консервативната Народна партия (НП) върху в цялото политическо пространство - от центъра до десния спектър. Едва в последно време НП отстъпи терен на партията \"Гражданите\" (\"Сиудаданос\") - нова дясноцентристка група, която набра популярност като опозиция на регионалните партии в Каталуния и други райони. Но някои видяха, че тази бариера пада. Оказа се, че \"Вокс\" е получила 1.4 процента от гласовете в официално социологическо проучване, направено миналия месец. Това постави създадената преди четири години партия на изборите, които трябва да се състоят до 2020 г. \"Дори едно депутатско място ще е достатъчно, за да го използваме като трибуна, от която посланието ни да стигне до всички испанци\", каза пред \"Асошиейтед прес\" председателят на \"Вокс\" Сантяго Абаскал, очертавайки плановете да използва като отправна точка местните избори в Андалусия след 10 дни и вота за Европейския парламент през май догодина. \"За нас няма \"стъклен таван\", който да не можем да пробием, както смятат мнозина, които твърдят, че сме маргинална сила или политически екстремисти, казва убедено 42-годишният Абаскал и добавя: \"Просто защитаваме това, което много семейства обсъждат на масата, но което е станало политически некоректно на политическата арена\". Потомък на семейство, което е било мишена на сепаратистката екстремистка групировка ЕТА в родната му Страна на баските, Абаскал отказва да си губи времето, парирайки критиките, че е фашист, расист, че се възползва от страховете на хората или е крайнодесен популист. Той отхвърля всички обвинения, които според него са опит да се стигматизира движението му. Политиците от \"Вокс\" често са осмивани от традиционните медии заради това, че защитават всичко испанско, от коридите до монархията, и заради носталгията им по исторически събития като прогонването на мюсюлманите от Кралство Кастилия през 15 век и колонизацията на Америка. В Мурсия, говорейки в препълнената зала пред близо 1500 свои привърженици, Абаскал отиде по-далече, като призова \"богатите арабски страни\" да приемат мигранти мюсюлмани, \"които са със сходни възгледи и искат да наложат ислямския закон\". \"Ние ще се противопоставим на това те да идват тук и да ни казват, че в нашите училища не можело да се яде шунка\", каза Абаскал и бе възнаграден с бурни аплодисменти. Отвън полицията разпръсна протестиращи, развяващи знамена в цветовете на дъгата и плакати в подкрепа на равенството между половете. Чужденците в Испания, които започнаха да се увеличават в края на века, сега са 10 процента от населението, което наброява 46.7 млн., като сред чужденците най-много са мароканците, румънците и британците. Подобно на другите популистки лидери Абаскал предлага по-слаб Европейски съюз, в който имиграцията се контролира \"според националните икономически интереси и културната близост\". Затова изключва \"мюсюлманите, които не се вписват добре в европейските юдео-християнски ценности\". \"Всички либерално настроени леви сили вече постъпват така в луксозните си къщи. Първо гледат през шпионката, преди да отворят вратата\", каза той и добави: \"Искаме да постъпваме така и по отношение на това, което е частна собственост на испанците - в нашата страна\". Партийният манифест от 100 точки започва с декларацията, че североизточната област Каталуния трябва да бъде лишена от своето самоуправление след миналогодишния си опит за отделяне от Испания и сепаратистките партии трябва да бъдат забранени. \"Вокс\" се обявява също за промяна на законите за домашното насилие и за ограничаване на абортите. Но двете им основни постулата - по-строг подход към имиграцията и защита на единството на Испания, могат да се окажат главното препятствие за \"Вокс\" в опитите му да спечели подкрепа, каза Кармен Гонсалес, анализаторка в мозъчния тръст - Кралския институт \"Елкано\". \"Това са политически предложения, които други традиционни партии вече са готови да реализират\", казва Гонсалес и добавя, че испанците са обезпокоени повече от корупцията, неравенството и бъдещето на пенсионната система, отколкото от миграцията. \"Статистически погледнато, гласове в Испания може да вземат само от центъра\", казва анализаторката. Но в медиите все повече се говори за \"Вокс\" и партийните пропагандатори доста добре се възползват от това, за да засилят вниманието към партията. Използват социалните мрежи и месинджъри, за да поддържат дебата и да стигат до нови избиратели. В широко споделян в социалните мрежи видеоклип Абаскал и известен тореадор яздят коне под звуците на епичен саундтрак. Някои партийни лидери се прочуха преди две години, като с плуване се върнаха в Испания, за да избегнат арест в спорната британска отвъдморска територия Гибралтар, където издигнаха испанското знаме. Един от тях, генералният секретар на \"Вокс\" Хавиер Ортега, беше обвинител в съдебното разследване срещу каталунците, организирали нелегитимния референдум за независимост през октомври 2017 г. Благодарение на този имидж \"Вокс\" вече има повече от 16 хил. членове, които плащат членски внос. Митингът миналата седмица предизвика фурор в Мурсия, където колкото да напълни едно кафене. От партията казват, че са получили отделни покани от Европа на нациите и свободата (ЕНС), най-малката парламентарна група в Европейския парламент, и от Алианса на европейските консерватори и реформистите (АЕКР), свързан с Републиканската партия в САЩ. Но на партията ѝ е трудно да установява контакт с други сходни европейски формации, защото някои от тях изразяват симпатии към каталунските сепаратисти, а това е \"червена линия\" за \"Вокс\". Партията поддържа връзки със Стив Банън, но засега Абскал не планира да се присъедини към голямата коалиция от евроскептични движения, водена от бившия съветник на Белия дом, въпреки че американският президент Доналд Тръмп вдъхнови лозунга \"Да направим Испания отново велика\", използван от \"Вокс\" в по-ранните им кампании. \"Връзките ни не са международни, защото проблемите срещу които се борим, са национални\", каза Абскал, който не се безпокои за промените в нагласите на избирателите към партии като неговата. \"Движения като нашето ще станат неизменна част от западните общества\", каза той. /БТА", "date": "2018.11.23", "title": "Испанската крайна десница трупа подкрепа предградие по предградие"}
{"url": "https://www.dnevnik.bg/zelen/2018/11/23/3350814_prirodozashtitnici_vuzraziha_sreshtu_namerenieto_na/", "text": "Разгорещени дискусии последваха днешното изявление на  министър Димов за нужда от промени в концесията  за Банско поради неясно определяне на площта на ски-зоната в документацията от 2001 г. Той заяви, че се налагат промени в площта и в размера на възнаграждението заради факта, че според различни текстове на концесионния договор територията на ски зоната може да се тълкува като 99.5 хектара, 818.46 хектара или дори 1075.9 хектара. В социалните мрежи и в коментари на природозащитници изпъква въпросът защо Нено Димов, който е участвал в разработката на книжата като заместник-министър през 2000 - 2001 г., открива тези несъответствия днес. Коалицията от неправителствени организации и граждански групи \"За да остане природа в България\" разпространи позиция, в която се посочва, че в изказванията от вчера на  главния прокурор  и от днес на екоминистъра се вижда кампания, с която се подготвя почвата за разширяване на концесията в Национален парк Пирин. Екокоалицията смята, че ако прокуратурата е открила нарушения от страна на \"Юлен\" АД - концесионер на ски-зона Банско в Национален парк Пирин, защото концесията е незаконно увеличена и по този начин е нанесена щета на планината, националния парк и интересите на обществото, то трябва да започне разследване за нарушение по Наказателния кодекс. Според активистите не е приемливо преподписване на концесионния договор с нова, по-голяма площ, с обяснение, че ще се заплаща по-голямо концесионно възнаграждение. Природизащитниците напомнят също, че Нено Димов е бил заместник-министър на министър Евдокия Манева, която одобрява през юли 2000 г. Оценката за въздействие върху околната среда (ОВОС) на ски-зона Банско в Национален парк Пирин, подготвя договора за концесия и обявява процедурата за концесия през юли 2001г.,само една седмица преди да напусне поста си през юли 2001г. Заявлението от днес на Нено Димов означава, че той и повереното му министерство не знаят каква площ на ски-зона Банско той като зам.-министър и екоминистерството са оценявали при  приемането на  ОВОС  на зоната през юли 2000 г. , коментират от екокоалицията. Според нея министър Димов като ключов член на екипа на министър Манева би трябвало да е запознат с тези документи, а като министър трябва да се съобрази с европейската Директива за концесиите и българския Закон за концесиите, които забраняват да се променя концесионният договор. Правилата налагат концесионерът \"Юлен\" в ролята си на ползвател да върне всички използвани територии над записаните в концесията 99,55 хектара, настояват природозащитните организации. \"Дневник\" потърси екоминистерството за коментар на становището на екокоалицията, но към момента няма отговор. Бившият министър Евдокия Манева обясни в разговор за \"Дневник\", че е съгласна с Нено Димов за несъответствия в определените в различни части на концесионния договор площи. Според нея, по времето на нейния екип и с участието на Нено Димов като заместник-министър е подготвен ОВОС-ът, но не и концесионният договор за ски-зона \"Банско\". Служители на екоминистерството от този период свидетелстват, че през пролетта на 2001г. интензивно се подготвя цялата документация, с цел процедурата да се приключи през мандата на правителството с премиер Иван Костов. Евдокия Манева, обаче, заяви, че нейният екип няма отношение към договора и въпреки че процедурата е обявена още от нейния екип, то текстът на договора е подготвен от следващото правителство - на Симеон Сакскобургготски, при министър Долорес Арсенова. Манева смята, че екокоалицията е силно пристрастна срещу нея и играе игра в битка между бизнеси. В тази дългогодишна битка няма желание за решение за спора, защото и двете страни не са съгласни на компромис, според Евдокия Манева. Дали ще има още строежи над Банско ще зависи от това дали ще има промени в концесията и от очакваното до седмици окончателно  решение на Върховния административен съд  за плана за управление на националния парк.", "date": "2018.11.23", "title": "Природозащитници възразиха срещу намерението на министър Димов да предложи промени в договора за Банско"}
{"url": "https://www.dnevnik.bg/bulgaria/2018/11/23/3351016_pravo_na_otgovor_ot_kostadin_kostadinov/", "text": "На 16.11.2018 г. в  dnevnik.bg  излезе коментарен материал относно протестите срещу цените на горивата във Варна и участниците в тях със заглавие \"Кой кой е във варненските протести, или за приликите и разликите между 2013 г. и 2018 г.\". В него авторът Спас Спасов прави редица манипулативни и откровено обидни внушения, както спрямо мен лично, така и спрямо представляваната от мен партия \"Възраждане\". Считам, че написаното от него, нарушава грубо съответните разпоредби, както на Етичния кодекс на българските журналисти, така и на приложимото законодателство. От фактологична страна, в цитирания материал се съдържат следните няколко неверни и непроверени в достатъчна степен твърдения: 1. Авторът пише, че съм бил член и председател на местната организация на BMPО във Варна, но съм напуснал партията след преизбирането на Красимир Каракачанов за неин лидер и конфликт със заместника му Ангел Джамбазки. Това е откровено поднасяне на полуистини с абсолютни лъжи. Първо, аз бях не просто член и председател на местната организация на ВМРО във Варна, а зам. председател на партията. И второ, напуснах същата, не след конфликт с Джамбазки, а в резултат на принципно несъгласие с начина, по който Красимир Каракачанов, ръководеше организацията, както и за неспазените му обещания дадени пред делегатите на извънредния конrрес на ВМРО, проведен в град Пловдив през 2О09 г. 2. Авторът пише, че през есента на 2014 г. съм се сбил с Веселин Марешки по време на публичен скандал в град Варна. По този въпрос, съм длъжен да изясня следното: първо, не съм се бил с Веселин Марешки, както твърди в статията си Спас Спасов, а бях нападнат от него, в гръб. И второ, това стана не по време на някакъв \"публичен скандал\", за който в материала не се споменава абсолютно нищо, а докато се опитвах да защитя гражданин на Варна от рекет и изнудване, извършвани именно от споменатия Марешки. Нещо, което е установено по безспорен начин, както от органите на досъдебното производство, така и в хода на самото съдебно следствие. 3. Трето, авторът пише, цитирам: \"По време на извънредните парламентарни избори през 2017 г. партията \"Възраждане\" не влезе в Народното събрание, но спечели близо 38 хил. гласа, което й осигури годишна субсидия от 415 хил. лв. Според изявление на Костадинов, направено скоро след това, тя трябваше да бъде дарена за опазване на паметници и обучение на деца на бесарабски българи. До момента обаче от името на партията подобни инициативи не са обявявани.\" Твърденията в цитираният по-горе текст не отговарят на истината по следните две точки: Първо, не е вярно, че до момента от партията не са обявяване инициативи за опазване на паметници. При внимателен преглед на нашия сайт, можете да видите поне няколко новини, свързани с възстановяване и опазване на паметници и други културни обекти , за които сме направили дарения от субсидията, която получаваме и което е доказуемо с документи и снимки. Второ, нито аз като председател, нито партията като такава, нито който и да било друг отговорен фактор в партия възраждане, някога е казвал или обещавал да даряваме субсидията си за обучения на деца на бесарабски българи. Това е груба и нагла лъжа, плод единствено и само на въображението на автора. Това са накратко манипулативните и неверни твърдения и пасажи в цитираната по-горе статия.", "date": "2018.11.23", "title": "Право на отговор от Костадин Костадинов"}
{"url": "https://www.dnevnik.bg/bulgaria/2018/11/23/3350280_cacarov_zaplashi_s_nakazatelno_proizvodstvo_ako/", "text": "Главният прокурор Сотир Цацаров заплаши с наказателно производство, ако правителството продължи да бездейства за концесията на ски зоната над Банско, която се държи от компанията \"Юлен\". Това стана по време на участието му в \"Шоуто на Слави\" по Би Ти Ви ден след  гостуването на премиера Бойко Борисов. През юни, след проверка,  прокуратурата обяви, че над 8 години Министерският съвет е бил наясно  за това, че \"Юлен\" е ползвала с две трети по-голяма площ от определената по договор. Тогава говорителят на Цацаров Румяна Арнаудова обяви, че още през 2010 г. при първото правителство на ГЕРБ този факт е бил установен, но едва след подаването на сигнал от партия \"Зелените\" през февруари 2018 г. прокуратурата се е убедила в това нарушение, видяла е данни за престъпление в отношенията между Министерството на спорта и ски федерацията и е започнала проверка дали собственикът на \"Юлен\" и председателят на федерацията ( ) са едно и също лице. \"В резултат на тази проверка до премиера и Министерския съвет беше изпратено предложение, в което предлагаме да се предприемат незабавни действия да се защити интересът на държавата. Констатирано е бездействие за голям период от време. Ако не последват мерки, прокуратурата ще трябва да предприеме действия, свързани с проверка за търсене на евентуална наказателна отговорност. Бихме предприели разследване, ако няма предприети действия\", заяви тази вечер Цацаров. Той каза още, че в резултат на същата проверка вече е  му. Обеща обаче, че още в петък пресцентърът на прокуратурата ще обяви името на собственика на компанията. В интервю в началото на годината премиерът Бойко Борисов заяви на въпрос кой е собственикът: \"Всички знаят, нищо че го крият -  за Цеко Минев става въпрос \". Какво се случва във Варна На въпрос от зрител защо прокуратурата не предприема никакви действия във Варна, свързани с икономическата група ТИМ, главният прокурор подчерта, че не е доволен от работата на колегите си в града. \"Варненската окръжна прокуратура не е имала каквото и да е силно дело за корупция в последно време. Добре е колегите да си помислят, защото дължат отговори на своите съграждани. Разследванията по места се водят от съответните прокуратури. Не ме карайте да поема отговорност за ставащото във Варна\", каза Цацаров и подчерта, че физически не може да следи всички производства в страната. След което допълни: \"Още едно доказателство, че главният прокурор не е всесилен\". Проверка и срещу Владислав Горанов Сотир Цацаров декларира, че още утре ще започне проверка срещу финансовия министър Владислав Горанов заради информацията в друг зрителски въпрос, че Горанов живее от години в апартамент в луксозен частен комплекс в София, предоставен му безвъзмездно от бизнесмен, въпреки че пазарният наем възлиза на 1800 евро месечно. Главният прокурор уточни, че не знае къде е живял Горанов в последните шест години. Според  новия брой на вестник \"Сега\"  финансовият министър е посочил в  имуществената си декларация за 2017 г. , че живее от 2012 г. в жилище от 180 кв.м. във ВИП комплекса \"Есте Хоум енд СПА\", собственост на фирми, свързани с бизнесмените Кирил и Георги Домусчиеви. Изданието уточнява, че това е направено за първи път тази година заради новите разширени законови изисквания, свързани с предотвратяването на конфликта на интереси. На 8 декември изтича срокът, в който антикорупционната комисия (КПКОНПИ) трябва да се произнесе дали е открила основания да го разследва, пише \"Сега\". Оградата по границата може да донесе обвинения на министри Цацаров допълни, че Държавна агенция \"Национална сигурност\" (ДАНС) е извършила проверка на строежа на оградата по границата с Турция по сигнала на депутата от БСП Елена Йончева.  Установени са завишени цени на строително-монтажните дейности  и заради това е образувано производство. \"В момента в трите административни области, на територията на които се намира оградата, работи експертиза. Ако тя потвърди изводите на ДАНС, ще има обвиняеми министри и областни управители. По българското законодателство докладът на ДАНС няма доказателствена стойност. Нужна е експертиза\", заяви главният прокурор. Законът \"Магнитски\" - поредният пропаганден балон Цацаров каза още, че не се страхува от закона \"Магнитски\" и го определи като \"поредния пропаганден балон\". Мажоритарният собственик на изпадналата в несъстоятелност КТБ Цветан Василев кандидатства за закрила в САЩ по закона \"Магнитски\"  в началото на август миналата година.  Документите му бяха внесени от американския лобист Джоузеф Огъстин. В жалбата се твърди, че човешките права на Василев са нарушени от депутата от ДПС Делян Пеевски и от главния прокурор. Близо месец след това  Пеевски нае американски адвокати , за да го защитават в процедурата. Законът \"Магнитски\", приет от Конгреса, позволява на американското правителство да  защитава хора по цял свят , станали жертва на репресии и нарушения на правата им заради това, че са разкрили случаи на корупция по върховете на властта. Благодарение на него САЩ могат да налагат санкции срещу всеки, който предприема действия срещу информатори, оповестили правителствена корупция. Цацаров отрече и информацията, която Василев разпространи, че му е давал по 100 хил. евро на месец. \"Да му кажа, че ако изобщо е давал нещо, то от това нищо не е стигало до мен. Нито евро не е стигало до мен\", добави главният прокурор. По думите му все още не е постигнат съществен напредък в разследването на  убийството на данъчния инспектор  в София от края на миналата година.", "date": "2018.11.23", "title": "Цацаров заплаши с наказателно производство, ако кабинетът още бездейства за концесията на \"Юлен\""}
{"url": "https://www.dnevnik.bg/citat_na_deniia/2018/11/23/3350498_citat_na_denia_ne_sum_lichniiat_prokuror_na_borisov/", "text": "По думите му в обществото има глад за справедливост и масово хората търсят в лицето на главния прокурор човека, който може да я осигури. Според него обаче, ако позицията е такава, че да бъде избирана от народа, то тогава той нямаше да получи втори мандат. \"Фигурата на главния прокурор концентрира всички очаквания за справедливост. Той не е всесилен да промени всеки закон и да обвини всеки, който обществото иска. Чист популизъм е да се мисли, че мога да бъда избран за втори мандат\", каза той и добави, че гласуването за главен прокурор не е добър вариант, тъй като някой трябва да плати предизборната кампания. Цацаров прогнозира, че до края на мандата му догодина, ще има повдигнати обвинения на висши политици. Посочи, че прокуратурата работи добре и даде за пример  присъдата на бившия зам.-министър на външните работи Христо Ангеличин,  който получи 4 години затвор за безстопанственост.", "date": "2018.11.23", "title": "Цитат на деня: Не съм личният прокурор на Борисов"}
{"url": "https://www.dnevnik.bg/evropa/2018/11/23/3349499_za_20_godini_populistite_v_evropa_utroiha_podkrepata_si/", "text": "През последните 20 години подкрепата за популистките партии в Европа се е увеличила повече от три пъти, което им е осигурило достатъчно гласове, за да настанят лидерите си на правителствени постове в 11 държави и да предизвикат установения политически ред на континента. Това са част от изводите от изследване на лондонското издание \"Гардиън\", проведено в сътрудничество с повече от 30 видни политолози от Европа и извън континента. Анализът обхваща 31 европейски държави и описва стабилния възход в подкрепата за европейски популистки партии, особено за десни такива, при представянето им на национални избори в продължение на две десетилетия. От графика към изследването (можете да я намерите  тук ) се вижда, че в България делът на гласовете за популисти рязко се увеличава през 2001 г., когато Национално движение \"Симеон Втори\" спечели 42.74% броени месеци след основаването си. На същите избори само заради името на бившия монарх се появиха две формации, които в крайна сметка събраха още четвърт милион гласа, но и така отнеха възможността на Симеон Сакскобургготски да има мнозинство в парламента. Едната от тях - Коалиция \"Симеон II\", премина прага за разпределяне на депутатите (с 3.44% от гласовете), а втората -  Национално обединение за цар Симеон Втори, бе с 1.7%, или най-добър резултат за останалите извън парламента. През 2001 г. България реално постига най-високият в разглежданите европейски страни резултат на партии, определяни като популистки. На следващата година се наблюдава успоредно увеличение на одобрението за популисти в още няколко държави. След известен спад възход в България отново има през 2009 г., след което намаление не се наблюдава в следващите вече почти 10 години. От 12 млн. на 170 млн. европейци под управление с популисти Според проучването популизмът изживява постоянен възход поне от 1998 г. насам. Преди 20 години популистките партии са били като цяло маргинална сила и са получавали едва 7% от гласовете на континента. На най-скорошните национални избори обаче един от всеки четири гласа е бил за популистка партия. Докато през 1998 г. само две малки европейски страни – Швейцария и Словакия – са имали популисти в правителствата си, две десетилетия по-късно още девет имат такива представители, а европейците, гласуващи за популистки партии на национални избори, са се увеличили от 7 до над 25 на сто през разглеждания период. Броят на хората, управлявани от правителство с поне един популист в кабинета, се е увеличил от 12.5 милиона до 170 милиона, като причините са различни – от рецесията и миграцията до социалните медии и глобализацията. \"Не толкова отдавна популизмът бе феномен от политическата периферия\", коментира Матейс Рудейн, ръководител на проекта и политически социолог от Университета в Амстердам. \"Днес той става все по-обичаен: някои от най-скорошните политически събития, като референдума за Брекзит и избора на Доналд Тръмп, не могат да бъдат разбрани, без да се вземе предвид възходът на популизма\". Според поддръжниците му това явление защитава обикновения човек от частните интереси и следователно е жизненоважна сила във всяка демокрация. Критиците му обаче са на мнение, че популистите на власт често подкопават демократичните норми, било то като отслабват медиите и съдебната система или като погазват правата на малцинствата. Проучването идва шест месеца преди  изборите за Европейски парламент , на които според някои прогнози в институцията може да влязат по-голям от когато и да било брой десни популисти. Как се разпространява Картата към проучването показва как популизмът е \"проблеснал\" на континента в края на 90-те години, преди реално да нахлуе в Източна Европа през първото десетилетие на XXI век. Той се разпространява на север веднага след финансовата криза, след което през последните три години постигна значителни пробиви във влиятелните държави от Западна Европа. Популизмът в Европа реално датира от няколко десетилетия. Крайнодясната Австрийска партия на свободата бе основана още през 1956 г. от бивш нацист и за пръв път спечели повече от 20% на изборите през 1994 г. Сега тя е част от управляващата коалиция във Виена и контролира няколко ключови министерства. Популистките партии се радваха на успех в Норвегия, Швейцария и Италия през 90-те години, но едва след началото на настоящия век популистките идеи и депутати започнаха да се разпространяват от Холандия през Франция и Унгария до Полша. Оттогава антисистемният популизъм започна да се разраства особено силно след финансовата криза през 2008 г. и бежанската вълна през 2015 г. На последователни избори в Гърция обявилата се срещу икономиите крайно лява коалиция \"Сириза\" спечели 27% и 36%, а Марин льо Пен стана вторият член на семейството си, достигнал балотаж на президентските избори във Франция. Антиимигрантската \"Алтернатива за Германия\" стана първата крайнодясна партия от Втората световна война досега, успяла да влезе във всички германски провинциални парламенти и разполага с повече от 90 места в Бундестага. В Италия крайнодясната \"Лига\" и лявото Движение \"Пет звезди\" спечелиха заедно почти 50% от гласовете. \"Фидес\" се завърна в Унгария с 48%, а крайнодясната \"Шведски демократи\" достигна 17.5 на сто. Проучването показва, че левите популисти с троцкистки идеи, които в Европа са далеч не толкова успешни, колкото консерваторите, са започнали да увеличават подкрепата си на национални избори, като пример за това са \"Подемос\" в Испания и \"Непокорна Франция\". Причините \"Има три основни причини за бързия възход на популизма в Европа\", коментира Кас Муде, преподавател по международни отношения в Университета в Джорджия. \"Голямата рецесия, която създаде няколко силни леви популистки партии на юг, т.нар. бежанска криза, която бе катализатор за десните популисти, и накрая трансформацията от непопулистки партии в популистки – особено \"Фидес\" и \"Право и справедливост\" (в Полша)\". Клаудиа Алвареш, доцент в Университета \"Лузофона\" в Лисабон, която не е участвала в проекта на \"Гардиън\", казва: \"Успехът на подобни политици е силно свързан с тяхната възможност да убедят привържениците си, че не принадлежат към традиционната политическа система\". По думите ѝ и социалните медии са имали роля за възхода на популизма: \"Гневът, който политиците популисти успяват да канализират, се разпалва от публикации в социалните медии, защото това пространство в интернет е много податливо на лесното разпространение на емоции\". Според Кас Муде \"в краткосрочен план популистките партии вероятно ще останат приблизително толкова силни, въпреки че ще са още по-явно радикално десни и ще продължи да има значителни регионални и национални разлики\". По думите му \"основният въпрос е как непопулистките партии отговарят\" на предизвикателството. Макар процесът да засегна и дясноцентристите, и лявоцентристите, традиционните европейски социалдемократически партии  са тези, които понесоха най-тежкия удар . Подкрепата за някога силната Германска социалдемократическа партия се стопи до 14%, а френската Социалистическа партия получи едва 7.4% на миналогодишните парламентарни избори. Разликите Макар цялостната картина в Европа да показва ярко изразен възход на гласовете за популистите, пейзажът е нюансиран. В Белгия например фламандската националистическа партия \"Фламандски интерес\" е в отстъпление от 10 години. Освен това популистките партии, които влизат в правителство и са принудени да направят компромис с политиките си, могат да срещнат трудности. Финландската партия, която през 2015 г. влезе в управляващата коалиция, след като спечели 17.5% от гласовете, се раздели на две формации, които сега получават едва 10 и 1.5 на сто. В Гърция одобрението за \"Сириза\" намаля до 25 от 36-те процента, които получи, когато нахлу във властта през 2015 г., измествайки традиционната десница и левица. Одобрението за Датската народна партия, която оказва подкрепа на дясноцентристкото правителство на малцинството, е паднало от 21% през 2015 г. до 27 на сто. А поддръжката за Партията за независимостта на Обединеното кралство на Найджъл Фараж зрелищно намаля, откакто Великобритания гласува да напусне ЕС. \"Гардиън\" представя анализ за различните части на континента, като обаче в нито една категория не е включено по-подробно описание за България. През 2008 г. настъпиха финансовата криза и рецесията. Тъй като жизненият стандарт на много хора, особено в Южна Европа, се понижи, центристките партии, които бяха управлявали до тогава, както и еврократите в Брюксел, се превърнаха в очевидната жертва. Най-жестоко ударените от кризата гърци дадоха 27% от гласовете си на радикалните леви популисти от \"Сириза\" през 2012 г., а три години по-късно ги избраха да управляват с почти 10 процентни пункта повече.  В Испания  обявилата се против икономиите \"Подемос\" взе 21% през 2015 г. едва година след създаването си. В Италия десетилетията корупция, лошо управление и ефектът от бежанската криза през 2015 г. родиха антистемната партия Движение \"Пет звезди\", която дойде на власт миналата година в необичайна коалиция с крайнодяснаата антиимигрантска \"Лига\". В по-скорошно време стабилният \"вътрешен кръг\" на Западна Европа започна да се поддава на популистката вълна. В Германия  крайнодясната антиимигрантска \"Алтернатива за Германия\"  има 92 места в Бундестага. Марин льо Пен стигна до балотажа на френските президентски избори през 2017 г. В Холандия антиислямската Партията на свободата на Геерт Вилдерс стана втората по големина сила в парламента. Най-голям напредък бе постигнат в Централна и Източна Европа. Всички четири държави от Вишеградската група са управлявани от популистки партии,  включително \"Фидес\" на Виктор Орбан в Унгария и \"Право и справедливост\"  на Ярослав Качински в Полша. И двете партии започнаха да показват истинското си лице – популисти, консервативни в културно отношение, авторитарни – след като бяха избрани за пръв път. Дори и в известната с либералността си Скандинавия настроените срещу имиграцията и поставящи нацията на първо място популисти, върнаха гласа си през изминалото десетилетие. Крайнодясната \"Шведски демократи\", която води началото си от неонацистко движение, получи едва 0.4% от гласовете през 1998 г., но  на последните избори постигна рекордните 17.6%. Традиционните северни партии дълго време устояваха на сформирането на коалиционни правителства с десни популисти, но бяха принудени да отстъпят в Норвегия, където Прогресивната партия участва в правителствени коалиции от 2013 г., и във Финландия, където малката \"Синя реформаторска партия\" също е част от коалицията. Западна Европа се различава от южната част на континента по това, че радикалните леви популисти нямат толкова голям успех. Това вероятно се дължи на факта, че страните на Запад имат много по-силни икономики, отбелязва \"Гардиън\". Как е направен анализът При анализа са идентифицирани всички партии, получили най-малко 2% от гласовете на поне едни национални избори в 31 европейски страни – всички държави членки на ЕС плюс Швейцария, Норвегия и и Исландия – между 1998 и 2018 г., според данните от ParlGov. На основата на тези данни е съставен списък на партиите, които може да бъдат категоризирани като популистки, крайнодесни, крайнолеви и евроскептични, като са използвани научни определения за това категоризиране. За да бъде проследен успеха на популистките партии в Европа, анализаторите са работили с политолози, за да изследват стотици политически партии и да решат дали те са били популистки на различни етапи през последните 20 години.", "date": "2018.11.23", "title": "За 20 години популистите в Европа са утроили подкрепата си"}
{"url": "https://www.dnevnik.bg/intervju/2018/11/23/3347974_daniel_koen_v_kibervoinata_vinagi_stava_vupros_za/", "text": "Даниел Коен е изследовател в Интердисциплинарния център за киберизследвания \"Блаватник\" и сътрудник на Института за изследване на националната сигурност в Телавивския университет в Израел. Интересите му включват стратегически комуникации, киберсигурност, кибертероризъм и употребата на социалните мрежи от терористични групировки. По време на конференцията \"Киберустойчивост – израелският опит\" в София \"Дневник\" разговаря с него за стратегията на \"Ислямска държава\" и за това как най-важният аспект от войната в киберпространството е борбата за умовете на потребителите. - Знаем кой стои зад атаките. Имаше арестувани хора, установена бе и севернокорейска връзка при един тях. Това, което не разбираме, са мотивите. Ако в началото изглеждаше като атака тип ransomware, извършвана от престъпници за пари, в един момент започна да изглежда като нещо друго. И не защото те искаха малко пари. Въпросът е каква е била мотивацията им - да създадат проблеми в световния ред, да спрат други държави, демонстрирайки какви възможности имат да действат срещу тях? Целите не бяха много разбираеми - индустрията, болници... Изглеждаше сякаш са напълно случайно избрани, сякаш някой просто е пуснал вируса и хората са започнали да го \"хващат\". Сякаш нямаше точно определена цел, не бе APT, но в същото време бе различно от предишни атаки. - A precise targeted cyberattacks - кибератаки с точно определена цел, например шпионаж или атака срещу военната индустрия, която цели да открадне тайни. Това е и прякорът на групата APT38, която вероятно стои зад много от големите атаки в последните години, изборите, но и съвсем различни неща, например важна инфраструктура. - Идеята е, че винаги става въпрос за човека. Когато погледнем повечето кибератаки по света, повечето от тях са много прости и са насочени срещу хората, не срещу машините или приложенията. Не става въпрос за нападения, които целят да спрат електричеството например, а за множество елементарни фишинг атаки от типа на \"един човек от Нигерия, който трябва да получи пари отнякъде, но много му трябва достъп до банковата ви сметка или парола, за да изпрати нещо\". Ако спрем тези атаки, ще сме пресекли повечето от тях. Това е едната страна. На бойното поле на кибервойната е различно. Да вземем например \"Ислямска държава\". Във физическия свят имаше атака срещу тях - от коалицията, от американците. Но това не спря процеса на набиране на членове. Което значи, че хиляда бойци може и да бяха ликвидирани всеки месец в Иран и Ирак, но заради броя на хората, които все още емигрираха към тези територии, числеността на \"Ислямска държава\" на бойното поле не се промени. Остана си 20 хил. дълго време. След това те разбраха, че трябва да опитат друг подход, не само да водят физическа война, а да навлязат в когнитивната област, в онлайн света. Да потърсят корените на радикализацията. Тогава видяхме онлайн кампании, провеждани от киберкомандването на \"Ислямска държава\". От друга страна, бяха наративите на Държавния департамент, които се опитаха да прекратят веригата за снабдяване със съдържание за радикализация. Това е пример за когнитивния аспект. - Урокът е, че трябва да се мисли за интегриран хибриден подход не само срещу терористичните групировки, но и срещу хибридната война. Трябва интегриран подход с разбирането, че другата страна използва киберспособностите си, а не само маркетинг. Трябва да действаме по същия начин. Трябва да мислим интегрирано, което значи, че за да постигнем успех, са необходими киберотряди, които да се борят с наративните заплахи. Ето в момента има пример - американците разбраха, че някой се опитва да повлияе на междинните им избори. Казаха си \"ок, това не е \"Ислямска държава\", не можем да ги нападнем\", но се опитаха да създадат пречки пред хората от другата страна. Анализираха кой е главният източник - и не говоря за санкционираните хора, правителства, няма нищо общо с Евгений Пригожин (бел. ред. санкционираният \"Готвач на Путин\", който стои и зад \"фабриката за тролове в Санкт Петербург) - имам предвид конкретните хора, които извършват атаките. Доколкото разбирам, сега те са на мушката, но само ги предупреждават - \"Ако вие ескалирате, и ние ще ескалираме\". Tази техника бе използвана в Израел, когато на Международния ден на Холокоста имаше атаки срещу Израел. След призив на \"Анонимните\" много хора се присъединиха и опитаха да спрат интернета на страната, използвайки прости инструменти, за да блокират хиляди израелски сайтове. В един момент обикновени граждани в личното си качество си казаха: \"Трябва да отвърнем на удара, защото правителството не прави нищо\", започнаха да намират локациите на хората, които провеждаха атаките, и да превземат лаптопите им, камерите им и да ги снимат как си стоят по бельо в Малайзия, Индонезия, Северна Африка. Снимаха ги и ги разпространиха, за да ги засрамят. Мисля, че цивилните не трябва да поемат такава отговорност. Тогава това не беше незаконно, надявам се сега да е, защото ако хората действат така, това би довело до хаос. Все едно по време на терористична атака всеки да има оръжие и да започне да стреля. Да, това е техника, която бе използвана срещу \"Ислямска държава\", и това е начин тя да бъде сдържана. Но, още веднъж - това е когнитивната област, а не кибервойна.", "date": "2018.11.23", "title": "Даниел Коен: В кибервойната винаги става въпрос за човека, не за машините"}
{"url": "https://www.dnevnik.bg/sviat/2018/11/23/3350420_predloji_li_rusiia_da_iztlaska_iran_ot_siriia/", "text": "Президентът на Русия Владимир Путин е предложил на САЩ и Израел да съдейства за свиване на иранското присъствие в Сирия срещу смекчаване на антииранския санкционен режим. Това сподели премиерът на еврейската държава Бенямин Нетаняху на закрито заседание в Кнесета. Външното министерство в Москва не потвърди такава дискусия да се води на негово равнище, но това не означава, че руският лидер не е предлагал подобни идеи. Експерти посочват, че Руската федерация разполага с лостове за въздействие върху Иран в Сирия, но не твърде мощни. Руската инициатива бе представена от Нетаняху на закрито заседание пред комисията по външната политика и отбраната, уточнява израелската телевизия \"Десети канал\". Същите данни разпространи и американският новинарски сайт \"Аксиос\". Според тях лидерът на Русия е предложил на американците и на израелците да вдигнат част от ограниченията, наложени на Техеран след излизането на САЩ от \"ядрената сделка\". В замяна се е задължил да съдейства за изтегляне на иранските и проиранските сили от сирийска територия. Предложението може да е било отправено към президента на САЩ Доналд Тръмп на кратката им среща при проявите в Париж по повод 100-годишнината от края на Първата световна война. Присъствието на ирански сили в Сирия все още тревожи еврейската държава, която вижда в тях пряка заплаха за своята национална сигурност. Като главен съюзник на Израел САЩ няма как да не реагират на неговата тревога. Външното министерство на Русия вече излезе с коментар в тази връзка. \"Колкото до конкретния аспект, сиреч отмяна на санкциите срещу нещо, не мога да потвърдя - каза пред журналисти зам.-министърът Сергей Рябков. - Имаше близки, но не и съвпадащи с това идеи. Развитие обаче не последва.\" Високопоставеният руски дипломат припомни, че съветниците от Ислямската република Иран се намират в Сирия по покана на правителството. \"Затова не виждаме тук проблеми от юридическо или друго естество - посочи той. - Обсъждана бе обаче сигурността на Държавата Израел, доколкото територията му попада в обсега на оръжия, способни да поразяват цели, разположени на далечни разстояния. Това бе предмет на нашия диалог и с Техеран, и с Вашингтон, и с европейски столици.\" Впрочем това не доказва, че Путин не е лансирал въпросната инициатива в частен разговор с израелския или с американския си колега в кулоарите на проявите във френската столица. Нетаняху специално изтъкна, че предложението е било отправено засега неофициално. Израелският премиер уточни, че още не е формирала позиция по въпроса. Знаем оптимистичната оценка на Нетаняху за неотдавнашните му срещи не само с руския президент, но и със специалния пратеник на Държавния департамент на САЩ за Сирия Джеймс Джефри. Говорител на американското дипломатическо ведомство обясни пред \"Десети канал\": \"Продължаваме преговорите с ООН и други страни за намиране на политическо решение за Сирия. Не разкриваме подробности от съдържанието на тези дипломатически преговори\". Събеседници на \"Независимая газета\" от Силите за отбрана на Израел (армията) отбелязват, че подконтролното на Иран движение Хизбула съществено е разширило възможностите си в сирийската кампания. Според израелските военни ливанската групировка вече е принудена да връща бойците си по домовете им, да се разплаща с ранените и семействата на загиналите. Не е капитулирала обаче, а е добила нови умения и може в най-близко време да ги използва срещу еврейската държава. По-рано бойците ѝ са действали самостоятелно в градски условия, но днес могат да маневрират и да \"работят\" в рамките на цели алианси. В Сирия например Хизбула е сътрудничела с шиитското опълчение, контролирано от Иран, също и с офицери от Корпуса на гвардейците на ислямската революция - елитна военнополитическа организация, пояснява армията. Това създава нови рискове. \"Израел смята, че Русия има лостове, за да влияе на Иран, но схваща, че това са лостове с ограничени възможности - заяви пред вестника израелският политолог Ариел Булщайн, оглавяващ проект за публична дипломация към Евроазиатския еврейски конгрес. - Идеята, че Русия, поела де факто контрола върху събитията на сирийска територия, а именно да спира всички опити на Иран да превърне Сирия в плацдарм за атака срещу Израел - ето израелската позиция. А евентуалната размяна ми изглежда недотам разумен подход, защото санкциите срещу Иран нямат връзка със Сирия - свързани са с апетитите на Иран в сферата на ядрените оръжия. Целта на ограничителните мерки в случая е да вразумят иранското ръководство, да му наложат отказ от операции за набавяне на военен атом.\" Според руски експерти Иран по един или друг начин фигурира като фактор в преговорите на Русия със западните ѝ партньори. \"Русия може би казва дори, че възпира някак си Иран - предполага Антон Мардасов, експерт на Руския съвет по международните въпроси. - Ние можем да използваме фактора с възпирането на Иран в свой интерес в контекста и на сирийския, и на ливанския дневен ред. Например да предложим оръжейни доставки за ливанската армия, което ще помогне за отслабване на връзките й с Хизбула. Същото и в Сирия. Русия обаче прави твърде малко, за да възпира Иран, не само заради възможностите, но и заради желанието си. Иран в наши дни сам предприе промени в стратегията си: с оглед действията на Израел, с оглед излизането на САЩ от сделката и връщането на санкциите Техеран не се стреми към подчертано присъствие в Сирия, дразнещо иранския електорат.\" Експертът обръща внимание, че иранци проникват и в гражданските структури на Сирия, и в нейния политически и военен апарат. \"Няма как да ги изгониш оттам - казва Мардасов. - Те изкупуват имоти в Алепо, изкупуват имоти по границата с Ливан с цел да формират плацдарм за скрито прехвърляне на отряди от Ливан в Сирия и обратно. Обективно Русия не може да възпира Иран. Тя и да представя това за възпиране. В Алепо например се опитвахме да контролираме иранското влияние, когато имахме там военна полиция. Но после тя си тръгна и Алепо остана за Иран - в смисъл че там има твърде много сирийски бизнесмени, свързани с Ислямската република, и те държат нещата под контрол. Има проирански опълчения, лагеруващи край Алепо. Те са набрани от местни хора, но се спонсорират с ирански пари.\" Според анализатора за Русия е било необходимо да направи предложението на САЩ и на Израел, за да съживи реномето си на важен дипломатически посредник. \"От една страна, статутът й на медиатор се вдига - разсъждава Мардасов. - От друга страна, отваря се пазарлък. Русия може например да каже: ето, ние възпираме Иран, а вие, американците, си тръгвайте от Ат Танф. Ние ще възпираме иранските амбиции, а вие оправете положението източно от река Ефрат.\" /БТА", "date": "2018.11.23", "title": "Предложи ли Русия да изтласка Иран от Сирия"}
{"url": "https://www.dnevnik.bg/sport/2018/11/23/3350526_franciia_posreshta_hurvatiia_v_istoricheski_final_za/", "text": "Франция посреща Хърватия в последното издание на традиционния формат на световното отборно първенство по тенис за мъже - купа \"Дейвис\". След 118 години надпреварата ще претърпи коренни промени и се провежда по нова формула от 2019 г. Финалите на купа \"Дейвис\" ще се превърне в едноседмично световното първенство в един град с участието на 18 отбора.  Идеята беше предложена миналата година  от инвеститорската група \"Космос\", чийто основател и президент е футболистът на \"Барселона\" Жерар Пике. Това решение не беше прието леко, като главната причина за недоволство е премахването на характерните за турнира домакински и гостуващи двубои, както и провеждането на турнира в края на ноември, когато тенис сезонът вече е завършил. Много от водещите тенисисти като световния №1 Новак Джокович, рекордьора по титли от Големия шлем Роджър Федерер и шампиона от финалите на АТП Александър Зверев се изказаха доста критично към промените в купа \"Дейвис\". Френският тенисист Пиер-Юг Ербер също е скептичен \"Те убиха този вековен турнир, поради което за нас това е последния финал на купа Дейвис\", каза французинът, който заедно с партньора си Никола Маю завърши втори във финалните на ATP за двойки. \"Следващото издание може и да има същото име, но ще е нещо ново и нещо, което не познаваме, така че ще видим какво ще стане\", продължи той. \"Международната федерация по тенис се опита да намери решение на проблема с отсъстващите топ играчи, което наистина беше нужно. Но аз съм на мнение, че те направиха най-лошите възможни промени\", завърши Ербер. Тазгодишният финал на купа \"Дейвис\" ще привлече доста внимание, което занапред определено не е гарантирано. От 2020 г. Асоциацията на професионалните тенисисти (АТП) ще започне нов турнир за национални отбори - АТП Къп. Турнирът, който беше посрещнат много добре от водещите тенисисти, ще се провежда преди Australian Open и в него ще се раздават точки за световната ранглиста. Наличието му отново ще постави на дневен ред проблема с отсъствието на най-добрите играчи от купа \"Дейвис\". Последният финал на турнира в настоящия му формат започва днес с два индивидуални двубоя. Жереми Шарди и Борна Чорич дават старт на битката с 15.00 часа, а след това на стадион \"Пиер Мороа\" в Лил излизат Жо-Вилфред Цонга и Марин Чилич. Капитанът на Франция Яник Ноа, който изведе отбора до титлата миналата година, се надява да повтори успеха и тази година. За него това е последно издание на турнира, в което е капитан, тъй като от догодина постът ще бъде заето от Амели Моресмо. Хърватия обаче влиза като фаворит в сблъсъка с присъствието на двама играчи от топ 12 на света и при отсъствието на опитните Ришар Гаске, Гаел Монфис и Жил Симон за Франция. Една от предимствата на настоящите носителите на трофея обаче може да се окаже мачът на двойки в събота, в който шампионите от \"Ролан Гарос\" Маю и Ербер ще играят срещу Мате Павич и Иван Додиг. Франция преследва втора поредна и общо 11-а титла в купа \"Дейвис\". Хърватия търси втори трофей след 2005 г. в своя трети финал в надпреварата. Предишният беше през 2016 г., когато хърватите отстъпиха срещу Аржентина. \"Това е нова възможност. Имаме добър шанс. Очаквам тежка битка срещу Франция\", заяви световният №7 Марин Чилич.", "date": "2018.11.23", "title": "Франция посреща Хърватия в исторически финал за купа \"Дейвис\""}
{"url": "https://www.dnevnik.bg/sviat/2018/11/23/3350544_naselenieto_na_pekin_e_namalialo_za_purvi_put_ot_dve/", "text": "Населението на китайската столица Пекин е намаляло през 2017 г. за пръв път от две десетилетия, показват официални данни, цитирани от китайската агенция Синхуа, предаде Ройтерс, цитирана от БТА. Броят на постоянните жители на града миналата година е бил 21.7 млн., с 21 хил. по-малко от предходната, съобщи Синхуа, позовавайки се данни на местните власти. Властите в Пекин се опитват да ограничат увеличаването на населението, за да се справят с проблеми като задръстванията, недостига не ресурси и покачването на цените на недвижимите имоти. Населението на Пекин се увеличи с две трети от 1998 г. до сега, потреблението на енергия нарасна повече от два пъти, а броят на автомобилите скочи трикратно. Градът работи по интегрирането на икономиката си със съседната провинция Хъбей и с град Тянцзин, за да се създадат условия някои университети, ведомства и компании да се изнесат.  Въпреки че големи градове като Пекин и Шанхай са си поставили за цел да контролират нарастването на населението, Китай като цяло опитва да предприеме действия за увеличаване на раждаемостта, която се понижи през 2017 г. и се очаква да спадне още повече през тази година. Възрастните хора в момента са 240 млн., но се очаква до 2035 г. те да станат 400 млн., което ще застраши здравната и пенсионната система на страната", "date": "2018.11.23", "title": "Населението на Пекин е намаляло за първи път от две десетилетия"}
{"url": "https://www.dnevnik.bg/evropa/evropeiski_parlament/2018/11/23/3348233_ilhan_kjuchjuk_za_mandata_na_evroparlamenta_brekzit/", "text": "- Предизвикателствата, пред които Европейският парламент се изправи през изминалия мандат, не са едно или две. От справянето с миграцията, борбата с популизма до  върховенството на закона  в съюза и  активирането на чл. 7 от Договора на ЕС . Не трябва обаче да забравяме и теми, които имаха силен отзвук в някои държави членки и по които преговорите бяха изключително трудни или все още продължават – като пакета \"Мобилност\" например. Безспорно най-голямата трудност беше Брекзит. Не само защото процедурата по напускане на държава членка е непозната в историята на ЕС и ни изправи пред редица неизвестни, а защото Брекзит отприщи дългогодишно натрупали се проблеми в ЕС и създаде предпоставки за започване на един необратим процес на разпад. - Предстоящите европейски избори ще изправят една срещу друга две визии за Европа. Визията за отворена, толерантна и демократична Европа, в която решенията се взимат на базата на компромис и в която се защитават нашите ценности. От другата страна ще е европейската визия на популизма, изолационизма и крайния национализъм, в която върховенството на закона е под обстрел и в която езикът на омразата играе значима роля. Аз лично ще работя за първата. - Европейският парламент е институционално тяло, което участва в изготвянето на европейския бюджет, а той има пряко отношение към всяка държава членка, включително и България. Наред с това бяха придвижени редица законодателни досиета в сферата на дигиталния дневен ред и цифровата икономика, земеделието и околната среда. Също така смятам, че и постигнатото от страна на ЕП по отношение на европейската интеграция на Западните Балкани трябва да бъде отличено, защото то е в рамките на националния стратегически интерес и в бъдеще ще има позитивен ефект за България.", "date": "2018.11.23", "title": "Илхан Кючюк за мандата на европарламента: Брекзит отприщи дълго натрупвали се проблеми в ЕС"}
{"url": "https://www.dnevnik.bg/sport/2018/11/23/3350547_video_desetki_hiliadi_okurajiha_igrachite_na_boka/", "text": "Десетки хиляди привърженици се явиха на тренировката на \"Бока хуниорс\" преди  големия мач с \"Ривър плейт\" . Запалянковците изпълниха 49-хилядния стадион \"Бомбонера\", за да подкрепят любимия си отбор. \"Бока\" гостува в събота на \"Монументал\" в реванш от финала в Копа Либертадорес. В първата среща отборът два пъти повеждаше, но  мачът завърши 2:2 . Заради огромния интерес към откритата тренировка се наложило ръководството да затвори вратите на стадиона, тъй като трибуните били препълнени. Затова хиляди желаещи останали извън съоръжението, пише \"Ройтерс\". Финалът в най-силния клубен турнир в Южна Америка е исторически, тъй като големите съперници от Аржентина се срещат за първи път в спор за титлата. Това е и последният сезон, в който финалът се играе в два мача при разменено гостуване. \"Ривър плейт\" посреща \"Бока хуниорс\" в събота в 22.00 часа българско време.", "date": "2018.11.23", "title": "Видео: Десетки хиляди окуражиха \"Бока\" на тренировка преди големия реванш с \"Ривър\""}
{"url": "https://www.dnevnik.bg/bulgaria/2018/11/23/3350545_kratki_novini_dvijenieto_na_vlakovete_v_kresnenskoto/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани.", "date": "2018.11.23", "title": "Кратки новини: Отново се движат влакове през Кресненското дефиле"}
{"url": "https://www.dnevnik.bg/evropa/2018/11/23/3350550_kandidat_za_posta_na_merkel_postavi_pod_vupros/", "text": "Консерваторът Фридрих Мерц,  кандидат да наследи германския канцлер Ангела Меркел  начело на нейния Християндемократически съюз (ХДС), предизвика възмущение, като на предизборно събрание снощи постави под въпрос конституционните гаранции за предоставяне на убежище, предаде \"Ройтерс\". Конституцията на Германия, като компенсация за нацистките престъпления през Втората световна война, гарантира право на убежище за всички \"преследвани по политически причини\" - по-лесно обещание в миналото, когато засягаше шепа съветски дисиденти през Студената война, отколкото сега, когато милиони търсят спасение в Европа от война и бедност. Според Мерц  това може би трябва да се промени. \"Трябва да бъдем готови да обсъдим конституционното право на убежище, ако сериозно искаме европейска имиграционна и бежанска политика\", каза той под аплодисментите на местни партийни делегати на събрание в източната провинция Тюрингия, където враждебността към имигрантите помогна на крайнодясната \"Алтернатива за Германия\" да се нареди на второ място на федералните избори през 2017 г. По думите му конституционната гаранция на Германия е \"уникална\" в Европейския съюз, което означава, че тя може да се окаже задължена да приема бежанци, отхвърлени съгласно обща европейска политика за предоставяне на убежище. Конституционни гаранции за предоставяне на убежище наистина са рядкост, но всички останали страни в ЕС имат също толкова сериозни юридически ангажименти да гарантират предоставянето на убежище на преследвани лица, включително чрез международни конвенции, които имат конституционна сила, отбелязва агенцията. Думите на Мерц бяха изтълкувани като косвен упрек към Меркел, чието решение да приеме над един милион сирийски бежанци през 2015 г. промени европейския политически пейзаж и подхрани възхода на крайната десница на целия континент. Мерц си навлече критики от другите двама кандидати за лидерския пост на ХДС - генералния секретар на партията  Анегрет Крамп-Каренбауер  и здравния министър  Йенс Шпан . Крамп-Каренбауер заяви, че предложението на Мерц заплашва да подкопае принцип, който има основно значение за ХДС. \"Премахването на фундаменталното право на убежище или въвеждането на ограничения, при които то на практика да престане да съществува по начина, по който са го разбирали нашите майки и бащи, според мен е несъвместимо с това, за което се застъпва ХДС, и с наследството на (бившия канцлер) Хелмут Кол\", заяви тя. Шпан също се изказа против идеята на Мерц, като написа в \"Туитър\": \"Конституционното право на убежище за политически бежанци е голямо достойнство на нашата конституция, създадено на фона на две световни войни, голямо страдание и колосално разселване.\" Шпан, също критик на бежанската политика на Меркел, на събранието в Тюрингия си спечели аплодисменти от делегатите с популистка атака срещу \"прекалената политическа коректност\", която кара източногерманците, израснали с цензурата по време комунистическата власт, \"да не знаят какво е позволено да говорят\". /БТА", "date": "2018.11.23", "title": "Кандидат за поста на Меркел оспори конституционнaта гаранция за право на убежище"}
{"url": "https://www.dnevnik.bg/evropa/2018/11/23/3350552_kreditorite_na_gurciia_odobriha_plan_za_oblekchavane/", "text": "Спасителният фонд на еврозоната одобри вчера прилагането на мащабен план за облекчаване на гръцкия дълг, който трябва да даде на Атина възможност да натрупа значителни спестявания за няколко десетилетия, предаде \"Асошиейтед прес\". Мерките включват по-добри лихвени условия и изплащане на отложени плащания, които първоначално бяха договорени през юни. На заседание в Люксембург вчера съветът на директорите на Европейския фонд за финансова стабилност (ЕФФС) задейства програмата, след като заключи, че Гърция е изпълнила списък с условия. Гърция  излезе от третата си спасителна програма  през август, но остава под внимателния надзор на институциите на ЕС, за да продължи с административните реформи и мерките за намаляване на разходите въпреки високите нива на бедност и безработица, припомня АП. Решението бе взето ден, след като доклад на Европейската комисия посочи, че Гърция спазва задълженията си за периода след спасителната програма. /БТА", "date": "2018.11.23", "title": "Кредиторите на Гърция одобриха план за облекчаване на дълга й"}
{"url": "https://www.dnevnik.bg/kultura/2018/11/23/3350457_alarma_punk_djaz_praznuva_10-godishen_s_koncert_na/", "text": "За \"Аларма пънк джаз\" цялата 2018г. върви под знака на десетгодишния юбилей, но месец ноември е особено важен, защото фестивалът се заражда именно тогава, съобщават организаторите на инициативата. Сръбският ню джаз квартет Eyot ще бъде групата, с която ще бъде отбелязана важната дата с концерт в  \"Еyot също стават на 10 години именно сега, през ноември\", отбелязват организаторите на фестивала. Те допълват, че групата има своя собствена история с \"Аларма Пънк Джаз\" и Първо студио на Националното радио. През септември, 2011г. в Първо студио се състои един от последните концерти на Eyot като \"малка група\". Няколко месеца по-късно формацията получава наградата на MIDEM в Кан. Следват участия на международните джаз фестивали в Лондон, Дубай и Хонг Конг, Корея, Шанхай, както и турнетата из Русия и цяла Европа. След това музикантите завладяват публиката на други два фестивала у нас – \"Банско Джаз Фест\" (2012) и \"Джаз Перелик\" (2013). После гостуват още два пъти на \"Аларма пънк джаз\" – през 2015 третия си албум Similarity и две години по-късно – с албума си Innate. За концерта си в София днес Eyot са подготвили двучасова ретроспектива на цялото си творчество, а организаторите предлагат и допълнителен подарък на публиката - Majamisty TriO от Нови Сад, които гостуват за първи път в България, за да открият събитието. Majamisty TriO е създадено от джаз пианистката Мая Алванович, а на контрабас и барабани са Ервин Малина и Ищван Чик. На концерта в София барабанист на триото ще е Лав Ковач, който тази година (отново в рамките на \"Аларма Пънк Джаз\") направи световна премиера на проекта си \"Схимник\" с Васил Хаджигрудев, с когото в момента Мая и Ервин записват третия албум на триото. Вратите на Първо студио тази вечер отварят точно в ., Majamisty Trio излизат на сцената в  , а Eyot – в  Билети могат да бъдат намерени в системата на  EPAYGO  и на касите на EasyPay в цялата страна на цена от 25 лв. или на място преди концерта на цена от 30 лв. ", "date": "2018.11.23", "title": "\"Аларма пънк джаз\" празнува 10-годишнина с концерт на Eyot тази вечер в БНР"}
{"url": "https://www.dnevnik.bg/na_put/2018/11/23/3350255_naklonenata_kula_v_piza_zapochna_da_se_izpravia/", "text": "Легендарната наклонена кула в Пиза вече е стабилна. За последните 20 г. кулата се е изправила с 4 см и състоянието й е по-добро, отколкото е очаквал международният комитет експерти, които следят състоянието на постройката, съобщи италианската агенция АНСА. В началото на 90-те години на 20 в. група учени разработи проект за укрепване на конструкцията, която в онези години ускоряваше наклона си. В него бяха вложени 26 млн. евро, а строителните работи продължиха над 10 години. По време на укрепването бяха извлечени около 70 т пръст изпод северната част на кулата, така че тя да може да се изправи. След изпълнението му учените дадоха на кулата гаранция за 200 години, о през 2014 г. обявиха, че накланянето е спряло. Сегашният резултат се обявява след проверка на трима учени, които наблюдават състоянието на съоръжението през последните 17 години. Според тях най-важното е, че камбанарията е по-устойчива от очакванията, а колебанията варират по около половин милиметър годишно. Строителството на основите на кулата започва на 9 август 1173 г. с идеята тя да стане камбанария на съседната катедрала. Планът бил тя да достигне височина 98 метра и да е на 10 етажа с колонади и балкони и звънарна на върха. Грешки в проектирането и подпочвени води объркват плана и конструкцията се накланя. Строителството е прекратено и възобновено половин век по-късно, но в крайна сметка кулата достига малко над половината от планираната първоначално височина. С хода на времето обаче дефектът се превърнал в ефект. Днес цената на входния билет за кулата е 18 евро, а за трите други музея - Баптистерията, покритото гробище Кампосанто и музея Синопий - общо 8 евро. Входът за базиликата пък е безплатен при купен билет за някой от четирите обекта.", "date": "2018.11.23", "title": "Наклонената кула в Пиза започна да се изправя"}
{"url": "https://www.dnevnik.bg/evropa/2018/11/23/3350559_protestite_na_jultite_jiletki_vuv_franciia_zapochvat/", "text": "Арести в Белгия, недоволство от Испания, затруднения на транспорта във Великобритания:  протестното движение на \"жълтите жилетки \" срещу повишението на данъка върху горивата, което засяга транспорта в цяла Франция, започва да се отразява и в съседни страни, предаде \"Франс прес\". Протестите във Франция, които включват блокиране на пътища, \"затрудняват превозвачите, които всеки ден пресичат границата с Франция, и пречат на свободното движение на стоките\", заяви испанското външно министерство. Във вторник граничният контролно-пропускателен пункт Ирун в испанската Страна на баските беше затворен за тежкотоварни превозни средства в продължение на няколко часа, което предизвика задръствания с дължина до 13 км. В протеста си до френските и европейските власти Мадрид призовава Франция \"да вземе всички необходими мерки за гарантиране на свободното и безопасно движение на стоки\". През 2017 г. Франция е била най-големият клиент на испанския износ с дял от 15 процента, или 41.6 милиарда евро. На брега на Ламанша около 30 демонстранти затрудниха движението по магистрала А16, водеща към тунела под Ламанша, който се ползва от хиляди пътуващи за Англия камиони. В Белгия двама мъже бяха арестувани след сблъсъци при демонстрация на \"жълти жилетки\" в близост до петролен склад на френската фирма \"Тотал\" в южната част на страната. /БТА", "date": "2018.11.23", "title": "Протестите на \"жълтите жилетки\" във Франция започват да затрудняват съседните страни"}
{"url": "https://www.dnevnik.bg/bulgaria/2018/11/23/3350577_minuti_predi_incidenta_v_kresnenskoto_defile_e_imalo/", "text": "Минути преди  инцидента в Кресненското дефиле  е имало обход и не е имало индикации за проблем. Влакът е бил в добро състояние. Това заяви транспортният министър Росен Желязков в ефира на Би Ти Ви. \"Това е слабо място, говорим за непреодолима сила, по време не обхода не е имало нито падане на елементи, нито пропукване по време на обхода на охранителите, които са различни от кантонерите и задължението им е да обикалят проблемните участъци\", каза министърът. По думите му в страната има 120 км подобни проблемни участъци, които  се инспектират 24 часа . Освен това всяка пролет с безопасността са ангажирани и алпинисти, които предлагат мерки - замрежаване, плъзгачи. Министърът добави, че в процес на изграждане е видеонаблюдение, докато бъде изградена в България . \"Трябва да се изгради Train control system\", каза Желязков и обясни, че именно тя ще даде възможност за автоматизирана комуникация между релсовия път и влака без човешка намеса\", смята Желязков. Той засегна и темата с проблемите в БДЖ. \"В момента има недостиг на локомотиви и мотриси, оставките на ръководството на дружеството бяха подадени заради липса на план за действие. \"Склонен съм да твърдя, че ще приема оставките в БДЖ\", каза все пак той и поясни, че според него това ръководство вече няма с какво да допринесе за развитието на железниците. Другата седмица се очаква одитен доклад, на базата на който ще вземе окончателното си решение дали да ги приеме. По думите му вече няма нужда от съществуването на \"Холдинг БДЖ\". \"Холдинговата структура е създадена през 2011 г., за да послужи за буфер с кредиторите. Сега, когато задълженията са изплатени, вече няма смисъл от нея\", каза Желязков.", "date": "2018.11.23", "title": "Минути преди инцидента с влака в Кресненското дефиле трасето е било проверено"}
{"url": "https://www.dnevnik.bg/photos/snimka_na_denia/2018/11/23/3350568_snimka_na_denia_glasuvash_na_evroizborite_ili/", "text": "Стотина плаката, на които се вижда лицето на президента на САЩ Доналд Тръмп, частично закрито от европейските символи, бяха разлепени тази седмица от градската управа на Страсбург във Франция. Целта на инициативата е да бъдат насърчени избирателите да гласуват на европейските избори идния май. Лозунгът на кампанията, която цели също така негласно да напомни значимостта на ЕС пред САЩ на Тръмп, е: \"Тази година аз се регистрирам, аз гласувам\". \"Нормално е Страсбург, европейската столица, да играе роля, за да се запишат гражданите в избирателните списъци\", казва Жан-Франсоа Ланлюк, директор на отдела за връзки с обществеността в кметството.", "date": "2018.11.23", "title": "Снимка на деня: Гласуваш на евроизборите или получаваш Тръмп"}
{"url": "https://www.dnevnik.bg/evropa/2018/11/22/3349918_onlain_pokupkite_v_cherniia_petuk_vrushtane_na_pratki/", "text": "Електронната търговия избра да има безплатно връщане на пратките, но това генерира планини от непродадени стоки, които накрая свършват на боклука, особено при супер промоции като Черния петък, пише \"Франс прес\". \"Колкото повече се поръчва, толкова повече се връща (...), всеки пакет се отразява на климата\", твърди неправителствената екологична организация \"Грийнпийс\" в Германия като критикува импулсивните покупки, особено сред младите хора. При германците под 30 години, една четвърт от поръчаните пратки се връщат на спедитора, се посочва в проучване на \"Грийнпийс\". Над половината от тези млади потребители знаят, още при закупуването, че ще върнат обратно част от поръчаните стоки. При гиганта в онлайн търговията \"Амазон\" (Amazon) преопаковането или проверката на състоянието на върнатия продукт често се определят като по-скъпи, отколкото унищожаването на стоката. Около 30 процента от върнатите стоки от разочаровани клиенти на \"Амазон\" в Германия свършват в кофата за боклук, сочи предварително проучване по темата, направено през юни на държавната германска телевизия Цет Де и икономическото списание \"ВиртшафтсВохе\". \"Амазон\" е назначил екипи, които всеки ден унищожават нови мебели, телефони, матраци и съдомиялни машини, според свидетелствата, снимките и видеата в подкрепа на това твърдение на служители на американската компания в Германия. Американският гигант отговори чрез комюнике, в което се посочва, че \"работи непрекъснато\", за да сведе до минимум броя на непродадените стоки. Това става чрез вериги за продажби \"втора ръка\" и дори дарения за благотворитеност. \"В електронната търговия клиентът може да пробва покупката си, едва след като я вземе в ръце, така че възможността за връщане е неразделна част от икономическия модел и е застъпена още с избора на продукта\", коментира германският институт за проучване на търговията \"Е Ха И\", който е автор на проучване за последствията от такива мащабни обратни експедиции на продукти. Близо 32 процента от анкетираните търговци на дребно признават, че предпочитат да оставят безплатно продукта на клиента си, отколкото да поемат разходите за връщане. Други платформи обаче са включили цената за връщането на пратката в стратегията си, като определят пълното удовлетворение на клиента и осигуреното му завръщане на сайтовете им като по-важно, отколкото логистичните разходи. Затова и европейският гигант за онлайн мода \"Цаландо\" (Zalando) насърчава клиентите си да поръчват стоките в няколко размера. Тази стратегия е известна като \"домашна пробна\" и се съчетава с куриерска услуга до адреса на клиента в удобно за него време - куриерът идва да вземе обратно твърде големите или твърде малки обувки. Тя вече функционира в някои страни, сред които Германия, Франция и Холандия. /БТА", "date": "2018.11.23", "title": "Онлайн покупките в Черния петък: връщане на пратки, непродадени стоки и разхищение"}
{"url": "https://www.dnevnik.bg/sport/2018/11/23/3350476_juventus_se_protiaga_kum_pazara_v_sasht_s_organizirane/", "text": "Хегемонът в италианския футбол през последните години \"Ювентус\" се насочи към американския пазар. \"Бианконерите\" са сключили договор за партньорство с баскетболния \"Бруклин нетс\", което включва организиране на тематична вечер, посветена на клуба от Серия А. На 7 декември, когато \"Нетс\" ще приемат \"Торонто раптърс\", залата ще бъде \"оцветена\" в бяло и черно - цветовете на \"Нетс\" и \"Ювентус\", а пред нея ще се представя и брандингът на \"Ювентус\". Преди началото на двубоя от НБА в съоръжението в Ню Йорк ще се излъчва на живо мачът на \"бианконерите\" срещу големия им съперник \"Интер\". В залата ще са посланикът на футболния клуб и бивш френски национал Давид Трезеге, както и талисманът на отбора Джей. Това ще е първото по рода си партньорство между италиански клуб и отбор от НБА, свързано с мач от най-силното баскетболно първенство в света. Преди близо две години  \"Ювентус\" се насочи към бъдещето с драстична промяна на емблемата си , като главната цел беше да се атакуват нови пазари.", "date": "2018.11.23", "title": "\"Ювентус\" се протяга към пазара в САЩ с организиране на своя \"НБА вечер\""}
{"url": "https://www.dnevnik.bg/sport/2018/11/23/3350625_sadio_mane_udulji_dogovora_si_s_livurpul/", "text": "Нападателят на \"Ливърпул\" Садио Мане поднови договора си с клуба. От \"Анфийлд\" не посочиха срока на споразумението, но според Би Би Си то е до 2023 г. Сенегалецът дойде при червените през 2016 г. след трансфер за 34 млн. паунда от \"Саутхемптън\". Тогава той подписа договор за пет сезона. \"Много съм щастлив. Това е прекрасен ден за мен. Взех най-доброто решение в кариерата си\", каза Мане, който от идването си на \"Анфийлд\" има 40 гола в 89 мача. Нападателят заяви, че ще направи всичко по силите си, за да помогне на отбора да сбъдне мечтите си \"и най-вече да спечели трофеи\". \"Винаги съм казвал, че когато разбрах, че имам възможност да дойда тук, дори не се замислих. Точният клуб в точния момент и с точния треньор. Дойдох тук и бях много щастлив\", добави Мане.", "date": "2018.11.23", "title": "Садио Мане удължи договора си с \"Ливърпул\""}
{"url": "https://www.dnevnik.bg/evropa/2018/11/23/3350627_madrid_obvini_london_v_predatelstvo_zaradi_gibraltar/", "text": "Испания отправи остри критики към Великобритания, че е действала \"на тъмно\" по въпроса за бъдещето на Гибралтар след Брекзит, предаде \"Гардиън\". Обвинението идва малко преди ключовата среща на лидерите на ЕС  в неделя , на която те трябва да одобрят  споразумението за излизането на Великобритания  от ЕС и  политическата декларация  за бъдещите отношения след Брекзит. Луис Марко Агириано, испански държавен секретар за Европейския съюз, каза, че неговото правителство може да \"спре часовника\" на преговорите и да принуди британския премиер Тереза Мей и останалите лидери от ЕС да се срещнат отново през декември, освен ако не получи това, което иска, в следващите 48 часа. От началото на преговорите за Брекзит Мадрид настоява, че  няма да позволи Гибралтар  да се възползва от споразуменията, сключени по време на разговорите, без съгласието на Испания. Страната поиска в проекта на сделката и в декларацията да бъдат направени изменения, от които да става ясно, че Великобритания може да взима решения за Гибралтар само след директни преговори с Мадрид. Сега испанското правителство обвинява Лондон, че е въвел клауза в споразумението за оттеглянето, която ще гарантира, че Гибралтар ще бъде включен в бъдещата търговска сделка, договаряна с Брюксел. Според правото на ЕС договорът за оттегляне от блока трябва да получи подкрепата на квалифицирано мнозинство. Няма нужда от единодушие, което означава, че една-единствена страна не може да го блокира. Европейските лидери обаче са решени да демонстрират единство по този изключително чувствителен политически въпрос. Агириано коментира: \"Обезпокоени сме, защото този параграф, който бе въведен почти предателски и на тъмно, може да се използва от Великобритания в бъдеще, за да твърди, че бъдещото споразумение между ЕС и Великобритания ще може да се прилага за Гибралтар, без да е необходимо предварителното съгласие на Испания.\" \"Това правителство много ясно показа каква е позицията му: то няма да се съгласи със сделката за оттеглянето и декларацията за бъдещето в неделя, ако въпросът, който вече изложих подробно, не бъде разяснен\", допълни Агириано. Преди това Мей каза, че е разговаряла с испанския премиер Педро Санчес, и изрази увереност, че в неделя ще бъде договорена сделка \"за цялото британско семейство, включително и Гибралтар\". Агириано обаче заяви пред депутатите в Мадрид, че иска \"черно на бяло\" да се види, че бъдещето на Гибралтар ще бъде договорено отделно от търговската сделка с Великобритания. \"Трябва да бъде кристално ясно: съдържанието на сделката за оттеглянето и съдържанието на политическата декларация трябва да са пределно ясни, че всякакви бъдещи отношения между ЕС и Великобритания за Гибралтар ще се договарят отделно от общите бъдещи отношения между ЕС и Великобритания и че ще трябва да получат одобрението на Испания.\" Междувременно испанският премиер отново повтори заплахата си да наложи вето на сделката. \"След разговора ми с Тереза Мей нашите позиции остават много различни\", написа той в \"Туитър\" при кацането си в кубинската столица Хавана, където е на официално посещение. \"Моето правителство винаги ще защитава интересите на Испания. Ако няма промяна, ще наложим вето на Брекзит.\" ЕС търси решение Европейските държави не желаят изменения в проекта за споразумение и в политическата декларация към него и по тази причина предложиха в отговор на испанските притеснения за Гибралтар в неделя да бъде изготвено отделна декларация на лидерите на 27-те страни - членки на ЕС, отбелязва \"Ройтерс\", цитирана от БТА. Преговарящите ще се срещнат днес в Брюксел, а утре вечер британският премиер Тереза Мей ще пристигне за преговори с председателя на Европейската комисия Жан-Клод Юнкер, броени часове преди срещата на Европейския съвет на следващия ден. Дипломатите от ЕС се надяват до довечера да са постигнали съгласие за текста на декларацията за Гибралтар, но се опасяват също така Санчес да не коментира въпроса на високо ниво в неделя с цел да демонстрира решителност и да натрупа точки сред испанските избиратели на фона на предстоящите идния месец в Испания регионални избори. Проектът за споразумение за Брекзит засяга финансови въпроси, правата на гражданите на ЕС и Великобритания, чувствителния въпрос за ирландската граница и общи насоки за бъдещите отношения в сферата на търговията и сигурността. Проектът трябва да бъде одобрен и от Европейския парламент, за да влезе в сила.", "date": "2018.11.23", "title": "Мадрид обвини Лондон в предателство заради Гибралтар, пак заплаши сделката за Брекзит"}
{"url": "https://www.dnevnik.bg/sviat/2018/11/23/3350644_policai_zaginaha_pri_ataka_sreshtu_konsulstvoto_na/", "text": "Двама пакистански полицаи са убити и един охранител е ранен днес при атака срещу консулството на Китай в Карачи, но дипломатите са невредими, предаде \"Ройтерс\", като се позова на полицейски източник, предаде БТА. Взрив, последван от изстрели, се чуха тази сутрин в луксозния квартал Клифтън, където е разположено консулството на Китай, наред с представителствата на няколко други страни. Сепаратисткото движение \"Армия за освобождение на Балочистан\" пое отговорност за атаката. Снимка, публикувана от групировката в \"Туитър\", показва трима мъже, представени като извършителите на нападението, пред сепаратисткото знаме. \"Гледаме на китайците като на потисник заедно с пакистанските сили\", казва говорител на групата, цитиран от АФП. Провинцията е изключително важна за Китай  в икономическия коридор CPEC  с десетки милиарди инвестиции в пакистанската инфраструктура. Критиците, включително звено на тази въоръжена групировка, обвиняват Китай в \"империалистическо\" поведение.", "date": "2018.11.23", "title": "Полицаи загинаха при атака срещу консулството на Китай в Карачи"}
{"url": "https://www.dnevnik.bg/photos/snimka_na_denia/2018/11/23/3350617_snimka_na_denia_shanz_elize_greina_v_koledni_svetlini/", "text": "Емблематичният парижки булевард \"Шан-з-Елизе\" грейна снощи в коледни светлини. За пръв път украсата за светлия празник е в червено. Тя е разположена върху 400 дървета", "date": "2018.11.23", "title": "Снимка на деня: \"Шан-з-Елизе\" грейна в коледни светлини"}
{"url": "https://www.dnevnik.bg/sviat/2018/11/23/3350656_hiliadi_kubinski_lekari_napuskat_braziliia/", "text": "Първата група от общо няколко хиляди кубински лекари напусна вчера Бразилия, след като критиките на новоизбрания бразилски президент Жаир Болсонаро накараха кубинското правителство да прекрати споразумението за сътрудничество, предаде \"Ройтерс\". Болсонаро каза, че  кубинските лекари са използвани за \"робски труд\" , защото кубинското правителство им взема 75 процента от възнагражденията. Той каза, че започналата през 2013 г. програма може да продължи само ако получават целите си заплати и им бъде позволено да вземат при себе си семействата си от Куба. Кубинските лекари работеха основно в бедни и отдалечени части на Бразилия, където бразилските лекари не искат да работят. Сега правителството трябва да намери медици, които да заемат 8332 позиции, останали вакантни заради внезапното напускане на кубинците. Кубинската здравна система е на почит и носи големи приходи на държавната хазна, тъй като над 50 000 кубински здравни работници са изпратени в над 60 страни. /БТА", "date": "2018.11.23", "title": "Хиляди кубински лекари напускат Бразилия"}
{"url": "https://www.dnevnik.bg/razvlechenie/2018/11/23/3349928_fotogaleriia_izlojbata_v_koiato_maikul_djeksun_e_kato/", "text": "Изложбата Off The Wall, посветена на Майкъл Джексън, се открива днес в Гран Пале в Париж и ще посреща посетители до 14 февруари 2019 г. Сред творбите, представени в нея, са различни картини, колажи и инсталации. Има принт на Анди Уорхол и картина, изобразяваща Краля на попа като крал Филип II. На снимката: Творби на Тод Грей.", "date": "2018.11.23", "title": "Фотогалерия: Изложбата, в която Майкъл Джексън е като Филип II"}
{"url": "https://www.dnevnik.bg/sviat/2018/11/23/3350657_slovashkiiat_gazov_operator_e_gotov_da_raboti_s_turski/", "text": "Словашкият газов оператор \"Юстрийм\" (Eustream) е отворен за ново сътрудничество, съобщи компанията късно снощи на запитване за отношението ѝ към идеята за възможно  строителство на втора линия на газопровода \"Турски поток\"  през България, Сърбия, Унгария и Словакия, съобщи РИА \"Новости\". \"Можем да потвърдим, че словашко-унгарското съединение (на газопроводи) изцяло функционира и е готово за по-нататъшно развитие, като можем да предложим достатъчни мощности за всички евентуални запитвания\", посочи говорителят на компанията Павол Кубик. Словашкото електронно издание \"вЕнергетике\" съобщи по-рано, че годишният капацитет на словашко-унгарския газопровод, който бе построен преди три години, достига 4.5 млрд. куб. метра в посока от Словакия към Унгария и 1.8 млрд. куб. метра в обратното направление. До момента газопроводът се използва минимално и по-скоро се разглеждаше като резервен вариант при евентуални проблеми с доставките на гориво по традиционните маршрути, отбелязва РИА. Тази година освен това започна строителството на разклонение, съединяващо газопроводните мрежи на Словакия и Полша. Завършването му е планирано за 2022 г., след което ще се появи нова възможност за транспорт, включително на втечнен природен газ, от северните части на континента към Централна Европа. /БТА", "date": "2018.11.23", "title": "Словашкият газов оператор е готов да работи с \"Турски поток\", пише руска агенция"}
{"url": "https://www.dnevnik.bg/politika/2018/11/23/3350671_cvetanov_ne_znael_che_ministur_goranov_jivee_v/", "text": "Сега разбрах от въпроса, който ми задавате.\" \"Не питам колегите кой къде живее. Това ще бъде сериозен контрол, а не съм в това си право.\" Това каза председателят на ГЕРБ в парламента Цветан Цветанов, попитан дали е разговарял с министъра на финансите Владислав Горанов за проверката. Малко по-късно днес самият Горанов  отрече апартаментът, в който живее, да е на семейство Домусчиеви , а на кръстника му. Вчера главният прокурор Сотир Цацаров се зарече, че  ще започне проверка срещу финансовия министър  Владислав Горанов заради информацията, че живее от години в апартамент в луксозен частен комплекс в София, предоставен му безвъзмездно от бизнесмен, въпреки че пазарният наем възлиза на 1800 евро месечно. Според  вестник \"Сега\"  финансовият министър е посочил в  имуществената си декларация за 2017 г. , че живее от 2012 г. в жилище от 180 кв.м във ВИП комплекса \"Есте Хоум енд СПА\", собственост на фирми, свързани с бизнесмените Кирил и Георги Домусчиеви. Това е направено за пръв път тази година заради новите разширени законови изисквания, свързани с предотвратяването на конфликта на интереси. На 8 декември изтича срокът, в който антикорупционната комисия (КПКОНПИ) трябва да се произнесе дали е открила основания да го разследва. От 2014 г. Кирил Домусчиев е председател на управителния съвет на Конфедерация на работодателите и индустриалците в България (КРИБ) – най-голямата национално представена работодателска организация в България. Като такъв той участва в националния съвет за тристранно сътрудничество, на който се взимат решения за нормативни актове, закони и правителствени решения за доходите и жизненото равнище, бюджета и т.н. Убеден съм, че когато приключи проверката, министър Владислав Горанов ще може да даде отговор на всичко, което сега питате мен, каза Цветанов. Нека компетентните органи си свършат работата, ако има достатъчно данни за проверка, добави той. Според него това показва, че няма човек, който може да бъде защитен и да не бъде проверяван при постъпване на сигнал. \"Това е съвсем нормално и е закономерно всяка информация, която постъпва да се проверява, и да се спрат всякакви интерпретации и спекулации\", каза още Цветанов. В отговор на въпрос дали Кристалина Георгиева е съдействала на голяма му дъщеря да започне работа в Световната банка Цветанов отговори, че дъщеря му е кандидатствала за работа на 4 места и е приета в 2 от тях, а Георгиева не е помогнала.", "date": "2018.11.23", "title": "Цветанов не знаел, че министър Горанов живее в апартамент на братя Домусчиеви"}
{"url": "https://www.dnevnik.bg/sviat/2018/11/23/3350665_germanskata_ikonomika_se_e_svila_prez_tretoto/", "text": "Германската икономика се е свила през трите месеца до септември под натиска на вялата външна търговия и сдържаността на германските потребители да купуват нови автомобили, съобщи днес статистическата служба на страната, цитирана от \"Маркетуоч\" и БТА, както и от германски медии. Брутният вътрешен продукт (БВП) на Германия се с свил с 0.2 на сто през трите месеца до 30 септември спрямо предходното тримесечие след отчитане на ценовите и сезонни колебания, посочи статистическата агенция, потвърждавайки първоначалните данни. Това е първото свиване на тримесечна основа, което най-голямата европейска икономика отчита от началото на 2015 година. Спрямо същото тримесечие на миналата година германският БВП се е повишил с 1.1 на сто. Спадът спрямо предходното тримесечие се дължи основно на намаляване на износа на стоки и услуги, който се е понижил с 0.9 на сто спрямо предходния период. Вносът е нараснал с 1.3 на сто. Разходите на домакинствата са намалели с 0.3 на сто отчасти заради сдържаността да се купуват нови коли. Под очакваното Президентът на работодателската организация BDA Инго Крамер обяви вчера, че през 2019 г. ръстът може да се забави и да е под 1.5%. Според Организацията за икономическо сътрудничество и развитие той ще е не повече от 1.6% от БВП догодина, а през 2020-а да се забави още, с ръст от 1.4 на сто, пише \"Ханделсблат\". Тази оценка е по-песимистична от правителствената, която бе за 1.8% ръст и през двете следващи години. Все пак според тази прогноза се очаква икономиката да нарасне \"стабилно\", като е способна да поддържа нови работни места. Експерти, цитирани от германската обществена телевизия ARD, не се опасяват и за резултатите от миналото тримесечие. Според Андреас Реес, икономист от \"Уникредит\", който отговаря за Германия, става дума за изключение заради търговската ситуация в световен план от лятото, а не за началото на рецесия. Междувременно \"други фактори са издърпали икономиката\" на Германия след края на лятото. Според Андреас Шойерле от финансовата компания \"Декабанк\" Германия \"няма проблем с икономическата ситуация, само автомобилен проблем\".", "date": "2018.11.23", "title": "Германската икономика се е свила през третото тримесечие за пръв път от 2015 г."}
{"url": "https://www.dnevnik.bg/sviat/2018/11/23/3350660_nju_iork_taims_sasht_dopuskat_che_sauditska_arabiia/", "text": "Преди саудитският престолонаследник Мохамед бин Салман да бъде уличен от ЦРУ за убийството на журналиста Джамал Хашокжи, американските разузнавателни служби се опитваха да разгадаят друга мистерия: дали принцът не полага основата на създаване на атомна бомба, пише в. \"Ню Йорк таймс\". Принц Мохамед, 33-годишният наследник на саудитския престол, ръководеше преговори с американското министерство на енергетиката и Държавния департамент, за да убеди САЩ да продадат на Саудитска Арабия проекти за атомни електроцентрали. Сделката беше за над 80 млрд. долара в зависимост от това колко атомни електроцентрали решат да построят саудитците, отбелязва американското издание. Но има една пречка: Саудитска Арабия настоява да произвежда собствено ядрено гориво, въпреки че може да го купува по-евтино в чужбина, казват запознати с преговорите американски и саудитски служители. Това буди безпокойство във Вашингтон, че саудитците могат да отклонят своето гориво към таен оръжеен проект - точно това, което САЩ и техните съюзници се опасяваха, че прави Иран преди сключването на ядреното споразумение през 2015 г., от което американският президент Доналд Тръмп впоследствие се отказа. Принц Мохамед предизвика тревога, когато обяви по-рано тази година в разгара на преговорите, че ако Иран - най-ожесточеният съперник на Саудитска Арабия, разработи атомна бомба, саудитците ще последват този пример колкото се може по-скоро. Саудитските преговарящи като казаха на правителството на Тръмп, че Саудитска Арабия ще откаже да подпише споразумение, позволяващо на инспектори на САЩ да правят проверки в кралството за признаци, че то може да разработва бомба, заявиха американски служители, цитирани от \"Ню Йорк таймс\". През март американският министър на енергетиката Рик Пери беше попитан от Конгреса за водените от неговото ведомство тайни преговори със Саудитска Арабия, но той отклони въпроса дали правителството на Тръмп възнамерява да настоява да бъде забранено на кралството да произвежда ядрено гориво. Осем месеца по-късно американското правителство не казва докъде са стигнали преговорите. Сега над сделката е надвиснал въпросът дали на саудитското правителство, убило Хашокжи и многократно променило своята версия за убийството, може да се има доверие, за да му бъдат предоставени ядрено гориво и технологии. Подобно гориво може да се използва за мирни или военни цели, отбелязва \"Ню Йорк таймс\". В частни разговори американски правителствени служители настояват, че ако САЩ не продадат ядреното оборудване на Саудитска Арабия, някой друг ще го направи - може би Русия, Китай или Южна Корея. Според тях гарантирането, че саудитците използват реактор, проектиран от компанията \"Уестингхаус\", която е единственият американски конкурент за сделката, съответства на думите на Тръмп. Той настоява, че работните места, петролът и стратегическите отношения между Рияд и Вашингтон са много по-важни от смъртта на саудитски дисидент, живял и писал статии в САЩ, изтъква \"Ню Йорк таймс\". /БТА", "date": "2018.11.23", "title": "\"Ню Йорк таймс\": САЩ допускат, че Саудитска Арабия може да създаде атомна бомба"}
{"url": "https://www.dnevnik.bg/sport/2018/11/23/3350688_kante_prepodpisa_i_stana_nai-dobre_plateniiat_igrach_v/", "text": "Френският национал Н'Голо Канте поднови договора си с \"Челси\". Полузащитникът преподписа до 2023 г., обявиха сините. Според информациите в медиите в Англия играчът ще получава по 290 хил. паунда (327 хил. евро) седмично на \"Стамфорд бридж\", което е рекорд за клуба. Опорният полузащитник наскоро изигра стотния си мач за \"Челси\". Канте, който беше привлечен от \"Лестър\" през 2016 г., вече има 105 двубоя за сините.  \"Щастлив съм да преподпиша с \"Челси\". Бяха две прекрасни години и се надявам да има още такива. Откакто дойдох, израснах като играч, предизвиках себе си и  получих награди, за които никога не съм мислил . Харесвам града, харесвам клуба и съм щастлив да остана тук\", каза Канте пред сайта на \"Челси\". Директорът на лондонския клуб Марина Грановская посочи, че още преди две години сините са били наясно, че привличат специален играч. По думите ѝ той впечатлил всички със себераздаването си. \"Извън терена той остава отдаден професионалист и мил човек, въпреки че е световен шампион и двукратен шампион във Висшата лига. Гледаме напред към още пет години, в които Н'Голо ще бъде в сърцето на полузащитата на \"Челси\", каза тя.", "date": "2018.11.23", "title": "Канте преподписа и стана най-добре платеният играч в историята на \"Челси\""}
{"url": "https://www.dnevnik.bg/politika/2018/11/23/3350676_bsp_shte_pishe_na_evropeiskite_poslanici_che_ima/", "text": "Лидерът на БСП Корнелия Нинова ще изпрати писмо до всички европейски посланици у нас, в което да сигнализира, че в страната има полицейщина и авторитаризъм, както и че се правят опити за ограничаване на права на граждани с различна позиция и на опозицията. Поводът е нейни посещения в страната в сряда, които били съпроводени от непоискано полицейско присъствие. В четвъртък от парламентарната трибуна  Нинова отправи въпроси към премиера Бойко Борисов дали има нареждане от София МВР да не я изпуска от очи в страната .  Зам.-председателят на ГЕРБ Цветан Цветанов отвърна, че полицаите я следят, за да я пазят. \"Това е недопустимо в модерна и европейска България. Сигнализирам посланиците за случващото се в страната - това е сериозно посегателство срещу всички европейски принципи\", обяви Корнелия Нинова днес. Тя каза още, че е нелепо полицията да я пази от баба Дора. БСП ще иска земеделският министър Румен Порожанов да се срещне в парламента с хора, чиито животни са били евтаназирани заради чумата в Ямболско, за да отговори на въпросите им. ", "date": "2018.11.23", "title": "БСП ще пише на европейските посланици, че има полицейщина и авторитаризъм у нас"}
{"url": "https://www.dnevnik.bg/detski_dnevnik/2018/11/23/3346987_s_decata_v_pochivnite_dni_24_i_25_noemvri/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Какво е да си писател, музикант, ветеринарен лекар, 3D артист, специалист по киберсигурност или учен? За тези и за още много професии ще разкажат експертите в четвъртото издание на  Базар на професиите , организиран от Българската мрежа на Глобалния договор на ООН. Посетителите ще могат да се докоснат до същността и работния процес на някои от най-разпространените, но и на не чак толкова известните професии днес. А за децата и младежите, които не са избрали какви биха искали да станат, на базара в събота ще се проведат специални презентации. Събитието е със свободен достъп за всички желаещи да присъстват и ще се проведе от 10 до 18 часа в зала \"Джон Атанасов\" в \"София тех парк\" и е предвидено за деца и младежи между 8- и 16-годишна възраст.  -  Арт ателие , посветено на големия испански художник Диего Веласкес, ще се проведе на от 11 до 12.30 ч. в Софийската градска художествена галерия. Инициативата е на Посолството на Кралство Испания и фондация \"Изиарт\", като ателието е част от поредица такива, посветени на големите испански художници и тяхното изкуство (до момента са представени Пикасо, Миро и Франциско Гоя). Ателието ще запознае децата с изкуството на испанския художник Диего Веласкес и неговата картина \"Менините\", смятана за един от най-големите шедьоври на световното изкуство. След кратка презентация, запознаваща децата с изкуството на Веласкес и историята на картината, децата ще могат да направят основните персонажи в картината като кукли от дървени лъжици. Творческите материали се предоставят на място, а заниманията се случват в различни зали - целта е едновременно с рисуването хлапетата да научат любопитни неща за изкуството.  - в Зимния дворец от 15.30 ще се проведе турнир по хокей за деца на възраст 8-10 години, съобщи пресцентърът на авиокомпанията Qatar Airways, която спонсорира събитието. Неделя  - в Зимния дворец от 14.30 ще се проведе турнир по хокей за деца на възраст 8-10 години, съобщи пресцентърът на авиокомпанията Qatar Airways, която спонсорира събитието. очаква деца от 7 до 13 години от 16.30 часа в сградата на образователен център \"Експлораториум\" на ул. \"Оборище\" 61 (трети етаж). Можете да запишете детето си  тук .      ще започне от 10 часа в \"Интер експо център\" (регистрацията за състезатели и роботи започва в 9 часа). И тази година състезанието ще даде шанс на всички любители и професионалисти да се надпреварват в интересни и разнообразни дисциплини. Участниците се състезават със своите собственоръчно конструирани и програмирани роботи в няколко различни дисциплини. Участието в състезанията е безплатно и входът е свободен. В тазгодишното състезание участниците ще премерят сили в категориите: следене на линия, свободен стил деца, свободен стил старши, 3D лабиринт, минисумо.  - Работилница по Пясъчна анимация очаква децата, които ще заровят пръсти в цветен пясък и ще сътворяват и съживяват магически светове от пясък. Необходими са предварителни знания и умения по рисуване, изкуства или дигитални техники не са необходими. Занятието ще се проведе от 16.30 ч. в сградата на образователен център \"Експлораториум\" на ул. \"Оборище\" 61 (трети етаж). Можете да запишете детето си  тук .  От 10 ч. \"Книгата\" ще представи новия си формат за деца  \"Приказка с палачинка\" . Ще започне с най-големия разказвач - Ханс Кристиан Андерсен. Коя е приказката - тази тайна ще разкрие актьорът Лазар Панов. Oсвен че ще слушат и похапват палачинки, децата ще имат възможност да нарисуват своя приказна илюстрация. Цената за дете е 12 лева и включва палачинка и сок. Събитието \"Приказка с палачинка\" е подходящо за деца на възраст от 4 до 10 години. Задължително присъствие на родител. Резервация на телефон 087 646 4000.", "date": "2018.11.23", "title": "С децата в почивните дни (24 и 25 ноември)"}
{"url": "https://www.dnevnik.bg/sviat/2018/11/23/3350725_bez_gruevski_ungariia_mojeshe_i_da_ne_uspee_da/", "text": "Унгарският премиер Виктор Орбан защити решението да бъде предоставено убежище на бившия си македонски колега Никола Груевски, предадоха \"Ройтерс\" и германският обществен оператор А Ер Де. В интервю за унгарското държавно радио mr1 той каза: \"Човек трябва да се държи справедливо със съюзниците си. Ако се обърне към нас, може да очаква, че процедурите ще бъдат спазени. Не можем да го поставим над закона, но можем да изпълним процедурите за него.\" \"Познавам този човек, дълго време ми беше колега. Работихме заедно. Изгради ограда, за да спира мигрантите. Затова винаги сме гледали на Македония като на съюзник, особено на него\", продължи Орбан, цитиран от германската обществена телевизия. Груевски, който трябва да излежи присъда от две години за злоупотреба с влияние,  обяви миналата седмица , че е пристигнал в Будапеща и иска политическо убежище. Преди няколко дни той  съобщи, че го е получил , подобна информация дойде и от проправителствено издание. Европейският комисар за разширяването Йоханес Хан  поиска от Орбан обяснение  защо осъденият бивш премиер е признат за бежанец от унгарските власти. \"Сложни политически борби и игри\" \"Щеше да е много по-трудно, ако не невъзможно, да се защити унгарската граница без (Груевски)\", изтъкна още Орбан. Междувременно Македония издаде заповед за ареста на Груевски, но Унгария обяви, че няма да се съобрази с нея. В интервюто Орбан обясни случващото се в Македония с вътрешнополитическа схватка: \"Сложни политически борби и игри се случват в Македония и съдебната система е част от това. Македонските (съдебни) производства нямат влияние върху нас. Нас ни интересува само дали молбата (за убежище) има основание.\" Аргументите, с които Будапеща е удовлетворила молбата на бившия премиер, според проправителствения в. \"Модьор идьок\" включват опасността той да стане жертва на политическо преследване в страната, качеството на съдебната ѝ система и условията в затворите. Междувременно за македонската агенция МИА източници от Еврокомисията обясняват, че Будапеща още не е отговорила официално на въпросите на Брюксел за статута на Груевски и дори не е потвърдила официално, че го смята за бежанец, нито дали точният му статут не е хуманитарна закрила (който не би му позволил свободно да пътува, работи и живее в която и да е европейска страна членка).", "date": "2018.11.23", "title": "Без Груевски Унгария можеше и да не успее да защити границата си, обяви Орбан"}
{"url": "https://www.dnevnik.bg/politika/2018/11/23/3350771_demokratichna_bulgariia_predloji_na_parlamenta_dva/", "text": "Демократична България\" внесе в парламента два законопроекта, свързани с възможността за дистанционно гласуване. Единият е законодателно решение за осъществяването на електронно гласуване, а другият - за гласуване по пощата, съобщиха от пресцентъра на политическото обединение. Според \"Демократична България\" предложеното законодателно решение за въвеждане на дистанционно електронно гласуване може да бъде приложимо още за изборите за Европейски парламент през 2019 г. Алтернативният законопроект за гласуване по пощата се предлага, при положение че у правляващите не успеят да въведат електронно гласуване.  Това бил начинът \"да не се ограничава правото на гласуване на стотиците хиляди избиратели зад граница\". \"Българите в чужбина са най-големият инвеститор в България. Само през миналата година те са вкарали в страната над 1 млрд. евро. На тях разчитаме да осъществят бизнес идеите си тук, след като направим нормални условията за работа и живот. Затова трябва да поддържаме всячески връзка с тях. Дистанционното гласуване е един от най важните начини да го постигнем, така че те да се чувстват въвлечени със случващото се в България. Иначе ще загубим връзката само след едно две поколения\", обясни председателят на \"Зелените\" Владислав Панев. От обединението подчертават, че през юли тази година Европейският парламент е гласувал нови правила за провеждане на избори за членове на ЕП, като е включил електронното гласуване и гласуването по интернет, предварителното гласуване и гласуването по пощата като възможност за насърчаване на участието на гласоподавателите в евроизборите. \"Предложеният от \"Демократична България\" законопроект за електронно гласуване предоставя пълната необходима правна рамка за осъществяване на дистанционно електронно гласуване. Законопроектът за пощенско гласуване дава възможност на българите в чужбина, чието гласуване много често е логистично затруднено от силната отдалеченост на избирателните секции, да имат лесен достъп до гласуване\", пише в мотивите на политическата сила. \"Демократична България\" предлага и законодателно решение, което защитава упражняването на избирателни права на българските граждани, живеещи във Великобритания. Предвижда се за срок от 2 години, както и за целия преходен период след Брекзит, който ще бъде договорен между ЕС и Обединеното кралство, българите да могат да гласуват по реда, приложим за държавите - членки на ЕС. Преди дни премиерът Бойко Борисов заяви по време на интервюто си за \"Шоуто на Слави\", че  ГЕРБ подкрепя машинното, но не и електронното гласуване,  защото при него не може да се гарантира сигурността.", "date": "2018.11.23", "title": "\"Демократична България\" предложи на парламента два варианта за дистанционно гласуване"}
{"url": "https://www.dnevnik.bg/sport/2018/11/23/3350701_bulgariia_e_v_dunoto_na_klasaciiata_na_uefa_za_feurplei/", "text": "България е в дъното на класацията на УЕФА за феърплей. Страната заема 40-ото място в общото подреждане, като след общо 55 мача има коефициент 7.919 точки. По-назад са само Грузия, Хърватия и Румъния. За класирането се взимат предвид мачове на клубни и национални отбори в турнирите на УЕФА, изиграни между 1 юли 2017 г. и 30 юни 2018 г. Държавите с по-малко от 36 двубоя не се включват в подреждането. В класацията, сравняваща промените в класирането спрямо миналата година, България е на 39-о място, като губи 0.256 точки от общия си резултат. По отношение на поведението на привържениците България е по-напред, като заема 26-ата позиция с 8.153 точки. Големият отличник в класациите е Финландия, която е начело както в общото класиране, така и в класацията за поведението на запалянковците. Тъй като страната е начело и в двете категории, наградата за феърплей при привържениците се дава на втория в класирането - Фарьорските острови. Начело в подреждането за най-голямо израстване спрямо миналата година е Северна Ирландия (+0.513). Националните федерации на Финландия, Северна Ирландия и Фарьорските острови ще получат по 50 000 евро. Средствата могат да бъдат разпределени сред аматьорски или професионални клубове, като трябва да бъдат използвани за програми, свързани с феърплея.", "date": "2018.11.23", "title": "България е в дъното на класацията на УЕФА за феърплей"}
{"url": "https://www.dnevnik.bg/kultura/2018/11/23/3340194_otkus_ot_svetut_ot_vchera_na_stefan_cvaig/", "text": "Излиза от печат мемоарната книга \"Светът от вчера\" - дело на вещия познавач на човешките страсти Стефан Цвайг. \"Светът от вчера\" е носталгична книга завет, в която душевният подем постепенно отстъпва пред огорчението и разочарованието, обобщава смисъла на един живот, мирогледа и веруюто на убеден космополит, който все пак накрая с болката на изгнаник признава: \"с родината си човек губи повече от парче обградена земя\". Съдбата отрежда на Стефан Цвайг да прекосява граници и епохи, среща го с ярки личности от европейския духовен елит, между които Артур Шницлер, Райнер Мария Рилке, Ромен Ролан, Зигмунд Фройд, Емил Верхарен, Пол Валери. И мемоарите му неизбежно добиват стойността на културно-историческо свидетелство за преломно време и за участта на цяло поколение интелектуалци с техните надежди и лутания. Прозренията на Цвайг, посланията и уроците на \"света от вчера\" и неговия крах отекват с особена сила близо столетие по-късно, в размирния \"свят от днес\", когато европеизмът е подложен на изпитание и Старият континент ревностно търси своята идентичност. Стефан Цвайг е роден през 1881 г., учи в университетите на Берлин и Виена и се посвещава на перото, за да се превърне в гениален хроникьор и свидетел на една историческа епоха, раздирана от трагедии. Любим на няколко поколения новелист, биограф, есеист и поет, Стефан Цвайг създава внушително творчество, ужасено от бездните на човешката лудост и обвеяно от носталгия по един по-топъл и безметежен свят. Авторът на \"Нетърпеливо сърце\" и на блестящи биографични романи като \"Мария Стюарт\", \"Мария Антоанета\" и \"Триумф и трагедия на Еразъм Ротердамски\" се самоубива заедно със съпругата си Лоте в Бразилия на 22 февруари, 1942 година. Същият човек ни завеща прозрението, че само моментите на криза имат значение в историята на един живот. превод Анна Лилова Училището в миналия век Беше съвсем естествено след основното училище да постъпя в гимназията. Във всяко заможно семейство държаха предвидливо, и то в интерес на социалните отношения, да имат \"образовани\" синове; учеха ги френски и английски, запознаваха ги с музика, вземаха им отпървом гувернантки, а после домашни учители, за да им преподават добри обноски. Но само тъй нареченото \"академично образование\", което отваряше вратите на университета, придаваше пълноценност на младия човек в онези времена на \"просветния\" либерализъм; затова всяко \"добро\" семейство имаше амбицията поне един от синовете да постави пред името си докторска титла. А този път до университета беше доста дълъг и съвсем не розов. Пет години в основното училище и осем години в гимназията трябваше да търкаме дървените чинове всеки ден по пет-шест часа, в свободното време да се справяме с домашните и освен това наред с училището да изучаваме всичко необходимо за нашата \"обща култура\" – френски, английски и италиански, \"живите езици\" заедно с класическите – следователно пет езика, добавени към геометрията, физиката и останалите учебни предмети. Това беше премного и почти не оставаше време за физически упражнения, за спорт и разходки, и преди всичко за развлечения и удоволствия. Смътно си спомням, трябва да съм бил седемгодишен, когато ни накараха да научим наизуст и изпеем в хор някаква песничка за \"веселото щастливо време на детството\". И сега в ушите ми звучи мелодията на тази проста и наивна песничка, но тогава нейният текст трудно се отронваше от устните ми, а още по-трудно проникваше в сърцето ми, за да всели убеждение, защото цялото това ученическо време, ако трябва честно да призная, беше за мене постоянна скука и досада, усилващи се с всяка изминала година от нетърпението да се измъкна от тази галера. Не мога да си спомня да съм бил някога \"весел\" или \"блажен\" в онова монотонно, безсърдечно и бездушно училище, което отравяше из основи най-хубавото, най-свободното време от живота ни, признавам, че и днес дори не мога да заглуша у себе си известна завист, като гледам колко по-щастливо, по-свободно, по-самостоятелно може да се развива детството в нашия век. Все още ми се вижда невероятно, когато наблюдавам колко непринудено и почти като с равни разговарят днес децата със своите учители, как без страх тичат към училище, лишени от нашето постоянно чувство за непълноценност, как изповядват открито и в училище, и вкъщи желанията, наклонностите на своята младежка душа и любознателен дух – свободни, естествени, самостоятелни същества, докато ние, едва стъпили в омразната сграда, трябваше незабавно да се свием в себе си, сведени, за да не се сблъскаме с незримото иго. Училището бе за нас принуда, пустош, скука, място, където трябваше да се усвои \"науката за това, което не заслужава да се знае\", разпределено на точно отмерени порции, схоластични или схоластично преподавани предмети; ние с усет разбирахме, че те нямат ни най-малко отношение към реалното и към личните наши интереси. Това беше учение, налагано ни от старата педагогика – безчувствено, безсъдържателно, учение не за живота, а заради самото себе си. И единственият действително окрилен от щастие момент, който дължа на училището, бе денят, когато завинаги затворих вратата му зад себе си. Не че нашите австрийски училища бяха всъщност лоши. Напротив, тъй нареченият \"учебен план\" бе грижливо изготвен след вековен опит и ако се преподаваше така, че да ни стимулира, той би могъл да даде основата за едно плодотворно и доста универсално образование. Но тъкмо поради педантичното придържане към този план и неговата изсушаваща схематичност нашите учебни часове биваха убийствено скучни и безжизнени, преподаването – машинално бездушно; то никога не се съобразяваше с отделния индивид, а само като автомат отчиташе в цифри \"добър, удовлетворителен, слаб\" – мерилото, според което бяхме отговаряли на \"изискванията\" на учебната програма. Обаче тъкмо това отношение на човешко безсърдечие, тази безлична студенина и този казармен режим несъзнателно ни озлобяваха. Имахме да учим зададените уроци, изпитваха ни какво сме научили; през тези осем години нито един учител не ни попита какво лично бихме желали да учим, бяхме лишени именно от онзи поощряващ подтик, за който всеки от нас тайно копнееше. Тази сивота се разкриваше и в архитектурата на нашето училище, една типова сграда, скалъпена преди петдесет години набързо, евтино и без въображение. Със своите студени, лошо варосани стени, ниски класни стаи без нито една картина или друга украса, която да радва окото, с отходни места, пропили с мириса си цялата сграда, тази учебна казарма напомняше с нещо стара хотелска мебелировка, която ползваха безброй много посетители, която безброй още щяха да ползват със същото безразличие и същото отвращение; и до днес не мога да забравя онзи мирис на плесен и спареност, лепнещ в тази сграда, също както във всички австрийски канцеларии, наричан у нас \"официален\" мирис, този мирис на душнотопли, претъпкани с хора, лошо проветрявани стаи, който отпърво се пропиваше в нас, а после и в душите ни. Седяхме по двама като роби в галера на ниски дървени чинове, които изкривяваха гръбнака, седяхме, докато ни заболяваха костите; зиме синкавата светлина на лампата за светилен газ трептеше над книгите ни, докато през лятото прозорците грижливо се закриваха с пердета, за да не може погледът мечтателно да се порадва на малкия квадрат синьо небе. Онова столетие все още не бе открило, че неоформеното младо тяло се нуждае от въздух и движение. Десетте минути междучасие в студения, тесен закрит двор се считаха достатъчни за тези четири-пет часа неподвижност; два пъти в седмицата ни водеха в гимнастическата зала; там при плътно затворени прозорци ние безсмислено топуркахме в кръг по дъсчения под, от който на всяка наша крачка се кълбяха облаци прах; с това физическата хигиена отговаряше на изискванията, държавата изпълняваше спрямо нас своя дълг за \"mens sana in соrроrе sano\". Дори след години, когато минавах край мрачната, неприветлива сграда, чувствах някакво облекчение, че не съм вече длъжен да влизам в този затвор на нашата младост, и когато по случай петдесетгодишнината на това почитаемо заведение уредиха тържество и като някогашен блестящ ученик ме поканиха да държа тържествената реч пред министъра и кмета, аз учтиво отказах. Нямаше за какво да бъда благодарен на това училище и всяка дума в този смисъл би била лъжа. Нашите учители нямаха вина за безотрадния облик на тази институция. Не бяха нито добри, нито лоши, нито тирани, нито услужливи приятели, а просто жалки клетници, робски свързани със схемата, с предписания от властите учебен план; техен дълг бе да изпълнят своето \"задължение\" така, както и ние нашето, и винаги чувствахме ясно, че бяха като нас щастливи, когато по обед звънваше училищният звънец, който връщаше тяхната и нашата свобода. Те не ни обичаха, те не ни мразеха, те просто нищо не знаеха за нас; за няколко години научаваха имената само на неколцина момчета; според тогавашната учебна методика тяхна единствена грижа бе да установят колко грешки е допуснал \"ученикът\" в последното свое домашно. Те седяха горе на катедрата, а ние долу, те задаваха въпроси, а ние трябваше да отговаряме и с това се ограничаваха нашите отношения. Защото между учител и ученици, между катедра и училищни чинове, между видимите горе и видимите долу стоеше невидимата бариера на \"авторитета\", който възпрепятстваше всякакъв контакт. Дори ако учителят би решил да се отнесе с уважение към ученика като индивид, което изискваше специфичен подход към индивидуалните качества, или дори да състави reports, сиреч характеристика въз основа на внимателни наблюдения, както в наши дни е напълно естествено, това далеч би надхвърлило компетентностите и правоспособностите му, а от друга страна, всеки частен разговор би принизил неговия авторитет, тъй като би поставил нас, учениците, на равна нога с него, \"висшестоящия\". Нищо не характеризира по-ясно тоталната раздалеченост, духовна и психическа, между нас и нашите учители от факта, че на всички тях съм забравил и имената, и лицата им. С фотографска точност паметта ми е запазила само вида на катедрата и дневника на класа, в който винаги се опитвахме да погледнем крадешком, защото в него бяха вписани оценките ни; виждам малкото червено тефтерче, в което учителите отбелязваха предимно бележките си, и късото черно моливче, с което нанасяха цифрите, виждам собствените си тетрадки, осеяни с червените поправки на учителите, но не виждам ни едно лице – може би защото заставахме пред тях със сведен и равнодушен поглед.", "date": "2018.11.23", "title": "Откъс от \"Светът от вчера\" на Стефан Цвайг"}
{"url": "https://www.dnevnik.bg/detski_dnevnik/2018/11/23/3350773_shamarut_na_ostava_na_liceto_a_v_surceto_video/", "text": "Общо 88% от родителите осъзнават, че шамарите са неефективно възпитателно средство, но голяма част от тях продължават да ги прилагат. Въпреки че използването на физически наказания намалява през последните 5 години, около 2/3 от родителите някога са прилагали телесни наказания и други травмиращи практики като изолация, ненамеса при опасност от нараняване, заставяне да стои в неудобна поза или подлютяване. Делът на родителите, които системно прилагат подобни практики, е около 1/4. Това показват  данните от национално представително проучване , проведено от агенция \"Ноема\" по поръчка на Национална мрежа за децата. Клипът е част от проекта \"Да отворим нова страница в разбирането на телесното наказание\", направен от фондация \"Пулс\" и Национална мрежа за децата.", "date": "2018.11.23", "title": "Шамарът не остава на лицето, а в сърцето (видео)"}
{"url": "https://www.dnevnik.bg/politika/2018/11/23/3350693_parlamentarnite_prestrelki_mejdu_gerb_i_bsp_stignaha/", "text": "В традиционната петъчна декларация на ГЕРБ в парламента днес се стигна до обиди и поезия. Авторът бе Спас Гърневски, който нарече БСП българска социалистическа мафия и парафразира стихотворението на Христо Смирненски \"Червените ескадрони\". От парламентарната трибуна депутатът от ГЕРБ обясни как МВР пази Корнелия Нинова като \"рохко яйце\", защото тя щяла да ликвидира пиявицата, впита в българския народ - \"българска социалистическа мафия\". После обяви, че държавата е социална, тъй като и депутатите от БСП, и държавният глава Румен Радев не работят, а вземат заплати. \"Президентът нищо не работи, цял ден критикува тези, които се опитват да направят народа, а накрая - 11 хил. лева заплата\", каза Гърневски. Той каза още, че социалистите искали да правят метеж с организирани протести, но не успели. \"Те (хората от БСП - бел. авт.) са една шайка ренегати. Пребоядисали се, строейки първо комунизъм, после социализъм, после капитализъм, сега пак - социализъм. Какво ще кажат, ако станат от гробовете си Смирненски и Вацпаров\", обяви Гърневски. После рецитира своя версия на \"Червените ескадрони\", в която каза, че БСП проповядва фалшива визия и че трябва да се върне в Кремъл. Докато говореше, депутатите от левицата напуснаха залата, а тези от ГЕРБ ръкопляскаха. Декларацията на Гърневски бе отговор на декларация на говорителя на \"БСП за България\" Елена Йончева, в която тя обяви, че открива петиция за  независима експертиза на качеството на магистралите , която да се направи от европейска лаборатория. Социалистите настояват и за проверка от страна на Европейската комисия и ОЛАФ.  \"В българското общество има убеждение, че изграждането на магистрали и пътища генерира корупция, а част от средствата по поръчките се връщат към властта\", каза Елена Йончева. Според нея имало доказателства, че на пътя София - Своге са вложени по-евтини материали, които били предпоставка за инциденти като катастрофата, в която загинаха 20 души. ", "date": "2018.11.23", "title": "Парламентарните престрелки между ГЕРБ и БСП стигнаха до обиди и поезия"}
{"url": "https://www.dnevnik.bg/politika/2018/11/23/3350780_jilishteto_v_koeto_jivee_goranov_ne_e_na_domuschievi_a/", "text": "Жилището, което е преотстъпено за ползване на финансовия министър Владислав Горанов, не е на собствениците на комплекса братя Домусчиеви, а на кръстника на министъра и на децата му. Това обясни видимо притесненият министър на финансите в парламента. Малко по-рано лидерът на ГЕРБ в парламента Цветан Цветанов каза, че  не знае къде живее Горанов . \"Не се притеснявам от проверката\", заяви Горанов. \"Проверката е най-нормалното нещо, което може да се случи, ако има подозрения. Повод за проверката е информацията от моята данъчна декларация. Тоест аз лично съм декларирал факти и обстоятелства, които могат да бъдат проверени. Според моите оценки имотът не представлява конфликт на интереси.\" \"Не знам защо тази проверка се появява точно сега, защото от 2012 г. живея там. Ако имах притеснения, нямаше да го декларирам. Ако някой търси политическа интрига, това е начинът. Нямам притеснение за проверката, не съм извършил нищо нередно\", коментира Владислав Горанов. На въпрос на \"Дневник\" Горанов каза, че не ползва други преотстъпени вещи или коли, а мерцедесът с варненска регистрация, който го взима от комплекса, е на Министерството на финансите. Поводът Горанов да дойде лично в парламента е, че вчера главният прокурор Сотир Цацаров се зарече, че  ще започне проверка срещу финансовия министър  Владислав Горанов заради информацията, че живее от години в апартамент в луксозен частен комплекс в София, предоставен му безвъзмездно от бизнесмен, въпреки че пазарният наем възлиза на 1800 евро месечно. Според  вестник \"Сега\"  финансовият министър е посочил в  имуществената си декларация за 2017 г. , че живее от 2012 г. в жилище от 180 кв.м във ВИП комплекса \"Есте Хоум енд СПА\", собственост на фирми, свързани с бизнесмените Кирил и Георги Домусчиеви. Това е направено за пръв път тази година заради новите разширени законови изисквания, свързани с предотвратяването на конфликта на интереси. На 8 декември изтича срокът, в който антикорупционната комисия (КПКОНПИ) трябва да се произнесе дали е открила основания да го разследва. Горанов отказа да каже имената на кръстника си и добави, че ще го направи, ако това бъде изискано от КПКОНПИ. Той отрече кръстникът му, когото нарече и роднина, да се възползва от сделки с публични финанси. Според публикация в \"Капитал\"  кръстникът на Горанов е  Иван Сариев . Той е високопоставен масон и е бил Велик командир на една от ложите в България.  През април Горанов и главният прокурор Сотир Цацаров седяха един до друг по време на заседанието на парламентарната анкетна комисия за продажбата на ЧЕЗ. Двамата се здрависаха с необичаен захват, в който пръстите на финансовия министър стоят някак неестествено. Според Енциклопедия на масонството на Албърт Маккей въпросното ръкостискане се нарича \"лъвска лапа\" (заради приликата с крайника на едрата котка) и е метод за разпознаване между масоните, отбеляза тогава \"Капитал\".", "date": "2018.11.23", "title": "Жилището, в което живее Горанов, не било на Домусчиеви, а на кръстника му"}
{"url": "https://www.dnevnik.bg/zelen/2018/11/23/3350735_koncesionniiat_dogovor_za_bansko_bil_sgreshen_oshte/", "text": "Още при  подписването на договора за концесията на ски зоната над Банско през 2001 г.  е сбъркана площта, която държавата е отдала на \"Юлен\" АД. Това обяви днес министърът по околната среда и водите Нено Димов на извънредна прескоференция. По думите му в договора са посочени три различни площи, които \"Юлен\" да използва и така реалните граници на концесията са неясни. Димов цитира договора, където се казва, че площта, която се отдава е 99.5 хектара, но, че тя се намира в територия с граници от 818 хектара, а според регилационния план пък границите са 1097 хектара. Същевременно \"Юлен\" използва 165 хектара, каза Димов в отговор на въпрос. \"Още 2001 г. е направена дълбока грешка и трябва да се търси отговорност, защото не е определена никаква територия\", заключи екоминистърът. Той каза, че трудно ще се намери решение на проблема, за който в министерството били наясно още от миналата година. Освен това Димов каза, че \"не разбира\" формулата, по която е определена концесионната така, защото била \"много икономическа\". Сумата обаче била около 300 хил. лева на година, като не зависи от ползваната площ, а от оборота на концесионера. В годината, за която министърът казва, че е направена грешка, той е бил част от екипа на Министерството на околната среда. В периода 1997-2001 г. той е главен секретар на ведомството, а след това и заместник-министър. С решение на тогавашния министър на околната среда Евдокия Манева от лятото на 2000 г. е одобрена Оценката за въздействие върху околната среда на териториално-устройствения план на ски-зоната с център Банско. С това на практика министерството дава принципно съгласие за изграждането на ски-зона над Банско. Самият концесионен договор пък е подписан през следващата, 2001 г., вече при правителството на Сакскобурготски. Вчера главният прокурор Сотир Цацаров заплаши, че  ще подведе под наказателна отговорност членовете на правителството , ако то не промени концесионния договор. През юни прокуратурата обяви резултати от проверка, според които със знанието на Министерски съвет  \"Юлен\"  е ползвала с две трети по-голяма площ  от определената по договор и поиска правителството да промени споразумението. Днес в съобщение от прокуратурата, се казва, че Цацаров е изпратил писмо до министър-председателя, с искане за информация какви действия са предприети за изпълнението на препоръките. В съобщението обаче не се казва кой е реалният собственик на \"Юлен\", каквато заявка даде главният прокурор вчера. В отговор днес Нено Димов каза, че вече е започнала работа по промяна на концесионния договор с цел повишаване на таксата, която \"Юлен\" плаща и промяна на територията, която използва. Димов е провел една среща с представители на дружеството. За да довърши преговорите ще трябва да бъде упълномощен от Министерски съвет, което според Димов ще стане \"следващата или по-следващата сряда\". ", "date": "2018.11.23", "title": "Концесионният договор за \"Пирин\" бил сгрешен още при подписването му, обяви екоминистърът"}
{"url": "https://www.dnevnik.bg/bulgaria/2018/11/23/3350737_georgi_vasilev_e_sudrujnikut_ot_dji_pi_grup_s/", "text": "Георги Василев е съдружникът в строителната фирма \"Джи Пи груп\", на когото прокуратурата е повдигнала обвинение в пране на пари. Другият с обвинение е Владимир Лозанов - един от създателите на строителната фирма, който в момента няма собственост в нея. Това стана известно от съобщение на прокуратурата, след като снощи в \"Шоуто на Слави\"  главният прокурор Сотир Цацаров пое ангажимент имената на двамата да бъдат огласени . Преди десет дни държавното обвинение съобщи за обвиняемите, но  без да ги назове . Те са привлечени за това, че между началото на 2014 г. и 7 октомври 2018 г. \"са се сговорили да извършват данъчни и финансови престъпления с цел получаване на имотна облага в особено големи размери\". Досъдебното производство по случая беше образувано, след като в началото на октомври  прокуратурата запорира пари и блокира парични преводи  на стойност около 14 млн. евро на фирми и търговци около \"Джи Пи груп\" във връзка със сигнала на вицепремиера Томислав Дончев и сайта \"Биволъ\" за злоупотреба при разходване на евросредства. В средата на септември пък Софийската градска прокуратура възложи на Държавна агенция \"Национална сигурност\" (ДАНС) проверка на публикация в \"Биволъ\", във връзка с която двама журналисти - български и румънски,  бяха задържани край Радомир , докато работят по разследване за корупционни практики на \"Джи Пи груп\". От съобщението на държавното обвинение става известно, че Василев е направил неуспешен опит да преведе от своя сметка в България към друга своя сметка в чужбина сумата от  14 млн. евро . Именно това е запорираната от прокуратурата сума. Владимир Лозанов участва в управлението на \"Джи Пи холд\". Той е собственик на дружеството \"Консулт 09\", което през годините е изготвяло финансовите отчети на \"Джи Пи холд\" и \"Джи Пи груп\", пише  \"Капитал\" Василев е с мярка за неотклонение \"парична гаранция\" от 30 хил. лв., а Лозанов - 15 хил. лв.", "date": "2018.11.23", "title": "Георги Василев е съдружникът от \"Джи Пи груп\" с повдигнато обвинение"}
{"url": "https://www.dnevnik.bg/sport/2018/11/23/3350817_svetoven_shampion_v_skite_prekrati_karierata_si_sled/", "text": "Носителят на две световни титли в алпийските ски Ерик Гей прекратява незабавно кариерата си преди първия старт от скоростните дисциплини в  Световната купа . Канадският специалист в спускането и супер-Г се готвеше за своите домашни стартове в Лейк Луис, които предстоят през уикенда. Причина за решението на Гей е тежкото падане на неговия съотборник Мануел Осборн-Паради. 34-годишният канадец падна на тренировка в  Лейк Луис , след което беше съобщено, че има счупен крак. За втори път в кариерата си Осборн-Паради чупи тибия и фибула, като за пръв път това се случи през 2011 г. \"Когато видях как хеликоптер идва да откара Мани до болницата и знам какво му предстои, се поставих на негово място. Казах си: \"Човече, не искам да ми се случва. Нямам сили да мина премина през подобно нещо отново.\" Затова е време да се откажа\", съобщи Гей пред CBC Sports. Канадецът прекара 15 сезона в Световната купа, като има пет победи и 24 подиума. Гей (37 г.) е носител на малкия кристален глобус в супер-Г през 2010 г. Най-големите си успехи той постигна на световни първенства, където спечели златото в спускането в Гармиш (2011 г.) и супер-Г в Сен Мориц (2017 г.). На първенството в Сен Мориц той остана със сребро в спускането. Гей е участник на три зимни олимпиади, а най-доброто си представяне записа в Торино 2006, когато остана четвърти в супер-Г. В първата тренировка в Лейк Луис най-добро време записа италианецът Кристоф Инерхофер – 1:47.57 минути, следван от олимпийския шампион от 2014 г. Матиас Майер (1:47.65) и друг австриец Отмар Щрайдингер (1:48.01). Носителят на малкия кристален глобус в дисциплината  Беат Фойц  спечели втората тренировка. Швейцарецът даде време 1:45.90, а зад него се наредиха Доминик Парис (+1.17 сек.) и Йоханес Крьол (+1.32).", "date": "2018.11.23", "title": "Световен шампион в ските прекрати кариерата си след контузия на съотборник"}
{"url": "https://www.dnevnik.bg/sviat/2018/11/23/3350806_i_albaniia_othvurli_100-procentnite_mita_na_kosovo_za/", "text": "Правителството на Албания се обяви днес против решението на властите в Косово  да увеличат до сто процента митата  върху вноса на стоки от Сърбия и Босна и Херцеговина, съобщава прищинският вестник \"Коха\". Албанският министър на финансите Арбен Ахметай смята, че това решение не е добро нито за Прищина, нито за Белград и трябва да бъде отложено. Министърът посъветва Прищина да не предприема такива мерки против която и да било държава, защото налагането на високи мита е във вреда на гражданите. Такова решение естествено би било от полза за развитието на косовската икономика и би отворило вратите за разширяване на косовския пазар, но сега не е моментът за това, каза албанският министър. /БТА", "date": "2018.11.23", "title": "И Албания отхвърли 100-процентните мита на Косово за стоки от Сърбия"}
{"url": "https://www.dnevnik.bg/evropa/2018/11/23/3350721_mnogo_ambicii_malko_detaili_kakvo_se_razbraha_es_i/", "text": "Проектът на политическата декларация за бъдещите отношения между Великобритания и ЕС след Брекзит  бе договорен вчера  и премиерът Тереза Мей го описа като правилната сделка за страната. Политическата декларация не е правно обвързваща за разлика от обявеното миналата седмица споразумение за оттеглянето на Великобритания. Документът не е много дълъг, въпреки че нарасна от очакваните седем до 26 страници.  Споразумението за оттеглянето  е дълго 585 страници и ако бъде ратифицирано, ще е правно обвързващо. На  среща в неделя  лидерите на ЕС трябва да одобрят и двата документа. Официалните преговори по всичко, което политическата декларация за бъдещите отношения съдържа, могат да започнат едва след настъпването на Брекзит на 29 март 2019 г. Каква е целта на политическата декларацията Текстът е правно необвързващо изявление за намерения и е пълен с цели, които няма да ограничат значително нито една от страните, когато след излизането на Великобритания започнат разговорите за бъдещото партньорство, включително за всеобхватно търговско споразумение, коментира \"Файненшъл таймс\". В краткосрочен план и за Великобритания, и за ЕС основната цел на документа е да помогне на премиера Тереза Мей в трудната задача да осигури подкрепа за сделката за Брекзит в парламента. Някои умели дипломатически формулировки позволяват и на двете страни да получат каквото искат. Мей може да посочи голямата амбиция и намерението да бъде заменен спорният план за \"предпазна мрежа\" за избягване на твърда граница на остров Ирландия. В същото време останалите държави членки успяха да предложат това, без да правят компромис с принципите на блока. Би Би Си обобщава ключовите моменти в декларацията. Бъдещите отношения И двете страни искат бъдещите им отношения да са възможно най-близки. Подчертава се, че всичко, което ще се договори, трябва да е в съгласие с четирите свободи на ЕС – свободно движение на стоки услуги, капитали и хора. Освен това няма да бъде договорено нищо, което да застрашава суверенитета на Обединеното кралство. Въпросът за  ирландската граница  е този, по който комбинацията между тези ключови принципи е най-сложна. Търговия със стоки Според декларацията търговията със стоки трябва да бъде \"възможно най-близка\", но това не е равнозначно на безпрепятствена. Така се оставя голямо пространство за маневри в преговорите без каквато и да било гаранция за крайния резултат. Двете страни се ангажират за \"амбициозно, широкообхватно и балансирано\" икономическо партньорство, основано на всеобхватно споразумение за свободна търговия. Неколкократно се подчертава обаче, че трябва да има равни условия, гарантиращи отворена и честна конкуренция. Колкото повече икономически права запазвате, напомня ЕС на Великобритания, толкова повече задължения ще имате. В текста се подчертава, че регулаторните проверки са от основно значение за \"правилното функциониране\" на отделните пазари на ЕС и Великобритания, което е друг начин да се каже, че безпрепятствената търговия е невъзможна извън единния пазар на ЕС, отбелязва \"Файненшъл таймс\". Мей все пак си осигури отстъпки: в документа се говори за \"дълбоко регулаторно и митническо сътрудничество\", което ЕС ще вземе предвид, когато определя митническите проверки. Това позволява на Мей да твърди, че е убедила ЕС да се стреми към партньорство, което не е нито търговско споразумение в канадски стил, нито членство в единния пазар, подобно на норвежкото. Митници Според документа \"икономическото партньорство трябва да гарантира, че няма да има никакви тарифи, такси или количествени ограничения за всички сектори, с амбициозни митнически споразумения, които да надграждат и подобряват единната митническа територия, договорена в споразумението за оттеглянето\". Много от поддръжниците на Брекзит се опасяват, че временните митнически споразумения може да се превърнат в нещо като постоянен митнически съюз, което би попречило на Великобритания да сключва свои собствени търговски сделки по света. Правителството отрича тези твърдения и казва, че няма нищо лошо в това да иска амбициозни митнически споразумения в бъдеще. В декларацията се посочва изрично и \"независимата търговска политика\" за Великобритания в бъдеще. Ирландската граница Подчертава се, че преговарящите страни са отворени за всяко решение, което ще избегне предложената \"предпазна мрежа\", за да остане отворена ирландската граница. Това включва технологични и други решения, които според критици на преговорите са били пренебрегвани твърде дълго време. Проблемът е, че технологични решения, които избягват нуждата от гранична инфраструктура, не действат никъде другаде по света. Търговия с услуги Регулирането на финансовите услуги ще се основава на система на \"еквивалентност\" и целта е детайлите по този ключов сектор да бъдат договорени преди края на юни 2020 г. Няма нищо, което да подсказва, че Великобритания ще получи по-добри условия от която и да било друга трета страна, преговаряща с ЕС, но това ще е основна цел в разговорите. Свобода на движението В декларацията се подчертава: \"Взимайки предвид, че Великобритания реши принципът на свободно движение на хора между съюза и Обединеното кралство да не се прилага, страните трябва да установят споразумения за мобилността.\" Би Би Си отбелязва, че по този начин се изпълнява обещанието на премиера Великобритания да си върне контрола върху границите и свободното движение на европейски граждани във Великобритания да спре. Това обаче означава и че свободното движение за британци, пътуващи до ЕС, също ще спре. В документа се казва, че и двете страни искат да запазят безвизовото пътуване за кратки посещения, но за по-дълъг престой се очаква да се въведат визи. Рибарство По този въпрос се отбелязва, че и двете страни ще направят всичко по силите си, за да постигнат сделка, но това всъщност прикрива факта, че все още има дълбоки разногласия за рибарството и постигането на правилния баланс между достъпа за британска продукция до пазарите на ЕС и достъпа на лодки от ЕС до британските води. Спорове и съдилища Подобно на споразумението за оттеглянето, политическата декларация предвижда система за решаване на спорове, включваща съвместна комисия и арбитражен панел. По въпроси от правото на ЕС последната дума ще има Съдът на ЕС. В проекта на декларацията са включени и редица други въпроси – транспорт, енергетика, авторско право, сигурност и други.", "date": "2018.11.23", "title": "Много амбиции, малко детайли: какво се разбраха ЕС и Великобритания за връзките след Брекзит"}
{"url": "https://www.dnevnik.bg/skorost/2018/11/23/3350860_zapochva_specializirana_akciia_sreshtu_karashtite_v/", "text": "Центърът за градска мобилност и \"Пътна полиция\" в София започват съвместна акция срещу нарушителите, които се движат в бус лентите, съобщиха от общинското предприятие. Началото ще бъде поставено още следващата седмица. Това е поредната мярка за налагане на приоритет на градския транспорт. Началото беше поставено през лятото с  кампанията \"Всеки да си знае лентата\" . Тогава бяха брандираха автобуси, които да подсещат водачите, че трябва да не карат в бус лентите, припомнят от \"Центъра за градска мобилност\". Основната цел на бус лентите е да осигуряват приоритет на обществения транспорт, така че той да изпълнява разписанията си и да бъде удобен и бърз за пътниците, които го използват, но това не може да стане, ако лентата е задръстена с коли, уточняват от общинското дружество. От ЦГМ посочват, че по разписание автобусите, които се движат по бул. \"България\", трябва да изминават разстоянието между пл. \"Ручей\" и Центъра по хигиена за 4 минути, но ако има автомобили времето се удължава тройно. По новата бус лента на бул. \"Васил Левски\" разстоянието между ул. \"Гурко\" и кино \"Одеон\" трябва да се измине за 4 минути, но ако тя е блокирана, забавянето стига и до 10 минути. С 20 минути повече е времето от спирката на \"Орлов мост\" до Окръжна болница за автобуси и тролейбуси, ако лентата на бул. \"Цариградско шосе\" не е свободна. Глобата за автомобил в бус лента е 50 лева, припомнят от Центъра за градска мобилност. През пролетта на миналата година  експеримент на организацията \"Спаси София\"  показа, че за един час само само на моста над Площада на авиацията в посока \"Младост\" в бус лентата минават по около 500 коли. Това се равнява на несъбрани глоби за 25 000 лева.", "date": "2018.11.23", "title": "Започва специализирана акция срещу каращите в бус лентите в София"}
{"url": "https://www.dnevnik.bg/politika/2018/11/23/3350866_karakachanov_ne_dopuska_vuzmojnost_cenata_na/", "text": "Министърът на отбраната Красимир Каракачанов не допуска възможността за новите изтребители на армията да бъде платено повече от 1.5 млрд. лв. (без ДДС). Освен крайната дата на доставката на изтребителите всичко останало в инвестиционния проект може да бъде променяно, каза преди два дни заместник-министърът на отбраната Атанас Запрянов, който ръководи военно-политическата група по избор на многоцелеви изтребител. Запрянов каза това  на представяне на предложението на щатския производител на F-16V  (блок 70) \"Локхийд Мартин\", на което стана ясно, че по всяка вероятност няма да могат да се вместят в изискването за доставка на първите изтребители, което е 24 месеца. Причината е, че поточната линия на F-16 в момента се мести от Форт Уърт, Тексас, в Грийнвил, Южна Каролина. Според Запрянов срокът и цената са въпрос на договаряне, но \"когато се избере платформата, едно е задължително - до 2024 г. трябва да дойдат и 8-те самолета\". Запрянов смята, че в резултат на преговорите може да се окаже, че и трите оферти, по които се преговаря, може да се окажат под определената цена. Другите две оферти са за Gripen C/D от Швеция, които също са новопроизведени, както и F-16V и употребявани Eurofighter Tranche 1 от Италия. \"Би ми се искало цената да е надолу от 1.5 млрд. лева. Ако възникне хипотезата, че трябва да се увеличи цената за самолетите, това означава да започнем цялата процедура отначало\", заяви Каракачанов. Той добави, че не може да се поддаде на натиск, защото има ясна рамка, гласувана от Народното събрание. \"Цифрата от 1.5 млрд. лева е определена. Способностите, които трябва да имат самолетите, са ясно определени в проекта за инвестиционен разход\", обясни той. \"За мен е важно най-накрая да видим дали цените, които те ще дадат, отговарят на това, което ние можем да изразходваме като бюджет, и най-вече способностите на самолетите\", каза Красимир Каракачанов.", "date": "2018.11.23", "title": "Каракачанов не допуска възможност цената на изтребителите да е над 1.5 млрд. лв."}
{"url": "https://www.dnevnik.bg/evropa/regioni/2018/11/23/3350894_v_hod_e_ekoprocedura_za_tretata_lenta_na_putia/", "text": "Изграждането на трета лента на пътя Асеновград – Смолян вече е в процедура по преценяване необходимостта от Оценка на въздействието на околната среда (ОВОС), предаде  смолянският новинарски сайт \"Отзвук\" . Третата лента на главния път за Пловдив ще бъде само 13.92 км. Предвидено е уширяване да има в три участъка. Първият е с дължина 4.850 км между Хвойна и Чепеларе, от км 68+800 до км 73+650, вторият е 5.300 км в Чепеларе – от км 80+800 до км 86+100, а третият участък от 3.770 км е в село Соколовци от км 90+530 до км 94+300. Разширяването на пътното платно ще се постигне с конзолни уширения откъм реката, лежащи върху подпорни стени с пилоти или чрез отнемане на ската от към изкопната страна на напречния профил на пътя, както и комбинация от двата модела. Широчината на допълнителната лента за движение ще бъде 3 метра. Преходът между съществуващото платно за движение и допълнителната лента ще бъде 100 метра. Всички площадки за спиране ще бъдат компенсирани с изграждането на нови, запазвайки местоположението си спрямо оста на пътя, посочват още от АПИ.", "date": "2018.11.23", "title": "В ход е екопроцедура за третата лента на пътя Асеновград – Смолян"}
{"url": "https://www.dnevnik.bg/sport/2018/11/23/3350901_futbolnite_asociacii_iskat_iziasniavane_na_praviloto/", "text": "Правилата за игра с ръка да бъдат изяснени и да се определят рамки на действието на съдиите при подобни ситуации. Това е било обсъдено на срещата на  Международния борд на футболните асоциации (IFAB) . \"Най-значимите разяснения, които трябва да се направят, са за т.нар. неволна игра с ръка и за получаването на нечестно предимство след контакт на топката с ръката на играч, съобщиха от IFAB след срещата. Сред другите обсъждани теми са били въвеждане на ново правило, с което да се намали губенето на време. В момента при извършването на смяна, когато даден отбор води в резултата, често прибягва до бавене на времето. От IFAB предлагат замененият футболист да излиза от най-близката крайна линия и така да се спестяват секундите, които му отнема достигането до четвъртия съдия и неговата смяна. Обсъжда се и даването на по-голяма свобода на вратарите при дузпите. В момента правилото гласи, че вратарите не могат да напускат голлинията при изпълнение на 11-метров удар. Предложено е на вратарите да бъде позволено да бъдат малко по-напред. По време на срещата окончателно е отхвърлено предложението за изпълнение на дузпи по  системата ABBA  (един отбор започва, а следващият изпълнява две поред). Причината е \"сложността на системата\". Гласуването на всички предложения ще се проведе на 2 март 2019 г. на следващата среща на IFAB. Ако те бъдат приети, ще влязат в сила още от 1 юни 2019 г., когато започва следващата състезателна година.", "date": "2018.11.23", "title": "Футболните асоциации искат изясняване на правилото за игра с ръка"}
{"url": "https://www.dnevnik.bg/bulgaria/2018/11/23/3350800_sudut_publikuva_motivite_za_opravdatelnata_prisuda_na/", "text": "След размяна на позиции по повод оправдателната присъда на депутата от БСП Светла Бъчварова между главния прокурор, според когото са забавени мотивите, и Софийския градски съд, който възрази, днес СГС ги публикува. Преди две седмици  главният прокурор изпрати сигнал  до Инспектората към Висшия съдебен съвет с мнение, че съдът е забавил написването на мотивите към оправдателната присъда на Бъчварова, произнесена от състав на СГС с докладчик съдията Атанас Атанасов. До неотдавна Атанасов бе и председател на критичния към действия на различни звена на съдебната власт и в частност на прокуратурата Съюз на съдиите в България. СГС възрази  веднага на прокуратурата, че е бил по-бърз от нея по това дело, тъй като присъдата е произнесена на 28 юни 2018 г., като обвинителният акт е внесен през юли 2016 г., след като преди това 4 години е продължило досъдебното производство. Съдът призна подсъдимата Светла Бъчварова-Пиралкова за невиновна по повдигнатото й обвинение за сключване на неизгодна сделка през 2009 г. като ръководител на Селскостопанската академия с \"Литекс комерс\" АД и от това е произтекла значителна вреда за академията в размер на 1 326 671.36 лв. Оправдателната присъда е на основание, че в хода на съдебното следствие не е била доказана тезата на държавното обвинение, че инкриминираната сделка е неизгодна и че от сключването й са причинени посочените вреди на академията. Установено е по делото, че тази теза е изградена на безкритичното възприемане в обвинителния акт на заключенията на вещите лица по назначените в хода на досъдебното производство комплексни експертизи, при които те са правили правни изводи извън тяхната компетентност, става ясно от съобщението на съда, придружаващо  мотивите . Вещите лица извън компетентността си са дали мнение по поставени им задачи от правно естество – да анализират и определят характера на инкриминираната сделка, да посочат дали при сключването й са допуснати нарушения на нормативни актове, дали има причинени вреди от договора и кои са отговорните за това лица. Възприемайки дадените мнения от вещите лица по така поставените извън компетентността им въпроси, СГП е повдигнала обвинение, според което действителният характер на инкриминирания договор бил на такъв по аренда или наем на земеделски земи. И поради това дължимата от \"Литекс Комерс\" АД на ССА парична вноска е следвало да бъде договорена в размер на средната пазарна цена за аренда на 1 дка земеделска земя в района, в който са се намирали земеделските имоти, предмет на договора за годината на сключване на договора. Въз основа на заключенията на назначените по досъдебното производство комплексни агротехнически и съдебно-икономически експертизи изготвилият обвинителния акт прокурор е приел, че размерът на средната арендна пазарна цена през 2009 г. по договори за аренда на земеделски земи в района е била 70 лв. на декар и въз основа на това е формирано обвинението, според което уговорената в инкриминирания договор парична годишна вноска е неизгодна за ССА и на същата е причинена имуществена вреда в размер на разликата между така договорената вноска и приетият като приложим и дължим размер на арендно плащане от 70 лв. на декар за стопанските 2009/2010 г. и 2010/2011 г., пише съдът. По делото обаче е било установено, че инкриминираният договор няма характеристиките на договор за аренда на земеделска земя, нито на договор за наем на такава. Опровергана от събраните в хода на съдебното следствие доказателства беше тезата на държавното обвинение, че в хода на изпълнението на договора не е била извършвана опитна и научно-изследователска дейност. Беше установено и че е произволно определен от вещите лица по назначените на досъдебното производство комплексни агротехнически и съдебно-икономически експертизи размерът на средната пазарна арендна цена през 2009 г. от 70 лв. за декар за аренда на земеделски земи в района, в който са се намирали земеделските земи, предмет на договора. В хода на разследването не са събрани доказателства каква е била извлечената от \"Литекс Комерс\" АД икономическа полза от сключването и изпълнението на договора, а това е било необходимо за да се извърши преценката дали уговорената в инкриминирания договор парична вноска е била в справедлив за ССА размер, с оглед интересите на двете страни по договора. При невъзможността в хода на съдебното следствие да се установи дали уговорената в инкриминирания договор парична вноска е неизгодна по своя размер за Селскостопанска академия, по делото не е било установено и да е причинена от договора вреда на имуществото на академията, заявява съдът.", "date": "2018.11.23", "title": "Съдът публикува мотивите за оправдателната присъда на депутата от БСП Светла Бъчварова"}
{"url": "https://www.dnevnik.bg/photos/2018/11/23/3350879_fotogaleriia_zatvor_v_koito_da_izbiagash_ot_rabota/", "text": "Повечето хора смятат, че затворът е място, от което се бяга. Но в Южна Корея се нуждаят от ден или два бягство от ежедневието в изкуствен затвор.", "date": "2018.11.23", "title": "Фотогалерия: Затвор, в който да избягаш от работа"}
{"url": "https://www.dnevnik.bg/razvlechenie/2018/11/23/3350880_kak_izglejda_noviiat_car_luv/", "text": "Дисни\" излъчиха за пръв път кадри от игралния римейк на \"Цар Лъв\", съобщава Би Би Си. Филмът предстои да излезе през лятото на 2019 г. и в него участват редица звезди като Бионсе, Доналд Глоувър, Чуетел Еджиофор и Сет Роугън. В кадрите виждаме известната начална сцена, в която бабуинът показва новородения Симба на другите животни от кралството. В тийзъра се чува гласът на Джеймс Ърл Джоунс, който озвучава ролята на Муфаса както в оригиналния филм, така и в новата лента. Кадрите загатват, че новият филм ще следва оригиналната история. Режисьор на продукцията е Джон Фавро, който направи успешния римейк на \"Книга за джунглата\". На Доналд Глоувър е поверена ролята на Симба, Бионсе ще бъде лъвицата Нала, а Чуетел Еджиофор ще се превъплъти в злодея Скар. \"Мечта за всеки режисьор е да събере подобен талантлив екип, за да вдъхне нов живот на тази класическа история\", каза Джон Фавро. Очаква се филмът да излезе по кината през юли 2019 г.", "date": "2018.11.23", "title": "Как изглежда новият \"Цар Лъв\""}
{"url": "https://www.dnevnik.bg/sport/2018/11/23/3350913_mourinyo_v_dneshno_vreme_futbolistite_sa_razglezeni/", "text": "Мениджърът на \"Манчестър юнайтед\" Жозе Моуриньо нарече четирима от своите футболисти \"неузрели за живота\", което им пречи да разкрият пълния си потенциал. Португалският специалист смята, че Маркъс Рашфорд (21 г.), Антони Марсиал (22 г.), Люк Шоу (23 г.) и Джеси Лингард (25 г.) не са зрели като личности. Според мениджъра на \"червените дяволи\" в днешно време футболистите се различават много от тези преди десетилетия. \"На тях просто им липсва зрелост. Позволете ми да поясня – когато казвам \"зрелост\", имам предвид такава на личностно ниво. По наше време имаше повече мъже, бяхме по-зрели и същевременно не толкова защитени от всичко. Въпреки това футболистите преди време бяха по-подготвени за живота\", каза Моуриньо в интервю за \"Унивижън\". Португалецът нарече голяма част от играчите в днешно време \"разглезени хлапета\". \"Има много разглезени момчета днес. Те са деца от различно време, с много по-лесна обстановка, която ги обгражда. Говоря за хората около тях, които им създават прекален комфорт. Те ги успокояват с постоянни извинения за всичко. Това кара футболистите да узряват много по-бавно в днешно време\", добави Моуриньо.", "date": "2018.11.23", "title": "Моуриньо: В днешно време футболистите са разглезени деца"}
{"url": "https://www.dnevnik.bg/zdrave/pregledi_i_kampanii/2018/11/23/3350939_bolnica_v_ruse_predlaga_bezplaten_skrining_za_tri_vida/", "text": "Университетска болница \"Канев\" в Русе обяви безплатен скрининг на три вида онкологични заболявания – рак на гърдата, рак на шийката на матката и рак на дебелото черво и ректума. Инициативата е част от Национална програма за превенция на хронични и незаразни болести 2014 - 2020 г. Прегледите ще се провеждат в периода между 26 ноември и 5 декември, като всички желаещи могат да се запишат предварително на тел. 082/887 351 всеки делничен ден между 07:30 и 16 ч. В прегледите могат да се включат както здравно осигурени, така и здравно неосигурени лица, уточняват от болницата. В скрининга за рак на млечната жлеза и рак на дебелото черво е желателно включването на лица с фамилна обремененост заради повишен риск от горепосочените онкологични заболявания, а в скрининга за рак на маточната шийка - лица във възрастта между 40 и 50 години.", "date": "2018.11.23", "title": "Болница в Русе предлага безплатен скрининг за три вида онкологични заболявания"}
{"url": "https://www.dnevnik.bg/sport/2018/11/23/3350958_kitaiskiiat_pazar_ne_e_zaplaha_a_vuzmojnost_za/", "text": "Президентът на УЕФА Александър Чеферин заяви, че китайският пазар носи възможности пред европейския футбол. \"Не гледам на него като на заплаха, а като възможност. Особено в дигиталната част, където можем да научим много от тях, а също и от САЩ\", каза Чеферин, който участва в конференция за спортен бизнес и маркетинг. На събитието словенецът заяви, че футболните клубове и организациите трябва да се отнасят към спонсорите като към партньори. \"Те трябва да видят нещо повече, а не просто логото си на банерите. Те искат да виждат социална устойчивост, благотворителна дейност\", продължи Чеферин. Президентът на УЕФА обяви финансовия феърплей за успешен проект. \"Но ние трябва да продължим да го развиваме и да осигуряваме средства за солидарни плащания, а също и да възнаграждаваме успехите.\" Думите му идват седмици след разкритията на \"Шпигел\", основани на изтеклите документи от Football Leaks, според които  \"Манчестър сити\" и ПСЖ са заобиколили разпоредбите на финансовия феърплей . Твърденията са, че това е станало с подкрепата на бившия президент на УЕФА Мишел Платини и бившия генерален секретар на УЕФА и настоящ президент на ФИФА Джани Инфантино.", "date": "2018.11.23", "title": "Китайският пазар не е заплаха, а възможност за европейския футбол, смята Чеферин"}
{"url": "https://www.dnevnik.bg/bulgaria/2018/11/23/3350907_okaza_se_che_prokuraturata_oshte_chaka_informaciia_ot/", "text": "Прокуратурата все още чака информация от властите на Вирджинските острови за регистрираната в офшорната зона фирма \"Такс сървисиз лимитед\", която държи най-голям дял в собствеността на компанията - концесионер на ски зоната в Банско, \"Юлен\". Това каза за \"Дневник\" Румяна Арнаудова, говорител на главния прокурор, в отговор на въпрос за реалния собственик на фирмата. В интервю за \"Шоуто на Слави\" снощи главният прокурор Сотир Цацаров заяви, че започналата през февруари по сигнал на партия \"Зелените\" проверка на собствеността е приключила и  името на собственика е известно . Той обаче уточни, че не може да го цитира по памет и обеща в петък пресслужбата му да го оповести. В изпратеното днес съобщение до медиите има уточнения около концесионния договор за ски зоната, но не се споменава собствеността на концесионера. Потърсена от \"Дневник\" за коментар, Румяна Арнаудова подчерта, че още при оповестяването на резултатите от проверката през юни е  изброила детайлно четирите акционера, които имат участие в \"Юлен\"  - \"Пирин турист\" ООД, община Банско, \"Такс сървисиз лимитед\" и \"Апенвалд туристик - България\". Тогава тя посочи, че все още се очаква информация от Вирджинските острови за \"Такс сървисиз лимитед\", за да се достигне до реалния собственик. Днес тя уточни, че данни все още не са дошли. Попитана защо тогава главният прокурор твърди, че името вече се знае, тя отговори, че за прокуратурата собственици са четирите акционера. В началото на годината премиерът Бойко Борисов отговори на въпрос кой е собственикът с думите: \"Всички знаят, нищо че го крият -  за Цеко Минев става въпрос .\" Месец по-рано адвокатът на \"Юлен\" Петър Петров заяви в телевизионно интервю, че  всички компетентни български институции знаят кой е реалният собственик на компанията  и че номиналният собственик - кипърският безработен гражданин Георгиус Георгиу, държи правата върху нея от името на трето лице. Екоминистърът  Нено Димов също потвърди, че държавата знае  кой е собственик, но отказа да го назове с аргумента, че работата на ведомството му е само да контролира изпълнението на концесионния договор.", "date": "2018.11.23", "title": "Оказа се, че прокуратурата още чака информация от Вирджинските острови за \"Юлен\""}
{"url": "https://www.dnevnik.bg/evropa/2018/11/23/3350922_gibraltar_se_podrazni_che_e_stanal_zaplaha_za_brekzit/", "text": "Мадрид \"няма нужда от камшик\". Гибралтар - британски анклав в Южна Испания, не скри вчера раздразнението си, че за няколко дни се превърна в главната заплаха, тегнеща над Брекзит. След като започна обратното броене до извънредната среща на върха в неделя, на която би трябвало да се одобри споразумението за развода между Европейския съюз и Обединеното кралство, процъфтяващата колонийка с 30 хил. жители  внезапно попадна в светлините на прожекторите  и населението й обвинява за това Мадрид. \"Безумно е страна с площ половин милион кв. км, 46-милионно население и дълбоки вътрешни проблеми да изразходва толкова енергия за една скала от 6 кв. км и 30 хил. жители\", казва 44-годишният анестезиолог Хамиш Томсън. Елтън Морено, 44-годишен мениджър на компания за онлайн игри (доста развит икономически сектор в анклава), от своя страна \"не е изненадан, че използват Гибралтар в тази схватка, но казва, че се е уморил постоянно да слуша за това в новините. Разположен на стратегическо място, позволяващо контрол върху Гибралтарския проток, Гибралтар (наричан често Гибралтарската скала) е отстъпен през 1713 г. от Испания на Великобритания с договора от Утрехт. Мадрид има претенции към него и отношенията между анклава и голямата му съседка често са трудни. За да има право на контрол по въпроса, преди началото на преговорите за Брекзит през юни 2017 г. Мадрид получи от европейските си партньори гаранции, че \"никое споразумение между ЕС и Обединеното кралство няма да се прилага на територията на Гибралтар\" без одобрението на испанските власти. Проблемът е, че това уточнение го няма в  роденото миналата седмица  с форцепс споразумение за излизането на Великобритания от ЕС, и това  разгневи испанското правителство . Сега то заплашва да направи всичко възможно  да блокира споразумението , ако искането не бъде изрично потвърдено черно на бяло. \"Ако до неделя този въпрос не бъде решен, Испания за съжаление ще трябва да гласува с \"не\" и да упражни правото си на вето. Браним интересите на испанската държава и ще правим това докрай\", заяви категорично в сряда вечерта испанският премиер Педро Санчес. Снощи той  отново го потвърди в \"Туитър\" , пристигайки на официално посещение в Хавана. Преди това бе разговарял с британския министър-председателя Тереза Мей: \"Няма сближаване по позициите ни. Правителството ми винаги ще отстоява интересите на Испания. Ако не настъпи промяна, ще наложим вето на Брекзит\", каза Санчес. \"В последната минута\" \"Няма нужда четвъртата по големина европейска икономика да подкарва с камшик най-малката европейска икономика към масата за преговори\", заяви през деня ръководителят на изпълнителната власт на Гибралтар Фабиан Пикардо пред парламента на британската колония. \"Испания е входната врата към Европа. На практика имаме повече причини да си сътрудничим и разговаряме с Испания, отколкото с останалите страни\", допълни главният министър Пикардо. \"След месеци на преговори недопустимо е в последния момент испанското правителство да заплашва, че ще използва правото си на вето над споразумението за Брекзит\", отбелязва критично от своя страна 48-годишният адвокат Моузес Анахори. Макар и недопустимо, за съжаление не е изненадващо от страна на Испания да повдигне \"проблема за Гибралтар\" в последната минута\", допълва той, опасявайки, че това може да подрони доверието между Скалата и нейната съседка. Друг адвокат, 41-годишният Оуен Смит, казва, че би се радвал Брекзит да пропадне, след като и той като огромната част от жителите на Гибралтар е гласувал Обединеното кралство да остане в ЕС. Смит обаче не казва, \"че сегашният спор около Гибралтар е в състояние да провали целия процес\", въпреки че три дни до срещата на върха все още нищо не е договорено. /БТА", "date": "2018.11.23", "title": "Гибралтар се подразни, че е станал заплаха за Брекзит"}
{"url": "https://www.dnevnik.bg/kultura/2018/11/23/3350669_vuv_fragmenti_na_arhiloh_chitateliat_se_sreshta_s/", "text": "Вчера в книжарницата на корпус I в Нов български университет беше представена книгата \"Фрагменти\" на древногръцкия поет Архилох. Водещи на събитието бяха доц. д-р Йордан Ефтимов, както и един от двамата преводачи на новото издание гл. ас. д-р Георги Гочев. Другият преводач е поетът Петя Хайнрих. В книгата са събрани 191 от оцелелите общо около 330 фрагмента от творбите на Архилох, достигнали до наши дни. Изданието е двуезично, с текстове от камък и папирус, а това е първият цялостен превод в България на поезията на родоначалника на лирикиката в Европа. Според общоприетата от специалистите версия Архилох е роден на остров Парос някъде около 680г. преди Хр. Той участва в различни начинания на паросци, включва се и в колонията на Тасос - остров, който той не харесва. Отношенията с местното тракийско население са трудни, постоянно избухват конфликти с колониите на други елински градове в района, най-вече с тези на Наксос, съседа на Тасос, който също се опитва да стъпи на северноегейското крайбрежие. Вероятно в подобен конфликт Архилох е изгубил живота си някъде около 645г. Легендите Около личността на поета са свързани много легенди, свързани с героическата му биография. Около IVв. пр. Хр. на Парос е изградено негово светилище и по думите на Йордан Ефтимов Архилох се явява нещо като покровител и дори бог на остров Парос, което е своеобразен прецедент. Известна е легендата, която обяснява поетическия талант на древния грък. В ранното си детство Архилох бил изпратен от баща си да продаде една крава на пазара. Той тръгнал още по тъмно, но стигнал до място, огряно от луната, където му се сторило, че вижда девойки. Приближил се, те го попитали дали води кравата за продан и Архилох отвърнал положително. Девойките му предложили да купят животното на една напълно удовлетворителна цена. В следващия миг кравата и девойките изчезнали, а в краката на бъдещия поет лежала лира, която предначертала бъдещето му. Родоначалник на лирическата поезия  В предговора на \"Фрагменти\", дело на двамата преводачи, се казва, че в стиховете на Архилох един от водещите мотиви е отказът от героичност. В тях читателите срещат лирическия аз, когато е премалял от копнеж или когато е захвърлил своя щит в някакъв храст насред битката, за да спаси живота си. Тъкмо този отказ от героичност разграничава Архилох от другия голям поет от най-древните времена - Омир. По този начин лирическото се разграничава от епическото и с появата на стиховете на Архилох може да се говори за началото на индивидуалната лирическа поезия. Говорейки за книгата, Йордан Ефтимов и Георги Гочев отбелязаха разликата на превода с няколкото превени от Борислав Георгиев стихотворения, в които се създава илюзия за завършеност на стихотворенията. Във \"Фрагменти\" е тъкмо обратно - водеща става незавършеността на произведенията на Архилох. Или както каза на завършек Георги Гочев: \"Всички носим по нещо от Архилох, защото се изпъчваме да направим нещо героично и после безславно се проваляме.\"", "date": "2018.11.23", "title": "Във \"Фрагменти\" на Архилох читателят се среща с най-ранния лирик в Европа"}
{"url": "https://www.dnevnik.bg/bulgaria/2018/11/23/3351034_bsp_i_patriotite_ne_podkrepiha_reshenie_za_humanitarna/", "text": "Без гласовете на БСП и на Обединените патриоти днес Народното събрание одобри България да предостави 3 млн. лв. хуманитарна помощ на Турция, с която да се предоставят образователни, здравни и други услуги на бежанци. Това потвърди пред Би Ти Ви председателят на парламентарната група на ГЕРБ Цветан Цветанов. Споразумението беше постигнато по време на Българското председателство на Съвета на Европейския съюз на заседание на Съвета на Европейския съюз от 28 и 29 юни 2018 г. Тогава беше договорено осигуряване на финансирането на втори транш от Механизма в размер на 3 милиарда евро, като 2 милиарда евро ще постъпят от бюджета на ЕС, а 1 милиард евро ще постъпят от страните-членки, като вноските им са изчислени въз основа на дела на брутния национален доход на всяка от страните. Делът на България е 3.2 млн. лв. , а парите ще се преведат на части по график до 2023 г. Цветанов каза, че решението е минало без подкрепата на БСП и малкия партньор в управляващата коалиция \"Обединени патриоти\". Въпреки това той обяви, че няма опасения за стабилността на коалицията и отрече да има плаващи мнозинства в парламента. \"Днес Обединените патриоти бяха против, БСП бяха също против, което е много странно, защото това е една отчетност за това какво сме получили от ЕС и какво прави българското правителство, за да се охранява външната граница\", каза Цветанов и допълни, че не знае какъв е аргументът за отказ на двете партии.", "date": "2018.11.23", "title": "БСП и Патриотите не подкрепиха решение за хуманитарна помощ за Турция"}
{"url": "https://www.dnevnik.bg/sviat/2018/11/23/3351008_shte_padne_li_ot_vlast_sauditskiiat_prestolonaslednik/", "text": "Хашокжи Докладът на ЦРУ за обстоятелствата около убийството на саудитския журналист Джамал Хашокжи все още не е публикуван. Въпреки това изтекоха някои информации. Турският вестник \"Хюриет\" пише, че ЦРУ разполага със запис на телефонен разговор на саудитския престолонаследник Мохамед бин Салман, в който той казва, че Хашокжи трябвало \"възможно най-бързо да бъде накаран да замлъкне\". Нараства ли политическият натиск върху престолонаследника? Възможно ли е този натиск да го принуди да подаде оставка? \"Това е малко вероятно. В сила е официалното изявление, което гласи, че всякакъв натиск върху кралското семейство представлява червена линия\", казва експертът по въпросите за Саудитска Арабия от германското дружество за външна политика Себастиан Зонс. Той допълва, че призивите за сваляне на престолонаследника принципно се разглеждат като намеса във вътрешните работи на кралството. \"Така гледат на нещата и държавното ръководство, и голяма част от населението\", посочва експертът. Наследствена комисия Свалянето на престолонаследника принципно е възможно. Преди 2017 година, когато Мохамед бин Салман беше обявен от баща си за престолонаследник, постът беше заеман от Мохамед бин Найеф, който е син на бившия саудитски вътрешен министър. Мохамед бин Салман, също както и Найеф, е внук на основателя на държавата Абд ал-Азис ибн Сауд. Тогава обаче кралят Салман се обяви срещу Мохамед бин Найеф. Решението му беше потвърдено от отговорната Наследствена комисия с 31 от общо 35 гласа. Наследствената комисия беше създадена през 2007 година въз основа на предишните правила за наследяване на престола. С времето тези правила бяха остарели. Основателят на държавата Абд ал-Азис ибн Сауд навремето бе разпоредил въпросът за престолонаследника да се решава между неговите синове и то така, че престолът да се предава от брат на брат. Очевидно това беше временен модел, който вече не функционираше с оглед на напредналата възраст на синовете. Сегашният крал Салман например е над 80 години. Тогава беше решено, престолът да се предава от баща на син. По този начин обаче броят на потенциалните престолонаследници нарасна значително. Нараснаха и напреженията между потенциалните кандидати. Преди създаването на наследствената комисия кандидатите за престола назначиха свои довереници на високи държавни постове, за да подобрят шансовете си при избора на престолонаследник. Кралят има последната дума Наследствената комисия се подчини на краля. Нейните 35 членове трябваше да изберат новия престолонаследник с обикновено мнозинство. \"Сегашният крал предложи трима кандидати, сред които членовете на комисията трябваше да изберат новия престолонаследник\", четем в анализ на Германския институт за ориента. В случай, че кралят или престолонаследникът почине, или е тежко болен, или бъде обявен за душевно болен, наследствената комисия може определи нов престолонаследник. В крайна сметка обаче, кралят може да отмени решението на Комисията, казва Себестиан Зонс. И това се случваше многократно при предишните преговори за престолонаследника. Крал Салман промени правилата за наследяването на престола, без да се съобразява с Наследствената комисия. \"Това означава, че не съществува правна процедура. И Комисията не може да взема ултимативни решения\", допълва експертът. В случая с Мохамед бин Салман това означава, че Комисията би могла теоретично да го свали. Не е известно обаче до каква степен тази опция се разглежда сериозно.\" Единство на семейството и държавата Сегашните информации, че зад кулисите се води дискусия за нов престолонаследник, са пресилени, казва живеещият в Лондон председател на опозиционното \"Движение за ислямски реформи в Арабия\" Саад ал-Фаги. \"Не са провеждани никакви големи срещи на кралското семейство за обсъждане на бъдещето на Мохамед бин Салман. Има само отделни дискусии и инициативи. Преди всичко обаче се чакат нови сигнали от Вашингтон\", казва той в разговор с ДВ. Себастиан Зонс твърди, че засега кралят Салман е решил да запаза сина си. \"Това затруднява всички възможни противници и критици да окажат някакво влияние. Върховен приоритет за кралското семйство е да говори единодушно. Единството на семейството не бива да бъде застрашено. В противен случай, от гледна точка на кралското семейство, е застрашена националната стабилност\", пояснява Себестиан Зонс.", "date": "2018.11.23", "title": "Ще падне ли от власт саудитският престолонаследник"}
{"url": "https://www.dnevnik.bg/sviat/2018/11/23/3351027_ispanski_sud_obiavi_za_nezakonen_sindikat_na/", "text": "Националният съд на Испания постанови, че синдикатът на работещите в секс индустрията ОТРАС е незаконен, предаде \"Асошиейтед прес\". В мотивите към решението си съдът посочва, че да признае организацията за законна, ще означава да узакони експлоатацията на проститутки от трети лица и сводничеството. Съдебното решение възприе позицията на две правозащитни организации, които заведоха дела с цел обявяването на ОТРАС за незаконен. Според двете организации признаването на синдикат на секс работници означава автоматично узаконяване на сводничеството. Социалистическото правителство на Испания, което подкрепя каузата на феминизма и се обявява за изкореняване на проституцията, призна през август, че регистрирането на ОТРАС като синдикат е станало погрешка, припомня \"Асошиейтед прес\". Проституцията в Испания няма правна уредба. Испанското законодателство не предвижда наказания за хората, които предлагат платени секс услуги по своя воля и не на публични места. Законите в Испания обаче предвиждат санкции за трафикантите на хора. /БТА", "date": "2018.11.23", "title": "Испански съд обяви за незаконен \"синдикат на проститутките\", създаден погрешка"}
{"url": "https://www.dnevnik.bg/sport/2018/11/23/3350941_seltik_nosi_na_shotlandskata_ikonomika_165_miliona/", "text": "Шотландският футболен шампион \"Селтик\" носи 165 милиона паунда годишно на националната икономика, сочи проучване на институт \"Фрейзър\", поръчано от клуба от Глазгоу. Данните включват похарчените средства до сезон 2016-2017. Според института това прави \"Селтик\" бранда с най-голямо икономическо значение за страната. \"Детелините\" са донесли повече средства на Шотландия дори от Игрите на Британската общност през 2014 г., които се проведоха именно там. Те са донесли 125 милиона паунда. Според доклада стадионът на футболния отбор \"Селтик парк\" е седмата най-посещавана туристическа атракция в Шотландия. Казва се още, че \"Селтик\" е отговорен за притока на повече от един милион души, които посещават Глазгоу за година. \"Икономическият принос на футбола, и по-специално на \"Селтик\", постоянно е подценяван. Това проучване обаче показва истинската му стойност\", каза главният изпълнителен директор на \"детелините\" Питър Лоуъл. Той добави, че целта на доклада е да подчертае пред шотландските власти, че \"Селтик\" е \"значим икономически играч по отношение на транспортните връзки и насърчаване на туризма\". \"Макар че огромно внимание се отделя на еднократните събития като Игрите на Британската общност и други дейности, които привличат интереса към Шотландия и Глазгоу, икономическият принос на футбола също е много важен. Заради този спорт и \"Селтик\" в нашата страна идват хора от цял свят.\" Професор Греъм Рой, който е директор на института \"Фрейзър\", също споделя своите впечатления. \"Това, което е особено интересно от нашите констатации, е стойността на международните разходи, привлечени в Глазгоу благодарение на \"Селтик\". \"Футболният клуб действа като износ за Шотландия. Той постоянно създава работни места, а и промотира града и страната чрез големи спортни събития.\"", "date": "2018.11.23", "title": "\"Селтик\" носи на шотландската икономика 165 милиона паунда на година"}
{"url": "https://www.dnevnik.bg/photos/2018/11/23/3351065_fotogaleriia_svetlinite_na_koledniia_bazar_v_sofiia/", "text": "Ежегодният Коледен базар в София, който пресъздава германската традиция в празнуването на Коледа, беше открит официално от Дядо Коледа и посланика на Германия у нас Херберт Салбер.", "date": "2018.11.23", "title": "Фотогалерия: Светлините на Коледния базар в София"}
{"url": "https://www.dnevnik.bg/sport/2018/11/23/3351007_hurvatiia_povede_s_20_sreshtu_franciia_vuv_finala_za/", "text": "Хърватия поведе с 2:0 победи срещу Франция във финала за  купа \"Дейвис\"  – световното отборно първенство по тенис за мъже. В първия ден от последното издание на традиционния формат на надпреварата, хърватският състав успя да вземе мачовете на сингъл. Борна Чорич надигра Жереми Шарди, а в дългоочаквания сблъсък между Марин Чилич и Жо-Вилфред Цонга победата пак беше за хърватите. Независимо, че финалът е в Лил, домакините нямаха никакви поводи за радост. И в двата мача на сингъл Шарди и Цонга се радваха на бурна подкрепа, но нямаха шансове срещу съперниците си. В първия мач от финала Борна Чорич донесе победно начало на хърватите. №12 в световната ранглиста се справи с опитния Жереми Шарди с чиста победа – 6:2, 7:5, 6:4 за 2.16 часа. Хърватският тенисист игра на много високо ниво, докато 40-ият в света Шарди грешеше много по-често. Чорич завърши с пет аса и нито една двойна грешка. Хърватинът вкара 80% първи сервис и спечели 79% от разиграванията при него (15 от 19). При Шарди показателите бяха много по-ниски – 62% първи сервис и 67% спечелени точки. Французинът разчиташе на силния си начален удар и реализира 14 аса, но допусна и пет двойни грешки. Срещата във вечерната сесия противопостави по-опитните тенисисти и в двата отбора – Цонга срещу Чилич. Световният №7 се справи срещу намиращия се на едва 259-о място в ранглистата франнцузин с 6:3, 7:5, 6:4. Цонга не игра близо осем месеца заради контузия в коляното и операция. Той се завърна за турнирите в Метц, Антверп, Виена и Париж, където записа само една победа и четири загуби. Чилич беше по-добър от съперника си в ключовите моменти и се нуждаеше от 2.17 часа, за да запише победа. Хърватинът записа 12 аса и само една двойна грешка, докато за французина статистиката сочеше осем аса и три двойни грешки. Цонга имаше общо пет точки за пробив, но не успя да вземе подаването на Чилич. \"Мисля, че направихме добър мач. Много съм доволен от моето представяне и от това, че водим с 2:0 след първия ден, беше много важно за нас\", каза след срещата лидерът на хърватския тим. В първия сет световният №7 постигна пробив в шестия гейм, за да поведе с 4:2. След това можеше да запише още един пробив при следващото подаване на Цонга, но французинът се защити. Така при сервис за Чилич приключи и сета с 6:3. Втората част беше много оспорвана и равният резултат се задържа до 5:5. Чилич спаси две точки за пробив в осмия гейм, което се оказа и решаващо. Хърватинът проби своя съперник в 11-ия, за да поведе с 6:5, след което затвори и сета със 7:5. В третия сет Цонга имаше проблеми с придвижването и дори поиска медицински таймаут. Французинът обаче не спря да се бори, като пропусна нови точки за пробив. Това сякаш го сломи и допусна такъв в петия гейм, когато Чилич поведе с 3:2. До края на мача хърватинът игра спокойно и успя да затвори мача. В събота е мачът на двойки, който противопоставя Пиер-Юг Ербер и Никола Маю срещу Иван Додиг и Мате Павич.", "date": "2018.11.23", "title": "Хърватия поведе с 2:0 срещу Франция във финала за купа \"Дейвис\""}
{"url": "https://www.dnevnik.bg/sport/2018/11/23/3351043_sandvichi_vmesto_vecheria_-_turjestvo_na_bazel/", "text": "Празненството по случай 125-ата годишнина на швейцарския футболен шампион \"Базел\" предизвика широк отзвук в страната след решение на клуба да не покани женския си отбор на събитието. Докато мъжкият състав на червено-сините се наслаждаваше на изискана гала-вечер и тристепенно меню, жените имаха съвсем различна програма, а храната им включваше сандвичи. Дамският състав на 20-кратните шампиони не само, че не беше поканен на церемонията, но трябваше да работи. За сметка на това на галата присъстваха бивши треньори и играчи, а всеки фен също можеше да го стори, ако заплати 125 швейцарски франка за куверт. В това време дамите са обикаляли около масите, предлагайки билети за томбола на малко над хилядата присъстващи гости. \"Свързахме се с дамския отбор и те бяха много доволни да помогнат, отзовавайки се на молбата\", коментираха от \"Базел\" пред CNN. От клуба добавят, че и юношеските отбори са били ангажирани с подобни функции. \"На партито по случай годишнината на клуба много от нашите служители бяха ангажирани да помагат по различен начин. В това число и женският отбор\". Случката предизвика широк отзвук, а швейцарският политик Елизабет Шнайдер-Шнайтер, която е председател на комисията по въпросите за външна политика, обяви че е шокирана. \"Това е наистина удивително. Изумена съм от това, че тези млади жени не са реагирали по никакъв начин. Предполагам, че това се дължи на тяхната възраст и са приели това като една роля, с която да помогнат на работодателя си, но въпреки това е неприемливо\", каза Шнайдер-Шнайтер пред CNN Sport. От швейцарското издание Prime News добавят, че на състезателките от дамския отбор е било съобщено, че няма да имат тренировка. Вместо това те са били инстуктирани какво трябва да вършат и не са били на галата като гости. \"Те бяха там, за да работят. За тях нямаше вечеря, а само сандвичи\", съобщава швейцарският журналист Кристиан Келер. Той добавя, че на галата е имало 1250 гости. Източник, пожелал анонимност споделя, че дамите не са били поканени да се присъединят към тържествата. Те са били в голямата зала само, за да предлагат билети за томболата. \"Мисля, че от клуба не бяха помислили за това, но вече осъзнават, че са направили голяма грешка\". От \"Базел\" побързаха да обяснят, че това събитие е било насочено повече към корпоративни гости и заради това е бил поканен само първият отбор. \"Ще има отделно събитие, на което ще присъстват всички наши служители\", добавят от клуба. Шнайдер-Шнайтер добавя, че ще се обърне към президента на \"Базел\" Бернард Бургенер, за да изрази своето разочарование. Според нея не е нормално да има различно отношение към мъжките и дамските отбори. \"Виждаме, че на много места по света се правят големи стъпки към равенство между половете, но Швейцария има още доста какво да направи по този въпрос. Вярвам обаче, че това \"мачо\" поведение не се отнася за швейцарските политици и за обществото ни като цяло\", казва още Шнайдер-Шнайтер. Тя добави, че \"Базел\" е лош пример за швейцарските граждани, независимо че се определя за фен на клуба. \"В нашата конституция е записано, че считаме мъжете и жените за равни\". \"Базел\" навърши 125 години на 15 ноември, като същата вечер беше тържеството.", "date": "2018.11.23", "title": "Сандвичи вместо вечеря - тържество на \"Базел\" повдигна въпроса за равенството между половете"}
{"url": "https://www.dnevnik.bg/bulgaria/2018/11/23/3351067_citat_na_denia_kazah_na_amerikanskata_poslanichka_-_ne/", "text": "Председателят на комисията по култура Вежди Рашидов пред БНТ в коментар от заключенията на оповестения вчера  доклад за антидемократичната пропаганда  в България. Той направи няколко коментара за свободата и качеството на българските медии: \"И аз да платя на някои вестници, ще ви напиша цели статии. Утре мога по всички турски медии -11 млн тираж излиза, да врътна едно интервю\", каза председателят на комисията по култура, който е скулптор по професия. Рашидов каза, че е гледал интервюто на премиера Бойко Борисов в \"Шоуто на Слави\" заради премиера, но не е любител на тази форма на шоу и предпочита Амадеус Моцарт. Предаването \"Денят започва с култура\" по БНТ препоръча да се канят повече творци, а не \"едни соросоиди, едни културолози\", които \"не произвеждат културен продукт\", а само \"дрънкат за култура\". \"С Виктор Пасков аз съм правил два митинга за свободата на словото, за да можем да се изразяваме\", спомни си миналото той. \"Бях приятел на Илия Павлов без да съм работил в \"Мултигруп\". Жена му е само една весела вдовица, а мен всички ме наричат \"мултак\" без да са съм работил за него\", сподели Рашидов. ", "date": "2018.11.23", "title": "Цитат на деня: Казах на американската посланичка - не купувайте журналисти"}
{"url": "https://www.dnevnik.bg/sport/2018/11/23/3351070_football_leaks_serhio_ramos_e_dal_polojitelna_doping/", "text": "Капитанът на \"Реал\" (Мадрид) Серхио Рамос е дал положителна проба за забранено вещество, твърди платформата Football Leaks. Според разкритията това се е случило след финала в Шампионската лига през 2017 г., когато мадридчани победиха \"Ювентус\" с 4:1. Става въпрос за веществото дексаметазон, което е кортикостероид и е в забранения списък на Световната антидопингова агенция (WADA). Неговата употреба се разрешава след специална молба при т.нар. терапевтична употреба (TUE). Пробата, за която Football Leaks твърди, че е била на Рамос е била с №3324822 и е била изпратена в допинг лабораторията в Зайберсдорф, Австрия. Дексаметазонът често се използва за покачване на мускулна маса. Освен това помага за по-бързото възстановяване след тежка тренировка. Веществото помага и за засилване на връзките и сухожилията, правейки ги по-еластични. Рамос е бил заплашен от четиригодишна санкция, но от \"Реал\" са изпратили извинение до УЕФА, което е било прието. Според Football Leaks от клуба са се мотивирали със сбъркано лекарство, което е било дадено на централния защитник. \"В бъдеще искаме от вас и вашият лекар да бъдете максимално предпазливи, когато попълвате формуляра за допинг контрол и по-точно обявяването на приетите вещества\", са отговорили от Европейската централа. Няколко месеца по-рано - през февруари 2017 г., на базата на клуба са пристигнали агенти за извънреден допинг тест, каквито са обичайна практика в Шампионската лига. Тогава от \"Реал\" са настояли, че въпросните агенти не са достатъчно професионални в своята работа и затова в крайна сметка лекарите на клуба взели пробите. Това е в разрез с правилника. Малко след публикуването на материала \"Реал\" излезе с официална позиция. \"Серхио Рамос никога не е нарушавал нормативните разпоредби за допинг контрола. УЕФА поиска своевременна и коректна информация и веднага приключи случая, както обикновено се прави в такива моменти, след проверка, извършена от самите експерти на Световната антидопингова агенция и на самата УЕФА. По отношение на останалата част от гореспомената публикация, клубът няма да се произнесе преди появата на доказателства относно тяхната истинност\". УЕФА също коментира информацията, като нарече положителната проба на Рамос \"човешка грешка\". \"УЕФА категорично отрича да е прикрила допинг проба на даден футболист. Всички проби се взимат с пълно съответствие с правилата на WADA\". В публикацията се споменава и за второ нарушение на антидопинговите правила от Рамос през пролетта на 2018 г. Това се случва в мач с \"Малага\" в Ла Лига, но не се потвърждава за положителна проба. След двубоя Рамос е бил определен да даде проба, но първо си е взел душ, което не е разрешено.", "date": "2018.11.23", "title": "Football Leaks: Серхио Рамос е дал положителна допинг проба през 2017 г."}
{"url": "https://www.dnevnik.bg/photos/2018/11/23/3350977_fotogaleriia_svetovnite_snimki_na_denia_-_23_noemvri/", "text": "Един от героите на най-новия холивудски коледен филм - \"Коледни хроники\", се носи по Шесто авеню на парада за Деня благодарността в Ню Йорк. Лентата, в която Кърт Ръсел се превъплъщава в Дядо Коледа излезе на екран в САЩ на 22 ноември.", "date": "2018.11.23", "title": "Фотогалерия: Световните снимки на деня - 23 ноември"}
