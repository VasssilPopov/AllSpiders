{"url": "https://www.dnevnik.bg/sport/2019/02/03/3384843_real_se_vuzpolzva_ot_greshkite_na_atletiko_i_barselona/", "text": "Реал\" (Мадрид) постигна рутинна домакинска победа с 3:0 срещу \"Алавес\" и се възползва от грешните стъпки на градския съперник \"Атлетико\" и лидера \"Барселона\" в 22-ия кръг на испанската Ла Лига. Европейският и световен клубен шампион запита четвърти пореден успех и общо 13-и в първенството. Тимът на Сантяго Солари събра 42 точки се доближи на две точки от \"Атлетико\" и на осем от \"Барселона\". В събота шампионите завършиха наравно с \"Валенсия\" (2:2), а по-рано днес \"Атлетико\" загуби гостуването си на \"Бетис\" с 0:1. Четвъртият \"Севиля\" също записа поражение - с 0:1 от \"Селта\", и вече изостава с шест точки от \"Реал\". Гол на Карим Бензема през първото полувреме и две късния попадения на Винисиус и Мариано Диас осигуриха победа на белите срещу \"Алавес\".  Левият бек Сергхио Регилон, който замени Марсело в стартовия състав, беше изведен вляво от Винисиус и центрира по земя към Бензема, който вкара отблизо на празна врата. Пет минути по-късно Бензема и Гарет Бейл се озоваха сами срещу вратаря Фернандо Пачеко, но страничният съдия маркира много спорна засада на френския нападател. В началото на втората част играчите на \"Алавес\", които не създадоха почти нищо интересно в атака преди почивката, погледнаха по-смело към вратата \"Реал\". Няколко пъти те успяха да създадат напрежение пред Тибо Куртоа, но не и да затруднят реално белгиеца. В 80-ата минута домакините решиха мача с втори гол след скоростна контраатака. Винсиус пусна отличен диагонален пас от левия към десния за Марко Асенсио. Асенсио напредна и центрира към далечния край на наказателното поле, където Винисиус беше оставен непокрит и спокойно насочи топката по диагонала. Попадението прекърши съпротивата на гостите и в оставащите минути \"Реал\" създаде поредица чисти положение. В 90-ата минута Алваро Ордиосола беше изведен на десния фланг и центрира към влезлия като резерва Диас, който плонжира и отбеляза с глава за 3:0. Следващият мач на \"Реал\" е с големия съперник \"Барселона\". В сряда грандовете на испанския футбол се изправят един срещу друг в първи полуфинален мач от Купата на краля.", "date": "2019.02.03", "title": "\"Реал\" се възползва от грешките на \"Атлетико\" и \"Барселона\""}
{"url": "https://www.dnevnik.bg/sport/2019/02/03/3384686_mugla_i_silen_sniag_otmeniha_posledniia_start_predi/", "text": "Гъста мъгла и силен снеговалеж провалиха последното състезание преди световното първенство по ски алпийски дисциплини в Оре. Днес трябваше да се проведе гигантски слалом за Световната купа в Гармиш-Партенкирхен, но надпреварата беше отменена. Германският зимен център не успя да проведе нито един старт при мъжете през този сезон, което се случва за пръв път от пет години. В събота заради лошите метеорологични условия  беше отменено и спускането . При жените последният старт преди световното беше в събота - слалом в Марибор.  Състезанието беше спечелено от носителката на Големия кристален глобус Микаела Шифрин , която записа дубъл от победи в словенския град. В петък тя  раздели първото място в гигантския слалом с Петра Влъхова . Световното първенство в Оре ще се проведе от 4 до 17 февруари. Първият комплект медали ще бъде раздаден на 5 февруари - в супергигантския слалом при жените, а на следващия ден ще е мъжкият старт в тази дисциплина. Програмата на световното 5 февруари - супер-Г (жени) 6 февруари - супер-Г (мъже) 8 февруари - комбинация (жени) 9 февруари - спускане (мъже) 10 февруари - спускане (жени) 11 февруари - комбинация (мъже) 12 февруари - отборно състезание 14 февруари - гигантски слалом (жени) 15 февруари - гигантски слалом (мъже) 16 февруари - слалом (жени) 17 февруари - слалом (мъже)", "date": "2019.02.03", "title": "Мъгла и силен сняг отмениха последния старт преди световното по ски"}
{"url": "https://www.dnevnik.bg/kultura/2019/02/03/3384602_otkus_ot_deniat_v_koito_zariazah_vsichko_na_an_tumio/", "text": "\"Денят, в който зарязах всичко\" е свежа история за необходимостта да повярваш в себе си, да откриеш вътрешния си мир, да се научиш да казваш \"не\" и да започнеш да се обичаш повече. Едва на 26 години, Уенди вече е потънала в работа и отговорности. Докато съдбата не се намесва и преобръща живота й в рамките на два месеца. Изгубила почва под краката си, тя се впуска в спонтанно приключение, което далеч не е характерно за нея. Само с една раница и група познати Уенди поема към Аржентина в опит да избяга от проблемите и ежедневието. Скоро отношенията с останалите в групата се обтягат и Уенди решава да продължи пътуването си сама. Странно е, ново е и дори малко страшно, но осъзнаването, че всичко зависи само от теб, че си свободна и силна, си струва риска. Горещите тропически джунгли, смразяващите ледници, горите с кактуси, солената пустиня очароват Уенди. А страстното танго и срещите с местни хора разкриват пред нея необятните възможности, които животът предоставя. Ако имаш смелостта да ги приемеш... Стилът на Ан Тумио с лекота ни пренася в типичната атмосфера на Аржентина. Едновременно с това разказва една съвсем лична история за трудностите и грешките, които допускаме; за начина, по който да ги превъзмогнем, за да продължим напред. Ан Тумио ни показва как да променим това, което можем, както и как да се научим да приемаме онова, което не зависи от самите нас. Историята на Уенди е цветна, вдъхновяваща и позитивна. Ан Тумио е журналист, писател и блогър. Тя живее във Франция и е посветила кариерата си на това да помага на хората да открият щастието. Превод Весела Шумакова Редакция Евгения Мирева, Гриша Атанасов Дизайн на корицата Фиделия Косева Наслади се на обикновените неща Може би точно това е истинското пътешествие – кратки, но интересни срещи, споделени мигове, без обвързване, без компромиси и следователно без неудовлетворението, което човек изпитва понякога, когато пътува с приятели или с гадже, си казвам, приготвяйки раницата си. Никой не се насилва, никой не се сърди, всеки си има свой маршрут, всеки си има свой път... Една седмица кръстосвах най-безводните райони, опитвах вина и се любувах на многоцветни планини изключително доволна, и разбрах, че е лесно да пътуваш, че пътешествениците авантюристи с раница на гърба са навсякъде и че с тях се взаимодейства с вдъхваща сигурност лекота и свобода. Окей, повечето са по-млади от мен. Аз започнах да пътешествам на стари години... колко изгубено време, схванах изведнъж... Но не, никога не е прекалено късно, ми отговори незабавно вътрешният ми глас, и доказателството е налице! Решавам да пропусна два туристически града по пътя си, за да се насоча на юг към известния с красотата си район на езерата. Посока Барилоче. Когато пристигам в града след дълго и доста скучно пътуване с автобус, вали. С многобройните си хижи той прилича на ски курорт във Френските Алпи. Магазини за спортни стоки, светещи звезди и гирлянди... Объркана съм. Не е особено необичайно. Дали не съм направила погрешен избор? Аз вече познавам тази планинска атмосфера и не съм сигурна, че ще остана много дълго... След джунглата и пустинята ето още едно лице на тази наистина разнообразна страна. Най-накрая си бях купила пътеводител, в който откривам един хостел с добра оценка. Обожавам да си казвам, че вече успявам да разшифровам коментарите, за да открия кое място ще ми хареса най-много. Това е като да се хванеш на бас. Чета краткото описание, гледам цената и избирам въз основа на този микс от оскъдни сведения. Винаги се надявам да не сгреша, но обикновено съм доволна от избора си, което ме навежда на мисълта, че имам талант да чета между редовете. Този път на посочения адрес се изправям пред нещо като небостъргач. Странно, никога не съм виждала хостел в обществена сграда. Звъня и се качвам мокра до седмия етаж, защото при всички случаи все пак трябва да се подслоня някъде. Ако е гадно, ще го сменя. Но щом минавам през вратата, всичките ми съмнения се изпаряват: широко усмихнато момиче с дебел, пухкав пуловер стои зад малко бюро в преддверието на просторен, уютен салон. Младежи четат на дълго ъглово канапе, което заема доста голяма част от помещението, по-нататък двама туристи се сражават на шах. Тук цари някаква семейна и радушна атмосфера, която незабавно ме трогва. Аз съм на правилното място! – Hello, darling – ми казва момичето-усмивка. – О, боже мой, ти си цялата мокра, горката ми тя, ела да се изсушиш! Умора, съмнения, лошо настроение заради времето отлитат, докато се разтапям като парче масло. Изведнъж започвам да се чувствам едновременно трогната и малко уязвима, без обаче да усещам необходимост да се пазя. Това е нещо ново. Аз, която съм винаги нащрек, сякаш съм влязла в света на плюшените мечета и за пръв път от много отдавна мога да се отпусна напълно и без страх. Това младо момиче ме зарази с усмивката си! – Yes! Току-що пристигам от Салта... Имате ли места? Как стават нещата тук? – Да! Току-що се освободи едно легло, но стаята е двойна, значи от най-скъпите, 15 евро, става ли? – Да, чудесно! – казвам и подавам паспорта си. – Просто за информация, какви други стаи има иначе? – Има два апартамента. В този е салонът, който се използва и за фоайе, общата кухня и пет стаи за по четирима. Останалите са точно от другата страна на коридора с бани. – Окей. – Ще взема ключа, ще попълня този формуляр и веднага ти връщам паспорта. Докато тя си записва данните ми, оглеждам салона, чиито френски прозорци гледат към тераса, под която се вижда огромно езеро. Отляво на този воден пейзаж се намират високите части на града и в полумрака различавам къщите, които сякаш са закачени по склоновете на планината. В този хостел ухае на семейство, на салон за чай. Нищо общо с онзи в Салта, подслонил по-скоро младежи, жадни за фиеста, които се прибираха съвършено къркани по всяко време на нощта. А тук атмосферата е такава, че сякаш хората са дошли да учат. Има етажерки, пълни с книги на всички езици, и обещаваща група туристи от цял свят. Край масата за шахмат някакъв тип с рошава черна коса, небръснат, но с добродушно изражение, взима царя на дългокосо, русоляво момиче, свито в широк суичър с качулка, чийто цвят е нещо средно между сиво и каки. Тя е с шалварести дънки и... пантофки. На канапето две момчета разговарят тихо. Те са дребни и жилави на вид, с физиономии на майтапчии. Сигурно не са на повече от 20 години. Сам на другия край на канапето седи младеж с руса коса, стегната на сплетен кок, който му придава вид на тийнейджър, и чете спокойно. Мишето му лице е наведено над книгата, забелязвам фините му черти, заради които изглежда почти женствен като моделите от рекламите на \"Келвин Клайн\". Той също според мен не е навършил пълнолетие отдавна. Отстрани едно момиче с очила и с кестеняво каре разговаря по месинджъра на компютъра, сложен на нис¬ката масичка. Дали е тук отдавна? Или все още добре подстриганата ѝ коса е знак, че е в началото на пътуването, за разлика от другото момиче, което може би пътешества вече няколко месеца? – Ето стаята ти, номер 202, в другия апартамент! – Момичето-усмивка прекъсва съзерцанието ми, подавайки ми ключ, закачен на ключодържател във формата на обувка. Излизам от помещението, което ще ми служи за гнездо през следващата седмица, бутам посочената изходна врата и носейки раницата си в ръце, за да облекча раменете си, вървя бавно напред към моята стая. 208, 206, минавам пред 204, чиято врата е отворена, и успявам да зърна с крайчеца на окото как изглежда стаята. Широк запотен прозорец осветява неописуем безпорядък. Навсякъде по пода са разхвърляни дрехи, а страшно наситената миризма на крака изглежда не пречи на един тип и една мацка да четат всеки на своя етаж от леглото. – Здрасти! – подхвърлят те, когато ме виждат да минавам. – Здрасти! – отговарям, още шокирана от миризмата и вида на стаята им. Добре че не съм попаднала там! 202. Чукам, пъхам ключа в бравата, но вратата се отваря, преди да успея да натисна дръжката. Изскача момиче, увито в комплект от шапка, дълъг шал, ръкавици и дебело палто. – Hello! – казва тя. – Пристигаш ли? – Хм, да, ще живея в стаята, ти ли си моята съквартирантка? – Да, но си отивам. Е, не сега де, утре. Повече от две седмици съм тук, ще видиш, че е готино. На човек не му се тръгва от това място. Сега съжалявам, но трябва да вървя, съжалявам! До по-късно, чао! – подхвърля тя, преди да изчезне. Оставям раницата си в стаята, която, за щастие, е подредена и чиста. 20 часът. Изтощена съм и решавам да мина без вечеря. Нямам сили да изляза отново, за да се запозная с града сега. Утре ще видим как стоят нещата. Най-много ми се иска да взема една книга и също да се настаня в този салон-скривалище, слушайки как вали навън. На този етап от пътуването трябва да си поема дъх и положението тук ми е добре дошло. Заспивам спокойна, уверена, че съм на правилното място, където всеки изживява някаква част от пътешествието си както му се иска. Точно преди да се унеса, думата \"благосклонност\" минава през ума ми...", "date": "2019.02.03", "title": "Откъс от \"Денят, в който зарязах всичко\" на Ан Тумио"}
{"url": "https://www.dnevnik.bg/bulgaria/2019/02/03/3384710_kratki_novini_tri_jeni_postradaha_zaradi_padnaloto/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Инцидент в Шкодренското езеро взе жертва  Жена загина, а други трима души – включително съпругът и синът на жертвата, изчезнаха при преобръщането на малка туристическа лодка в Шкодренското езеро, на границата между Черна гора и Албани, съобщава БНТ. В лодката са се намирали най-малко 8 души. Четирима от пасажерите са успели да доплуват невредими до брега. Не е известна националността на туристите. Все още не е извесна причината за трагедията, но в района времето е било лошо. Търговци на горива правят свой закон и готвят протести До две седмици ще бъде подготвен и внесен нов закон за горивата. Ако поправките не бъдат приети, ще има протести. Това заявиха представители от Националното сдружение на търговци и превозвачи на горива (НСТПГ) в предаването \"Беновска пита\". По думите им сегашният закон не бори сивата икономика. От бранша настояват в новия закон за горивата и да се приложи еднакъв данъчен критерий към малките и към големите търговци на пазара. Едно от предложенията им е да има ефективни присъди за незаконна продажба на горива и отчет пред НАП на всяка бензиностанция в реално време. Комисията на потребителите забрани да се крие информация за прахосмукачка робот Върховният административен съд потвърди заповедта за забрана на нелоялна практика на голяма верига за техника, която е продавала роботизирана прахосмукачка, без да информира своевременно клиентите, че не е предназначена за почистване на черни настилки, тъй като може да не функционира правилно, става известно от съобщение до медиите. Проверката на КЗП е по повод жалба на потребител, който е я е закупил за 679 лв. и е установил, че тя не заобикаля мебелите, а се блъска в тях, което е необичайно. По думите на потребителя при продажбата той не е бил запознат с тази специфика. На търговеца е съставен акт, а информацията вече е добавена. Три жени са пострадали заради падналото дърво върху лифт в Пампорово Скиорка е паднала от няколко метра височина, след като бор се стоварил върху въжетата на лифт Пампорово, докато седалката минавала под него. Няма опасност за живота й, съобщава Би Ти Ви. Друго 20-годишно момиче е само с натъртвания. Инцидентът е блокирал лифтът за 3 часа, а причината е силният вятър. Очевидци разказват, че много хора са скачали след втория час заради риск от замръзване. \"Пампорово ООД\" съобщиха, че всеки ден се извършват обходи и изгнили дървета се отстраняват. По-късно от Планинската спасителна служба съобщиха, че по техни данни няма пострадали, а само материални щети.", "date": "2019.02.03", "title": "Кратки новини: Търговци на горива правят свой закон и готвят протести"}
{"url": "https://www.dnevnik.bg/sport/2019/02/03/3384712_zapochna_podvodno_izdirvane_na_izcheznaliia_samolet_s/", "text": "Подводно издирване на  изчезналия самолет, с който пътуваше новопривлеченият футболист на \"Кардиф\" Емилиано Сала , започва днес. В търсенето ще участват два кораба - един частно финансиран и един на Службата за разследване на авиационни произшествия (AAIB). Самолетът Piper PA-46 Malibu, в който бяха 28-годишният футболист и 59-годишният пилот Дейвид Иботсън, изчезна от радарите на 21 януари около 20.30 ч. вечерта на 20-ина километра северно от остров Гърнзи в Ламанша. Сала пътуваше от Нант за Кардиф, където на следващия ден трябваше да участва в първа тренировка с новия си отбор. \"Кардиф\" привлече аржентинския нападател с рекорден за уелския клуб трансфер на стойност 15 милиона паунда. Аржентинските медии разпространиха гласово съобщение , което Сала е изпратил в WhatsApp до близките си. В него той казва, че пътува за Кардиф в самолет, който \"изглежда, ще се разпадне на части\". Спасителните служби от Нормандските острови, Великобритания и Франция проведоха тридневно издирване,  което обаче завърши без успех . Търсенето беше подновено с частни средства, след като онлайн кампания събра над 324 000 паунда. В сряда Би Би Си съобщи, че френските спасителни служби  са открили части от седалки, за които се предполага, че са от изчезналия самолет . Те са били намерени в понеделник в близост до плаж Сюртенвил на полуостров Котентен.  Лошите метеорологични условия забавиха с няколко дни началото на подводното издирване. От AAIB съобщиха днес, че тяхното търсене ще продължи три дни и ще обхване около 24 морски мили (45 километра) северно от остров Гърнси, а частното - до намирането на самолета. \"Двата кораба ще си разделят зоната на половина, като ще търсят останки и отломки от самолета на дълбочина от 60 до 120 метра\", обясни ръководителят на частно финансираната операция Дейвид Меърнс.", "date": "2019.02.03", "title": "Започна подводно издирване на изчезналия самолет с футболиста Емилиано Сала"}
{"url": "https://www.dnevnik.bg/bulgaria/2019/02/03/3384717_za_bsp_ne_e_vajna_istinata_a_falshivata_novina_da_se/", "text": "За БСП не е важна истината, а това сглобената фалшива новина да се повтаря, написа в профила си във \"Фейсбук\" министърът на културата Боил Банов. Текстът се появява няколко часа, след като разпространилата записа срещу него  Елена Йончева обяви , че той е истински и има защитен свидетел, готов да потвърди казаното в него. \"Всички документи са предадени на прокуратурата, дал съм обяснения и вярвам на институциите и компетентните органи. За съжаление, партийната пропаганда употреби за собствени цели културата. За съжаление, да бъде знаме на това прие да бъде някога уважаваната и харесвана журналистка г-жа Йончева\", написа още Банов. Според него жалкото е, че истината остава все по-сама и за това вина носят всички. \"Фалшивите новини, \"алтернативните факти\" вече ни давят. Не съм професионален политик и може и да сгреша, но няма да коментирам всяко включване на БСП, казва още Банов. Той отбелязва и фактът, че атаката идва от партията с исторически най-големи прегрешения към свободата на медиите и към свободата изобщо.", "date": "2019.02.03", "title": "За БСП не е важна истината, а фалшивата новина да се повтаря, смята министър Банов"}
{"url": "https://www.dnevnik.bg/evropa/2019/02/03/3384720_shte_e_bezotgovorno_es_da_otkaje_da_vuzobnovi/", "text": "Ще е безотговорно ЕС да откаже да възобнови преговорите по споразумението за Брекзит, заяви британският министър на търговията Лиъм Фокс, цитиран от \"Ройтерс\", предаде БТА. Британският премиер Тереза Мей е заявявала, че иска промени в споразумението, за да може то да бъде подкрепено от парламента. ЕС заяви, че споразумението не може да се предоговаря, обясни ситуацията Фокс. \"Наистина ли казват, че предпочитат да не преговарят и да се стигне до ситуация без споразумение? В интерес на всички ни е да постигнем споразумение. ЕС да казва, че дори няма да го обсъждаме ми се струва доста безотговорно\", посочва министърът в интервю за Скай нюз. По-малко от два месеца преди датата на Брекзит - 29 март опозиционната Лейбъристка партия заяви, че сега е неизбежно правителството да поиска удължаване на срока за преговори по Член 50 от Лисабонския договор. Фокс, който досега бе твърдо против отлагане на датата на излизането от ЕС, заяви, че удължаване на преговорите, защото не е било постигнато споразумение, няма да реши нищо, но ще е нещо съвсем различно, ако има споразумение и Великобритания просто се нуждае от повече време да приеме нужните закони за организирано напускане. Той е вторият британски министър, който допуска необходимостта от отлагане на датата на Брекзит, след като вчера външният министър Джереми Хънт каза, че Великобритания може да има нужда от повече време за приемането на някои нормативни актове. Фокс каза, че Великобритания ще се справи и с напускане на ЕС без споразумение, но че това няма да е в интересите на страната.", "date": "2019.02.03", "title": "Ще е безотговорно ЕС да откаже да възобнови преговорите за споразумение, смята британски министър"}
{"url": "https://www.dnevnik.bg/biznes/2019/02/03/3384754_spored_mvf_ikonomicheskiiat_rastej_v_bulgariia_shte/", "text": "Приключи редовната мисия на МВФ. В част от заключенията си те отбелязват, че икономическите резултати в България продължават да бъдат стабилни, става известно след приключилата мисия на МВФ, съобщи премиерът в социалната мрежа Фейсбук. \"Очаква се безработицата да спадне до близо 5%, икономическият растеж да достигне 3.2%, а текущата сметка да регистрира пореден значителен излишък. Перспективите за 2019 г. са сходни\", добавя той. По думите му в доклада също се отбелязва постигнатият напредък в реформите по Механизма за сътрудничество и проверка, включително чрез създаването на единна комисия за борба с корупцията и засилване на независимостта между съдиите и прокурорите.", "date": "2019.02.03", "title": "Според МВФ икономическият растеж в България ще достигне 3.2%, заяви премиерът"}
{"url": "https://www.dnevnik.bg/sviat/2019/02/03/3384756_iranski_general_predupredi_evropa_da_ne_posiaga_na/", "text": "Вторият по важност командир в Корпуса на гвардейците на ислямската революция генерал Хосейн Салами отправи предупреждение към Европа, предаде \"Франс прес\", цитирана от БТА. Той заяви в излъчено тази нощ по иранска телевизия интервю, че Иран може да бъде принуден да увеличи обсега на бойните си ракети, в случай че определени страни, най-вече европейски, целят заговор за лишаването на Техеран от тези оръжия. Салами припомни, че действащата военна доктрина на Иран предвижда иранските ракети да са с максимален обсег от 2000 километра. Той обаче допълни, че стратегията в областта на отбраната не е фиксирана веднъж завинаги и може да се промени в зависимост от ситуацията и поведението на едни или други страни. Секретарят на иранския Съвет за национална сигурност адмирал Али Шамхани каза във вторник, че Техеран няма никакво желание да увеличава обсега на ракетите си, но е способен да го направи, припомня \"Франс прес\". Въпросът за иранските ракети провокира несъгласие между Техеран и Запада. Приетата през 2015 г. резолюция 2231 на Съвета за сигурност на ООН призовава Иран да не извършва дейности, свързани с балистични ракети, конструирани, за да носят ядрени бойни глави. Текстът е предмет на различни интерпретации от Иран и западните държави. Техеран твърди, че няма намерение да създава ядрено оръжие и че ракетните му програми не нарушават резолюцията на ООН, тъй като са с чисто защитна цел. Иран редовно провежда изпитания на балистични или космически ракети, които някои западни страни определят като провокация. Френският външен министър Жан-Ив Льо Дриан заплаши в края на миналия месец Иран със санкции, ако не се откаже от производството на ракети.  Техеран обяви вчера , че е извършил успешно изпитание на нова крилата ракета с обсег 1350 километра.", "date": "2019.02.03", "title": "Ирански генерал предупреди Европа да не посяга на ракетите на страната"}
{"url": "https://www.dnevnik.bg/ot_vas/novini_ot_vas/2019/02/03/3384724_zimni_alei/", "text": "Алеята с тополите. Специално тази ми е любима, през всички сезони.", "date": "2019.02.03", "title": "Зимни алеи"}
{"url": "https://www.dnevnik.bg/sviat/2019/02/03/3384760_trump_obiavi_che_sasht_moje_da_izpolzva_i_voenna_sila/", "text": "Възможно е САЩ да прибегнат до военна сила във Венецуела, заяви американският президент Доналд Тръмп в интервю за телевизия Си Би Ес, цитирано от \"Ройтерс\", предаде БТА. Той отказа да уточни при какви условия може да се стигне до подобен сценарий, но подчерта, че такава възможност определено съществува. В същото време  президентът на Венецуела Николас Мадуро  каза в телевизионно интервю, че е възможно е да се стигне до гражданска война в страната. Президентът на САЩ съобщи също, че преди няколко месеца е отказал да се срещне с венецуелския президент Николас Мадуро, \"защото ситуацията вече беше стигнала прекалено далеч\". По-рано през седмицата  държавният глава на Венецуела отправи видеообръщение  към американците, в което ги призова да избегнат война като тази във Виетнам, като \"спрат\" Доналд Тръмп. Той се закани, че при военна намеса на САЩ ще има \"по-лош Виетнам, отколкото могат да си представят\". Ден преди да изтече ултиматумът, отправен от няколко европейски държава към Мадуро да проведе нови президентски избори, той обяви, че  предсрочен вот може да има , но само за парламент. Оставаме в Иран и Южна Корея  В отговор на въпрос дали ще запази военното присъствие в Ирак, защото там САЩ имат голяма и много скъпа база, от която могат да наблюдават обстановката в района и много бързо да се намесят, ако е необходимо. Тръмп подчерта, че американския флот в района и военнaта авиация могат бързо да дислоцират войски, където е необходимо. Той предупреди, че САЩ ще следят поведението на Иран и няма да допуснат Ислямската република да се сдобие с ядрено оръжие. Тръмп каза още, че Съединените щати не възнамеряват да изтеглят войските си от Южна Корея в рамките на споразумение със Северна Корея за денуклеаризация на Корейския полуостров. \"Имаме 40 хиляди военнослужещи в Южна Корея, много е скъпо да ги поддържаме. Но нямам такива планове, никога не съм обсъждал дори възможността за оттеглянето им\", каза той. В същото време според Тръмп Вашингтон в момента има всички шансове да постигне споразумения с Пхенян. \"Има много голяма вероятност да постигнем споразумение. Мисля, че лидерът на Северна Корея също е уморен от това, с което трябва да се справи. Той има шанс да превърне Северна Корея в истински икономически гигант\", заяви американският президент.", "date": "2019.02.03", "title": "Тръмп обяви, че САЩ може да използват и военна сила срещу Венецуела"}
{"url": "https://www.dnevnik.bg/skorost/avtomobilna_industriia/2019/02/03/3384765_brekzit_otkaza_nisan_da_premesti_proizvodstvoto_na/", "text": "Японският автомобилостроител \"Нисан\" анулира плановете си за производство на нов модел във Великобритания и го оставя в Япония, нанасяйки нов удар на икономическите планове на британското правителство за периода след \"Брекзит\", предаде ДПА, цитирана от БТА. От компанията обявиха, че няма да произвеждат кросоувъра \"Екс-трейл\" в завода си в североизточния английски град Съндърланд, където работят около 7000 души. \"Компанията реши да оптимизира инвестициите си в Европа като консолидира производството си на \"Екс-трейл\" в Кюшу, където е производственият център за този модел. Други бъдещи модели, които са планирани за производство в завода в Съндърланд, няма да бъдат засегнати\", се казва в изявление на компанията. Според председателя на управителния съвет на \"Нисан Европа\" Джанлука де Фики, след като \"Екс-трейл\" вече се произвежда в Япония ще бъдат спестени разходи. \"Осъзнаваме, че това ще е разочароващо за нашия британски екип и партньори. Макар и решението да е взето по търговски причини, продължаващата неяснота около бъдещите отношения на Великобритания с ЕС не помага на компании като нашата да изготвят планове за бъдещето\", отбеляза той.", "date": "2019.02.03", "title": "Брекзит отказа \"Нисан\" да премести производството на още един модел във Великобритания"}
{"url": "https://www.dnevnik.bg/sport/2019/02/03/3384767_gabriel_donev_vze_tri_geima_sreshtu_stahovski_pri/", "text": "Шампионът от държавното първенство в зала  Габриел Донев  взе три гейма срещу украинеца Серхий Стаховски при дебюта си в \"София оупън\". 22-годишният българин отстъпи пред най-титулувания участник в квалификациите на турнира с 1:6, 2:6 за 47 минути. Това беше първи мач на ниво \"АТП\" в кариерата на Донев. Досега той не беше играл дори в сериите \"Чаланджър\". Най-престижните състезания, в които той беше участвал, са от сериите \"Фючърс\" на Международната тенис федерация (ITF). Донев, който се състезава предимно на червени кортове и има малко мачове на твърда настилка, опита да играе агресивно. Той натискаше здраво с ударите си от форхенд, но правеше доста непредизвикани грешки. Стаховски се възползва от това и очаквано постигна убедителна победа. Донев започна нервно дебютния си мач в София. Българският тенисист спечели само пет точки в първите пет гейма и набързо изостана с 0:5. Той спря серията на съперника за 1:5 и това му позволи да се отърси от първоначалното стъписване. При 1:5 Донев за пръв път поведе с 30:15 при сервис на Стаховски. 33-годишният украинец обърна гейма и приключи първия сет, но подемът в играта на неговия съперник беше налице. Българинът спечели убедително първото си подаване във втория сет. В ответния гейм той дори достигна до първата си точка за пробив. Стаховский обаче се измъкна с два перфектни сервиса и до края на мача нямаше повече проблеми. Украинецът, който има четири титли в турнирите на АТП и е достигал до номер 31 в световната ранглиста, ще се изправи срещу германеца Даниел Брандс в директен двубой за място в основната схема на турнира в София. Българското участие продължава с двубой на Александър Лазаров срещу втория най-титулуван участник в квалификациите - словака Лукаш Лацко.", "date": "2019.02.03", "title": "Габриел Донев взе три гейма срещу Стаховски при дебюта си на ниво \"АТП\""}
{"url": "https://www.dnevnik.bg/bulgaria/2019/02/03/3384567_nai-chetenoto_v_dnevnik_zapisite_na_ioncheva_i_studut/", "text": "1.  Елена Йончева пусна записи как Боил Банов ощетил държавата със 700 хил. лв. (аудио)  - 18 336 прочитания 2.  Минус 46 градуса - в Чикаго е по-студено, отколкото на Еверест и Северния полюс  (18 143) 3.  Президентът обяви подкрепа за бъдещ политически проект  (14 803) 4.  Срещу Путин и Русия е подаден съдебен иск за $3 млрд. за сваления боинг  (13 914) 5.  Видео: Руски стратегически бомбардировач се разцепи при кацане  (13 838) 6.  Борисов обяви \"Хемус\" за река, по която ще потекат инвестициите към Северна България  (13 672) 7.  Къде са възрожденските сгради на \"възрожденския\" Гигински манастир  (13 289) 8.  \"Въздушни замъци\" показват колапса на строителния сектор в Турция  (12 495) 9.  След Брекзит: Няма българи и поляци - има проблем  (12 078) 10.  Защо парад за края на блокадата на Ленинград предизвика недоволство в Санкт Петербург  (11 963)", "date": "2019.02.03", "title": "Най-четеното в \"Дневник\": Записите на Йончева и студът в Чикаго"}
{"url": "https://www.dnevnik.bg/bulgaria/2019/02/03/3384578_proletni_temperaturi_i_dnes/", "text": "Днес ще преобладава слънчево време с разкъсана средна и висока облачност. През нощта ще бъде предимно ясно, със слаб югозападен вятър в източната половина от страната. Минималните температури ще са от 0 – 2° в северозападните райони до 6 – 8 на изток. В сутрешните часове в низините и котловините видимостта ще бъде намалена. Югозападният вятър ще се усили, ще е умерен, след обяд – временно силен. Максималните температури ще са предимно между 12 и 17 градуса, по-ниски на места в Северозападна България. Атмосферното налягане ще се повиши и ще е малко над средното за месеца. Над Черноморието ще преобладава слънчево време. Временни увеличения на облачността ще има над южните райони, без валежи. Ще духа умерен, след обяд и силен южен вятър. Максимални температури от 12° в северните до 17° в южните райони. Температурата на морската вода е 6-7°. Вълнението на морето ще е 2-3 бала. Над планините ще е предимно слънчево, с разкъсана средна и висока облачност, но ще бъде доста ветровито. Ще духа силен, по високите и открити части – до бурен юг-югозападен вятър. Максималната температура на височина 1200 метра ще е около 9°, на 2000 метра – около 3°.", "date": "2019.02.03", "title": "Пролетни температури и днес"}
{"url": "https://www.dnevnik.bg/sport/2019/02/03/3384635_dva_bulgarski_macha_davat_start_na_kvalifikaciite_za/", "text": "С първия кръг от квалификациите днес започва четвъртото издание на  тенис турнира от категория \"АТП 250\" в София . Акцентът в програмата на първия ден са два мачa, в които  двама български тенисити  срещат най-титулуваните участници в прeсявките за основната схема. Шампионът от държавното първенство в зала Габриел Донев ще се изправи срещу украинеца Серхий Стаховски около 16.00 ч. Сслед тях на централния корт в зала \"Арена Армеец\" ще излязат финалистът от държавното Александър Лазаров и словакът Лукаш Лацко. Стаховски и Лацко са поставени съответно под №4 и №3 в квалификациите. 33-годишният украинец е единственият участник в пресявките за основната схема, който е печелил турнир от световния тур на АТП. Той има четири индивидуални титли от категория \"АТП 250\" - в Загреб (2008 г.), Санкт Петербург (2009 г.), Росмален (2010 г.) и Кънектикът (2010 г.), както и три трофея на двойки - два от \"АТП 250\" и един от \"АТП 500\". Стаховски е достигал до третия кръг на всички турнири от Големия шлем и има три победи срещу играчи от топ 10 - Роджър Федерер и Ернестс Гулбис на \"Уимбълдън\" през 2013 и 2014 г. и срещу Стан Вавринка в Марсилия през 2015 г. Върховото му класиране в световната ранглиста е 31-а позиция през септември 2010 г., а в момента е №136. Той се завръща в София след тригодишно отсъствие. През 2016 г. украинецът загуби на старта от германеца Филип Колшрайбер. Лацко няма титла, но е играл два финала в турнирите на АТП - в Загреб през 2012 г. и в Ийстборн през 2018 г. Той беше №44 в света през януари 2014 г., а в момента е 127-и в ранглистата. 31-годишният словак е достигал по два пъти до третия кръг на \"Уимбълдън\" и Australian Open. Лацко също ще участва за втори път в София. Миналата година словашкият тенисист победи чеха Йозеф Ковалик в първия кръг, а във втория отстъпи срещу руснака Евгени Донской. Неговият съперник на старта тази година - Александър Лазаров, ще играе за четвърта поредна година в София. 21-годишният българин получи \"уайлд кард\" за основната схема през 2017 г., като загуби на старта от молдовеца Раду Албот. (6:7, 2:6) През 2016 и 2018 г. Лазаров отстъпи срещу румънеца Мариус Копил (6:7, 4:6) и германеца Оскар Оте (7:6. 5:7, 1:6) в първия кръг на квалифик3ациите. За 22-годишния Габриел Донев предстои дебютно участие в \"София оупън\". Победителят от мача му със Стаховски ще се бори за място в основната схема с Рудолф Молекер или Лука Вани, а от двубоя между Лазаров и Лацко - срещу Даниел Брандс или Камил Майхжик. Програмата за първия ден №1 Яник Маден (Германи) - Даниел Химено Травер (Испания) №2 Стефано Травалия (Италия) -. Джеймс Уорд (Великобритания) №3 Лукаш Лацко (Словакия) - Александър Лазаров (България) №4 Серхий Стаховски (Украйна) - Габриел Донев (България) Франко Шкугор (Хърватия) - №8 Салваторе Карузо (Италия) Андреа Арнаболди (Италия) - №7 Егор Герасимов (Беларус) Даниел Брандс (Германия) - №6 Камил Майхжак (Полша) Рудолф Молекер (Германия) - №5 Лука Вани (Италия)", "date": "2019.02.03", "title": "\"София оупън\" започва днес с два български мача в квалификациите"}
{"url": "https://www.dnevnik.bg/photos/2019/02/03/3384532_fotogaleriia_shto_e_to_estonski_sauna_maraton/", "text": "Европейският сауна маратон в Естония се провежда в \"зимната столица\" на Естония Отепя и е винаги на 2 февруари.", "date": "2019.02.03", "title": "Фотогалерия: Що е то естонски сауна маратон"}
{"url": "https://www.dnevnik.bg/evropa/2019/02/03/3382699_koi_shte_nasledi_junker_sistemata_s_vodeshtiia/", "text": "След като и Партията на европейската левица избра двама, а не един водещ кандидат за изборите за Европейски парламент, е време да се признае - т.нар. система с водещия кандидат (Spitzenkandidat от немски) няма до доведе до това, за което първоначално бе замислена, пише Петер Тефер в анализ за EUobserver. Идеята е всяка европейска партия да номинира водещ кандидат и ако тя спечели първото място в изборите за Европейски парламент, този водещ кандидат да стане председател на Европейската комисия. Предвидено е да има и дебат между кандидатите. През 2014 г. системата позволи на парламента да предложи Жан-Клод Юнкер от Европейската народна партия (ЕНП) за председател на Еврокомисията. Изборът кой да заеме поста по принцип е от правомощията на лидерите на 28-те държави членки, но Европейският парламент успешно използва клауза в новия Договор за ЕС, която бе отворена за тълкуване, за да поиска по-голяма роля. Мнозинството евродепутати подкрепиха Юнкер, поставяйки националните лидери в позиция, в която отхвърлянето му щеше да изглежда недемократично. Поддръжниците на метода с водещия кандидат смятат, че той доближава европейската политика до гражданите на съюза. Четири месеца преди изборите обаче вече може да се направи извода, че концепцията му бе обезсилена от избора на няколко политически групи. До момента едва три групи са посочили само по един водещ кандидат. Дясноцентристката ЕНП избра  Манфред Вебер , лявоцентриският Прогресивен алианс на социалистите и демократите посочи  Франс Тимерманс , а консервативната група на Европейските консерватори и реформисти – чешкия евродепутат Ян Захрадил, който обаче участва в надпреварата неохотно. Той и повечето членове на неговата евроскептична група смятат, че лидерите на държавите членки трябва да определят следващия председател на Еврокомисията. Зелените избраха двойка –  Ска Келер и Бас Айкхаут . През декември либералите също решиха да не представят само един кандидат. \"Европейските либерали имат няколко силни лидери и решихме, че те трябва да водят предизборната ни кампания като екип\", се посочва в изявление на АЛДЕ. \"Файненшъл таймс\" отбелязва, че основното предизборно главоболие на АЛДЕ е какво да прави със своята \"звезда\" - еврокомисарят по конкуренцията Маргрете Вестегер. Тя бе смятана за най-добрият кандидат на либералите за поста на Юнкер, но заяви, че все още не е готова да влезе в надпреварата. Близки до нея коментират, че Вестегер е твърде заета с чувствителни досиета, а и не е сигурно дали правителството й в Копенгхаген ще подкрепи кандидатурата й. Опортюнизъм Представете си, че ви е втръснало от това мъже да оглавяват Европейската комисия, пише Петер Тефер. Тогава можете да гласувате за Зелените или за Европейската левица, които имат и жени кандидати, но в крайна сметка да бъде избран мъжът. На практика представяйки по двама кандидати или дори екип, партиите могат да решават опортюнистично кой да участва в дебата. Не е изненадващо, че подкрепата за системата с водещия кандидат идва главно от двете основни политически сили – ЕНП и С&Д. ЕНП в момента е най-голямата политическа група в Европейския парламент и според социологическите проучвания след изборите ще остане такава, а това може да проправи пътя за комисия, оглавявана от Вебер, ако лидерите на ЕС се съгласят.", "date": "2019.02.03", "title": "Кой ще наследи Юнкер: \"водещият кандидат\" е под въпрос"}
{"url": "https://www.dnevnik.bg/politika/2019/02/03/3384200_demokratichna_bulgariia_vurvi_kum_evropeiskite_izbori/", "text": "Да, България\", която е част от \"Демократична България\", от понеделник започва гласуването си във вътрешни предварителни кандидати за евродепутати. Гласуването е електронно или по пощата. В него може да участва всеки, дори ако не е член на партията, който свали приложението за мобилен телефон. За регистрацията е необходим и код, който може да се получи от член на партията или чрез електронна заявка. Кандидатите на \"Да, България\" са 17, като сред тях има както познати лица, като бившият посланик и външен министър Стефан Тафров и служебният министър на отбраната Велизар Шаламанов, така и много млади лица. Периодът в който може да се гласува е от 00:00 ч. на 4 февруари до края на 10 февруари. \"Демократична България\", в която участват още ДСБ и \"Зелените\", ще се яви с обща листа за европейските избори през май, но все още не е ясно как ще бъде разпределена тя. \"Ще я разпределим принципно\", каза пред \"Дневник\" съпредседателят на \"Демократична България\" и ДСБ Атанас Атанасов. Той не даде повече подробности. Според източник от управлението на \"Демократична България\", въпросът за подреждане на общата листа ще бъде обсъждан след първичните избори на \"Да, България\". Ще зависи и от спечелилият кандидат.  Коалиция с партии от бившия \"Реформаторски блок\" - почти невъзможна От \"Демократична България\" разговарят за коалиция и/или подкрепа неофициално и с други партии от бившото дясно пространство, като СДС, БЗНС и Движение \"България на гражданите\". До реална коалиция с тях е малко вероятно да се стигне. В обединението на трите партии още не са забравили разнобоя в Реформаторския блок от миналия парламент, в който всяка от партиите гонеше своите лични интереси и провала на съдебната реформа. Нямаме намерение да правим Реформаторски блок 2, няма смисъл, коментираха неофициално от \"Демократична България\". Пред новото обединение, което има шанс за 1 евродепутат, според част от последните проучвания на електоралните нагласи, стои въпросът и в коя група ще бъде той. ДСБ са част от ЕНП, \"Зелените\" са част от \"Европейската зелена партия\", а в \"Да, България\" има либерално настроени млади политици, който обаче не желаят да бъдат в една група с ДПС (АЛДЕ). За СДС \"Демократична България\" са идейно близки Лидерът на СДС Румен Христов, каза в началото на януари, че идейна коалиция би била най-добрият вариант за предстоящите европейски избори. Като най-близки идейно той вижда \"Демократи за силна България\" и \"Да, България\". Той не изключи възможността и за други варианти, \"защото и в самия СДС има едно крило, което по-скоро се ориентира към консервативно-патриотичен профил на коалицията за следващите евроизбори\". Според източници на \"Дневник\" са водени разговори с НФСБ и ВМРО и от СДС и от други знакови лица от \"Реформаторския блок\". ДБГ се готвят и за друга коалиция или самостоятелно явяване Изпълнителният съвет на Движение България на гражданите е решил до 4 февруари да се проведат общинските събрания за номиниране на кандидати за предстоящите евроизбори. Националният съвет на ДБГ ще обсъди кандидатурите и ще реши в какъв формат ще се яви на вота, каза председателят на партията Димитър Делчев пред \"Дневник\". Вероятността да се явим самостоятелно или в друга коалиция, а не с \"Демократична България\", е по-голяма отколкото да се явим с тях, коментира още Делчев. Той добави, че до края на другата седмица в ДБГ чакат отговор от \"Демократична България\". \"Какъв модел предлагат те - дайте ни гласовете, вземете си партиите и хората. Не мисля, че нашият Национален съвет би приел и не знам кой би приел\", каза Делчев. Той добави, че не могат да чакат повече, а разговорите се водят от октомври. В същото време до европейските избори, който трябва да са на 26 май, остават по-малко от 4 месеца. Делчев допусна, че е възможно ДБГ да се коалират със СДС и БЗНС за европейските избори.", "date": "2019.02.03", "title": "\"Демократична България\" върви към европейските избори без бившите \"реформатори\""}
{"url": "https://www.dnevnik.bg/skorost/2019/02/03/3383633_fotorazkaz_audi_q8_zakusnia_za_da_blesne/", "text": "На пръв поглед от \"Ауди\" закъсняха с лансирането на високопроходимо купе. Конкурентите от БМВ и Мерцедес запълниха тази ниша, но концернът от Инголщат влиза в битка с впечатляващ модел.", "date": "2019.02.03", "title": "Фоторазказ: \"Aуди\" Q8 закъсня, за да блесне"}
{"url": "https://www.dnevnik.bg/bulgaria/2019/02/03/3384570_nai-komentiranoto_v_dnevnik_prezidentut_podkrepi/", "text": "1.  Президентът обяви подкрепа за бъдещ политически проект  (411 коментара) 2.  Срещу Путин и Русия е подаден съдебен иск за $3 млрд. за сваления боинг  (403) 3.  Защо парад за края на блокадата на Ленинград предизвика недоволство в Санкт Петербург  (376) 4.  \"Булгартрансгаз\" реши да строи продължението на \"Турски поток\" за 2.7 млрд. лв.  (371) 5.  \"Демократична България\" търси съюзници, които да увеличат политическата й сила  (338) 6.  Видео: Руски стратегически бомбардировач се разцепи при кацане  (333) 7.  Борисов обяви \"Хемус\" за река, по която ще потекат инвестициите към Северна България  (297) 8.  Путин обяви, че и Русия прекратява участието си в договора за ядрените ракети  (285) 9.  САЩ обявиха, че напускат договор с Русия за ограничаване на ядрените ракети (284 ) 10.  ГЕРБ посветиха на Корнелия Нинова декларацията си за загиналите от комунизма  (268)", "date": "2019.02.03", "title": "Най-коментираното в \"Дневник\": Президентът подкрепи бъдещ политически проект"}
{"url": "https://www.dnevnik.bg/sport/2019/02/03/3382031_peitriuts_sreshtu_rams_bitkata_na_pokoleniiata_v/", "text": "Тази нощ  \"Ню Инглънд пейтриътс\" и \"Лос Анджелис рамс\"  се изправят един срещу друг в най-голямото спортно събитие в САЩ и едно от най-чаканите по света – Супербоул LIII. Двата тима ще определят новия шампион в Националната футболна лига (НФЛ) в навечерието на юбилейния 100-тен сезон. За трети път Атланта ще приеме Супербоул след 1994 и 2000 г. И в това има символика, след като преди 19 години именно \"овните\" спечелиха, макар и тогава все още да бяха базирани в Сейнт Луис. Предходните два мача в Атланта обаче се изиграха на стария стадион \"Джорджия доум\". Днес \"овните\" и \"патриотите\" ще излязат на един от най-модерните и скъпи стадиони в САЩ – \"Мерцедес-Бенц стейдиъм\", който беше завършен през 2017 г. и струва 1.6 млрд. долара. И двата тима стигнаха до сблъсъка за титлата, след като завършиха на второ място в своите конференции в редовния сезон. \"Патриотите\" с баланс 11-5, а \"овните\" – 13-3. В плейофите Том Брейди и компания се справиха последователно с \"Лос Анджелис чарджърс\" (41:28) и \"Канзас сити чийфс\" (37:31 след продължение), за да си гарантират място на Супербоул. \"Рамс\", които направиха най-големия скок от миналия сезон, победиха \"Далас каубойс\" (30:22) и \"Ню Орлиънс сейнтс\" (26:23 след продължение). В шоуто на почивката зрителите ще видят носителите на \"Грами\"  Maroon 5 , както и рапърите Travis Scott и Big Boi. Преди началото на срещата националният химн ще изпълни родената в Атланта Гладис Найт. Двубоят е чакан с огромен интерес и  заради рекламите , които предизвикват не по-малък интерес. Телевизията, която излъчва срещата CBS вече продаде всички рекламни слотове. 30-секунден клип струва 5.25 милиона долара, а телевизията очаква за пръв път приходите от реклама да достигнат 500 милиона долара. Мачът ще влезе в историята с факта, че за пръв път мъже ще влязат в ролята на мажоретки. От \"Рамс\" обявиха, че Куинтън Перон и Наполеон Джинис, които са професионални танцьори, ще участват заедно с мажоретките на състава. Има ли място за старите кучета Битката на поколенията, така в САЩ беше описан предстоящият сблъсък, който противопоставя два отбора на контрастите. \"Патриотите\" са водени от легендарния треньор Бил Беличик, който извежда тима си до девети Супербоул. Вече на 66 години Беличик трябваше да се справя в един от най-трудните си сезони, в който \"Ню Инглънд\" дори беше считан за сигурен отпадащ още в първия кръг на плейофите. Срещу себе си Беличик ще има едва 33-годишният треньор Шон Маквей. През 2000 г., когато \"Рамс\" (тогава в Сейнт Луис) печелят първата си и единствена титла, Маквей е едва на 14 години. Той гледа мача от трибуните, докато в тази година Беличик застава начело на \"Пейтриътс\". Маквей беше назначен едва на 30 години, 11 месеца и 19 дни, което го направи най-младият треньор в модерната история на НФЛ. В първия си сезон той изведе тима до първо място в Западната дивизия на NFC (11 победи и пет загуби), но \"Рамс\" загубиха в първия кръг на плейофите. След това последва изумителен сезон с 13 победи и само три загуби и 81% успеваемост. \"Овните\" стигнаха до Супербоул, а Маквей може да стане най-младият победител сред треньорите. В същото време Беличик може да подобри рекорда за най-възрастен. \"Да ме поставят в едно изречение заедно с Бил Беличик е невероятно. Но да призная трябва да извървя дълъг път, за да попадна в една категория с него. Той е тук от дълго време и винаги е много постоянен\", каза Маквей. И докато от страничните линии ще има битка между двама специалисти, считани от анализаторите като гении, то такава ще има и на полето. Двамата най-важни играчи в отборите куотърбековете Том Брейди и Джаред Гоф са готови за дуел. Брейди, считан за най-великият играч в историята на НФЛ, може окончателно да сложи край на подобни спорове, ако завоюва своя шести пръстен. Куотърбекът на \"патриотите\" ще стане първият с шест победи в Супербоул, ако триумфира тази нощ. Освен това той може да подобри рекорда за най-възрастен победител и да стане първият, който го прави, след като е навършил 40 години. Брейди вече е на 41, а рекордът е на Пейтън Менинг (39 г. през 2016 г.). С участие в Супербоул за трета поредна година и общо за девети път опитът е на страната на Брейди. През тази година обаче той показа признаци на слабост, записвайки 11 пресечени паса (най-лошото му представяне от пет години насам) и за пръв път от 2014 г. рейтингът му падна под 100 (97.7). Ако може да се прави паралел обаче при последния такъв случай Брейди изведе \"патриотите\" до триумф в Супербоул – 2015 г. срещу \"Сиатъл сийхоукс\". От другата страна на полето \"овните\" ще бъдат предвождани от 24-годишния Джаред Гоф, който е четвъртият най-млад куотърбек, стартиращ в Супербоул. Ако тимът му спечели, Гоф ще бъде вторият най-млад, вдигнал трофея \"Винс Ломбарди\" след Бен Рьотлисбергер (\"Питсбърг стийлърс\"). Между Гоф и Брейди също има паралели, като през 2002 г., когато \"Ню Инглънд\" спечели Супербоул за пръв път с дуета Брейди-Беличик, Гоф е едва на 7 години. Разликата от 17 години между двамата пък е най-голямата изобщо в Супербоул. Двубоят на нападенията \"Това ще бъде мач, в който ще видим надвкарване. Трудно е да си представя, че една от двете защити ще вземе предимство, защото нападенията са много силни, а имаме и много силни играчи на поста куотърбек. Въпросът е кой ще направи по-малко грешки и ще вземе по-правилни решения, атакувайки\". Легендарният Пейтън Менинг прави прогнози рядко, но думата му винаги се чува. В ролята си на анализатор той очаква именно сблъсъка между Брейди и Гоф да бъде решаващ, след като дотук през сезона и двата тима имаха колебания в защита. Стилът на \"овните\" е сравняван с този на отбора, който достигна два поредни финала в началото на новия век. През 2001 г. срещата беше спечелена, а година по-късно именно \"Пейтриътс\" с Брейди и Беличик спряха \"Рамс\". \"Общите неща са много. Умеят да печелят много ярдове, особено с отлични действия от рънингбековете. Буквално надвкарват противника, както правехме и ние. Тогава ни считаха за отбора с най-силното нападение\", каза избраният за MVP в Супербоул XXXIV куотъбрек Кърт Уорнър. Един от ключовите играчи в схемата на \"овните\" е рънингбекът Тод Гърли. В редовния сезон той беше трети по спечелени ярдове, но във финала на конференцията не се прояви и завърши с едва 10 ярда при четири отигравания. Друг важен състезател за \"Лос Анджелис\" е в защитната формация. За втора поредна Аарън Доналд спечели наградата за най-добър защитник, а сега е амбициран да спре Брейди. От другата страна \"Патриотите\" вече не изглеждат като страшилището на Лигата. Джулиан Еделман продължава битките си с контузии и през този сезон направи по-малко решителни тъчдауни. Тайдендът Роб Гронковски също изглежда минал най-добрите си дни, но продължава да бъде най-търсен от Брейди при важните разигравания. Той, заедно с Еделман разчитат на опита си, който е измъквал \"патриотите\" в много тежки моменти.", "date": "2019.02.03", "title": "\"Пейтриътс\" срещу \"Рамс\": Битката на поколенията в историческия Супербоул LIII"}
{"url": "https://www.dnevnik.bg/sviat/2019/02/03/3384093_za_pruv_put_papa_poseshtava_arabskiia_poluostrov/", "text": "В католическата църква \"Дева Мария\" в Дубай усилията за преписване на Библията на местния език на паството доведоха до представянето на светата книга на 52 езика - знак за космополитното посрещане, което очаква папа Франциск при предстоящото му посещение в Обединените арабски емирства. Многообразието на енориашите може да се види по пейките на църквата и да се чуе в проповедите на свещениците в \"Дева Мария\", които отслужват литургията и извършват молитвите на арабски, английски, френски, тагалски, тамилски, урду и други езици. Те казват, че църквата дава упование на римокатолиците сред големия брой чуждестранни работници в ОАЕ, много от които живеят сами в тази федерация от седем емирства, докато техните семейства са у дома. \"В някакъв смисъл тук се среща целият свят\", каза преподобният Лени Конъли, енорийският свещеник на \"Дева Мария\". \"Ние имаме хора отвсякъде.\" Посещението на папа Франциск от 3 до 5 февруари е първата папска визита на Арабския полуостров - родното място на исляма. Понтификът ще посети Абу Даби, който покрива ОАЕ, Оман и Йемен. В тази федерация от седем шейхства, управлявани от наследствени владетели, има девет католически църкви; още четири католически църкви има в Оман. Католическото паство бързо се разрасна след откриването на петрола в Договорните държави, както са били известни по-рано. Първата католическа църква в Абу Даби е осветена през 1965 г. След като Абу Даби става водещ петролен износител, а Дубай се превръща в осеяния с небостъргачи град, какъвто е днес, бързото икономическо разрастване на Емирствата привлича милиони чужденци за всякаква работа - от чиновническа служба до строителна дейност. От над деветте милиона души, които живеят сега в ОАЕ, около един милион са граждани на Емирствата, а останалите са с чуждестранен произход. Според доклад на изследователския център \"Пю\" от 2015 г. в ОАЕ през 2010 г. са живели около 940 хил. християни, включително 750 хил. католици. Докладът предполага, че броят на християните в ОАЕ може да се увеличи на около 1.1 млн. до 2020 г., а католиците да съставляват основната част. Самата Католическа църква смята, че в ОАЕ днес има около 1 млн. католици. Гръбнакът на това население са филипинците и индийците. Животът за тях и другите може да бъде невероятно труден, защото мнозина се преместват в ОАЕ, като често оставят у дома своите семейства и любими хора. \"За тях църквата е опора. Те са далеч от своите домове\", каза Конъли. \"Те нямат голямо семейство, което да ги подкрепя. Тази семейна атмосфера се създава тук.\" Управниците в ОАЕ, където 2019 г. е определена за \"Година на толерантността\", са подкрепяли католическата общност в миналото, като са дарявали земя на нейните църкви. В тази мюсюлманска държава обаче има ограничения. Опитите на немюсюлмани да обръщат други към своята вяра остават незаконни. Ислямът е установен като официална религия в ОАЕ от конституцията на страната, а държавните уебсайтове дори предлагат онлайн заявления за обръщане в тази вяра. Обръщането от исляма към друга религия обаче е незаконно, предупреждава Държавният департамент на САЩ. Също така законите за богохулството и вероотстъпничеството предвиждат възможност за смъртна присъда. В \"Дева Мария\" и другите църкви кръстовете до голяма степен са внимателно скрити зад дворните огради. Няма камбани, които да бият, за да отбелязват началото на службите, въпреки че високоговорители на минаретата прогласяват призива за молитвите - например на джамията срещу \"Дева Мария\". Макар да са ограничавани, християните в ОАЕ никога тези в Сирия и Ирак по време на възхода на групировката \"Ислямска държава\" и други екстремисти. Коптските християни, които са малцинство в Египет и са подложени на екстремистки нападения в своята родина, също могат безопасно да извършват богослужения. През последните години екстремистките нападения само изострят \"дългия, бавен упадък\" на християнството в по-широкия Близък изток, започнал с масовите миграции през 19 век, каза професор Робин Дарлинг Йънг, която изучава църковна история в Католическия университет на Америка във Вашингтон. Развитието на ултраконсервативни ислямски течения като уахабизма в Саудитска Арабия, съчетано със създаването на независими държави, допълнително подхрани това, каза тя. Войната на Америка в Ирак през 2003 г. и последвалият хаос още повече влошиха положението, каза тя. \"Особено в районите, където уахабитският ислям е силен - като Арабския полуостров, християните са подложени на повече ограничения\", каза Йънг. \"ОАЕ се опитват да си създадат по-добър образ пред Запада, като позволяват обществени християнски богослужения при определени ограничения.\" Католиците в ОАЕ обаче смятат за важно да благодарят на управляващите шейхове в ОАЕ за възможността свободно да извършват богослужения. По време на неотдавнашна литургия в \"Дева Мария\" отец Андре Франсиско Фернандес поведе богомолците в молитва, призовавайки Бог да благослови \"управниците на ОАЕ\", като конкретно спомена президента на ОАЕ и владетел на Абу Даби Халифа бин Зайед Ал Нахаян и владетеля на Дубай шейх Мохамед бин Рашид Ал Мактум. Проповедта на Фернандес в този ден беше съсредоточена върху притчата за хлябовете и рибите - историята за това как Исус Христос нахрани множество от 5000 души само с пет хляба и две риби. Свещеникът призова слушащите да пазят вярата си и да гледат на света с отворено сърце. \"Всеки ден се случват чудеса\", каза той на енориашите. \"Необходимо е да вярваме.\" /БТА", "date": "2019.02.03", "title": "За пръв път папа посещава Арабския полуостров"}
{"url": "https://www.dnevnik.bg/detski_dnevnik/2019/02/03/3384045_youtube_kids_veche_govori_na_bulgarski/", "text": "Ако имате малки деца и нямате проблеми с концепцията да им давате достъп до мобилни устройства, вероятно вече сте чували за приложението YouTube Kids, което бе пуснато още през 2015 г.. И ако все пак някога ви е хрумвало да се подразните, че се предлага само на 17 други езика, от Google са решили да поправят един свой пропуск и от десетина дни то вече е преведено и на български. Така с няколко клика децата могат да гледат на български приключенията на смърфовете, Бен 10 и много други свои любими герои, да пеят познати детски песнички заедно с вокална група \"Шоколадче\", да се учат да броят, да разпознават българските букви или да казват английската азбука с героите от \" Улица Сезам\". Ако пък в края на деня имате нужда някой да ви отмени в четенето на книжки и разказването на истории, може да оставите децата да заспят с някои от известните приказки на български език. Мобилното приложение явно вече има добра слава сред децата и семействата. Доказват го неговите няколко милиона тегления, както и над 160-те милиарда гледания, които е генерирало. Популярността си обаче дължи не само на разнообразното и подбрано съдържание за деца, но и на чувството за сигурност и безопасност, което се опитва да осигурява на техните родители. Вместо да се чуди как да ограничи потенциално вредното и неподходящо съдържание, което дебне от всяко кътче на интернет, родителят има възможност да контролира онова, което достига до детето му, както и да използва разширените алгоритми за избор на съдържание, подходящо за най-малките. Има опция за избор на режим до 8 години или до 12 години. Вътре в приложението могат да бъдат създавани и до осем индивидуални детски профила, които да са съобразени с отделните предпочитания на всяко дете. Ако пък попаднете на видео, което със сигурност не искате то да вижда, може да го блокирате от неговия достъп. Може и да изглежда малко натрапчиво, но все пак има опция и да видите историята на гледаните от детето или децата ви клипове. Търсенията им в мрежата на YouTube също могат да бъдат включвани или изключвани в зависимост от това дали искате да им предоставите опцията сами да откриват нови неща, или предпочитате да знаете докъде се простират възможностите им онлайн. Находчива изглежда и идеята за поставянето на таймер, с който предварително се ограничава времето за гледане и няма нужда от постоянно следене на часовника. От Google все пак признават, че колкото и да се опитват да следят всичко, което се качва в YouTube, няма перфектни системи и неподходящи клипове могат да се промъкнат и там. Затова пък се радват, ако някой им даде сигнал, за което също е помислено в приложението.", "date": "2019.02.03", "title": "YouTube Kids вече говори на български"}
{"url": "https://www.dnevnik.bg/sviat/2019/02/03/3384658_maduro_obeshta_novi_izbori_no_za_parlament_a_ne_za/", "text": "Президентът на Венецуела Николас Мадуро обяви вчера, че ще има предсрочни избори, но те ще са за парламент, а не за президент. На проправителствен митинг, проведен в Каракас вчера, тоя обяви: \"\"Вие искате избори? Вие искате предсрочни избори? Ще имаме парламентарни избори\". Опозиционният депутат Армандо Армас окачестви изказването на президента като поредната провокация. \"Мадуро не е президент и т.нар. Учредително събрание няма легитимност, няма стойност\", посочи депутатът от Националното събрание. Подчиненият на Мадуро Върховен съд обяви за незаконно Националното събрание, след което президентът свика свое Учредително събрание, припомниха агенциите. Те отбелязаха, че позициите на Николас Мадуро се доразклатиха, след като  вчера бе разпространено видео , в което един генерал от венецуелските ВВС изрази подкрепа за Хуан Гуайдо, провъзгласил се за временен държавен глава до произвеждането на избори. Генерал Франсиско Янес заяви, че \"90 на сто от армията не е с диктатора, а с народа на Венецуела\", след което командването на въоръжените сили го заклейми като предател. Изявлението на Николас Мадуро дойде в последния ден от осемдневният краен срок да обяви нови избори, поставен му от седем държави от ЕС. След изтичането му Великобритания, Белгия, Германия, Испания, Португалия, Холандия и Франция заявиха, че ще признаят за президент на Венецуела опозиционния лидер Хуан Гуайдо, предадоха ДПА и Ройтерс, цитирани от БТА. На митинг в Каракас пред привърженици снощи Мадуро отхвърли искането на европейските държави като \"безочливо\" и заяви, че той е законният държавен глава на страната си. На друг митинг наблизо Гуайдо се зарече, че народът ще остане на улиците, докато се бъде извоювана свобода, временно правителство и нови честни избори за президент.", "date": "2019.02.03", "title": "Мадуро обеща нови избори, но за парламент, а не за президент"}
{"url": "https://www.dnevnik.bg/bulgaria/2019/02/03/3384664_bulgarite_v_germaniia_sa_se_uvelichili_nad_pet_puti_v/", "text": "Българите в Германия са се увеличили над пет пъти за седем години и вече са повече от 400 хил., а в цял свят живеят и работят близо 2.5 млн. български граждани, пише българоезичният сайт, с централа в Чикаго  www.eurochicago.com , в писмо до \"Дневник\". Данните за Министерството на външните работи и са изпратени на изданието на 31 януари 2019 г. в отговор на въпроси на редакцията на уебсайта. От информацията става ясно, че в Германия българите са 416 хиляди. Следват Турция (350 хил), САЩ и Гърция с по 300 хил., Испания 250 хил., Великобритания 200 хил. и Италия 120 хил. През 2011 година, когато сайтът е поискал същата информация, броят на българските граждани в Германия е бил само 74 869. През същата година във Великобритания е имало 100 хиляди български граждани, като броят им е скочил с около 100 хиляди. Живеещите в Турция българи пък са намалели със 150 хиляди. Данните за САЩ, за Гърция и за Испания са същите, както сега. Общият брой на българските граждани по света, според данните за 2011 година е бил близо 2.02 млн. Сега те са почти 2.4 млн. Чикагското издание е попитало и колко служителите на бившата Държавна сигурност сега работят във външното министерство. Отговорът е, че те са 56, или с двама по-малко от 2011 година. Германия - 416 хиляди Турция – 350 хиляди САЩ – 300 хиляди Гърция - 300 хиляди Испания – 250 хиляди Великобритания – 200 хиляди Италия – 120 хиляди Франция - 60 - 80 хиляди Канада – 70 хиляди Австрия – 35 хиляди Молдова – 31 хиляди Кипър – 25 хиляди Чехия - 25 хиляди Южна Африка – 20 хиляди Австралия - 10 - 15 хиляди Швейцария – 12 хиляди Норвегия – 7 хиляди ОАЕ – 7 хиляди Малта – 6 хиляди Полша – 4 хиляди Нова Зеландия - 3500 Йордания – хиляда", "date": "2019.02.03", "title": "Българите в Германия са се увеличили над пет пъти, в чужбина вече са близо 2.5 млн. българи"}
{"url": "https://www.dnevnik.bg/bulgaria/2019/02/03/3384663_iztochnikut_mi_ne_e_podal_greshna_informaciia_zaiavi/", "text": "Източникът ми не е подал грешна информация в представения запис. Няма съмнение, че записът е автентичен. Това заяви Елена Йончева народният представител от ПГ на \"БСП за България\" Елена Йончева в ефира на Би Ти Ви по повод аферата, станал известен като  аферата \"Ало, Банов съм\".  Според записа министърът на културата Боил Банов се е опитал да спести големи суми за неустойки на фирмата-изпълнител на проекта за реконструкция на столичното Ларго. \"Прави се опит да се обсъжда личността на свидетеля.  Свидетелят няма значение какъв е , единственото важно е истина ли е информацията, която се поднася. Ние сме провели много голяма работа с документи. Не може да ме е подвел, защото разполагаме с документи. В записа ние чуваме как г-н Банов говори, че трябва да се спре строителството по независими от строителя причини, за да не започне дело и да не бъдат взети тези 700 хил. лв.\", каза Йончева. В понеделник официално сигналът ще бъде внесен в ОЛАФ и специализираната прокуратура, съобщи още Елена Йончева. \"Това, което говорят от Вежди Рашидов и Боил Банов, че Министерството на културата е започнало съдебен процес, става въпрос за друг период - това е след 20 януари 2016 г., след като изтича анексът на договора. Не е Министерството на културата инициатор на този съдебен процес срещу строителя. Говорим за фалшификация, става въпрос за истински разговор, това прокуратурата няма как да не докаже\", каза още Йончева.", "date": "2019.02.03", "title": "Източникът ми не е подал грешна информация, заяви Елена Йончева"}
{"url": "https://www.dnevnik.bg/sviat/2019/02/03/3384672_sasht_obiaviha_gotovnost_za_novi_pregovori_s_rusiia_po/", "text": "САЩ са готови на нови преговори с Русия по контрола над въоръженията, стига да има възможност за проверка на договореностите и привеждането им в изпълнение, заяви държавният секретар на САЩ Майк Помпейо, цитиран от ТАСС, предаде БТА. \"САЩ продължават да държат на действителен контрол над въоръженията, който гарантира сигурността на САЩ и на техните съюзници и партньори, който може да бъде проверяван и привеждан в изпълнение и който включва партньори, които отговорно изпълняват задълженията си. САЩ са готови да преговарят с Русия по контрол над въоръженията, който отговоря на тези критерии\", каза Помпейо. Той допълва, че за жалост Договорът за ликвидиране на ракетите със среден и малък обсег вече не действа, защото Русия продължава да го нарушава. \"Днешните ни действия имат за цел да защитят националната сигурност и интереси на САЩ, както и нашите съюзници и партньори\", добавя Майк Помпейо. По-рано руското външно министерство съобщи, че  САЩ официално са уведомили Русия , че прекратяват участието си в Договора за ликвидиране на ракетите със среден и малък обсег от 1987 г. и започват процедура по оттегляне от него. След това  руският президент Владимир Путин обяви , че и Русия прекратява участието си в договора.", "date": "2019.02.03", "title": "САЩ обявиха готовност за нови преговори с Русия по контрола над въоръженията"}
{"url": "https://www.dnevnik.bg/bulgaria/2019/02/03/3384674_borisov_koito_iska_da_se_zaiajda_i_da_pravi_kompromati/", "text": "Оставям на другите - който иска да се заяжда, да прави компромати - ние всички избори сме ги минали в такава ситуация. Плащат на 50 души, излизат, викат, но нека да покажат те какво са направили през годините. С тези думи премиерът Бойко Борисов за първи път днес коментира скандала със записите, о бвиняващи министърът на културата в злоупотреба със служебно положение . След като откри изцяло ремонтиран надлез в Стара Загора, чрез журналистите той призова политиците, ако могат да си мерят повече думите. \"Ако тази конфронтация не се спре, тя ще пречи на всеки един, който победи на изборите. Така че аз не се вкарвам изобщо в тази тема\", каза премиерът, цитират от Агенция \"Фокус\". Според Борисов, когато работиш, някой все ще ти намери кусур и оставя на другите, които няма какво покажат, да критикуват. Борисов набързо изброи свършеното от правителството за Стара Загора и обобщи, че си е \"направил една социология\" и нито един не е казал, че новият парк при Аязмото не е прекрасно направен.", "date": "2019.02.03", "title": "Борисов: Който иска, да се заяжда и да прави компромати, всички избори сме ги минали така (видео)"}
{"url": "https://www.dnevnik.bg/sviat/2019/02/03/3384227_biznes_modelut_na_buzfiid_ne_proraboti_zapochvat/", "text": "Едни от най-големите играчи в онлайн медиите обявиха в последните дни сериозни съкращения на персонала, на практика признавайки, че бизнес моделите им, някога смятани за \"бъдещето на журналистиката\", не могат да сработят в дългосрочен план. Vice Media ще уволни 10% от служителите си – около 250 души. BuzzFeed – 15% или също около 250 човека, а Verizon – собственикът на HuffPost, Yahoo и AOL, премахва работните места на 800 човека или 7%. Warner Media обяви, че ще затвори отдела си за цифрови инвестиции. Компании като BuzzFeed и Vox Media бяха създадени с идеята да се възползват от  ръста на онлайн рекламата , но \"дуополът\" на \"Фейсбук\" и \"Гугъл\" затегна хватката си около този източник на доходи, пише в. \"Гардиън\". Тези два гиганта ще печелят повече от половината от глобалните приходи от реклами до 2020 г. и се очаква делът им да нарасне със 75% в рамките на 2017 – 2020 г. Това кара издателите да потърсят нови източници на пари: Vice започна сътрудничество с HBO, BuzzFeed обмисляше (но не осъществи) проект с Netflix. Кратките видеа не донесоха очакваните приходи. Абонаментите ли са решението? Две компании, често давани за пример как да се търсят разнообразни източници на финансиране, са Complex and Dot Dash, които залагат на комбинация от лайфстайл издания, организиране на събития и продажба на продукти. Но абонаментите също не са подценяване и Condé Nast, които някога привличаха реклами на луксозни стоки, обявиха наскоро, че ще направят всичките си издания платени до края на годината. \"Видяхме успеха на абонаментите на \"Ню Йоркър\", това просто е изумително\", коментира финансовият директор Памела Дръкър Мен. \"Честно казано, иска ми се да бяхме направили това отдавна. Ще промени цялата игра.\" Смята се, че \"Ню Йоркър\" е събрал 118 млн. долара приходи миналата година от читатели. Други медии също са го опитвали – сред тях Vanity Fair и Wired. Резултатите им показват, че веднага след превръщането им в платени издания, активността на читателите се увеличава.", "date": "2019.02.03", "title": "Бизнес моделът на \"Бъзфийд\" не проработи, започват съкращения"}
{"url": "https://www.dnevnik.bg/sport/2019/02/03/3384675_luka_donchich_produljava_da_pishe_istoriia_v_nba_video/", "text": "Словенската сензация Лука Дончич продължи впечатляващото си представяне в своя дебютен сезон в НБА и изведе \"Далас маверикс\" до победа със 111:98 като гост на \"Кливланд кавалиърс\". 19-годишният баскетболист отбеляза 35 точки, взе 11 борби и направи шест асистенции за 32:44 минути на паркета. Дончич стана едва вторият играч в историята на НБА, който достига 1000 точки, 340 борби и 160 асистенции в първите си 50 мача в лигата. Досега това беше правил единствено легендарният Оскар Робъртсън през 1960 г. Словенският национал отбеляза 13 от 25-те си стрелби от игра срещу \"Кливланд\", включително четири тройки от 11 опита. Тийнейджърът изравни личния си рекорд за най-много точки. Само преди пет дни той отбеляза 35 в коша на \"Торонто раптърс\", като тогава добави 12 борби и 10 асистенции за втория си трипъл-дабъл през сезона. Дончич стана и седмият играч, отбелязал 1000 точки в НБА като тийнейджър. Преди него това бяха правили Леброн Джеймс, Кобе Брайънт, Кармело Антъни, Кевин Дюрант, Дуайт Хауърд и Девин Букър. Словенецът записа седмия си мач с 30 точки. Повече от него преди да навършат 20 години са имали само Антъни (10) и Джеймс (20). Дончич е и четвъртият тийнейджър, достигал 35 точки в повече от един мач, след Дюрант (4), Антъни (6) и Джеймс (7). \"Всеки знае, че Леброн е моят идол. Да ме сравняват с него е невероятно\", заяви Дончич, който ще навърши 20 години на 28 февруари. Пред солидно словенско присъствие по трибуните на зала \"Куикън лоунс\" в Кливланд той изигра страхотно първо полувреме, в което отбеляза 28 от точките си. Десет от тях дойдоха в последните 3:56 минути. Преди това \"Далас\" не беше вкарал кош от игра повече от шест минути и позволи на \"Кливланд\" да обърне резултата от 16 точки изоставане. Силната серия на Дончич в края изведе гостите напред и те се оттеглиха на почивка при 58:55. През второто полувреме тексаският тим контролираше мача, като постепенно увеличаваше преднината си и не позволи да се стигне до нов обрат. Харисън Барнс добави 17 точки за победата на \"Далас\", 13 от които дойдоха в последната четвърт. Джейлън Брънсън завърши с 15 точки, шест борби и четири асистенции, а Райън Брьокхоф се включи от пейката с 12 точки. За \"Кливланд\" най-резултатен беше Джордан Кларксън с 19 точки, а Колин Секстън добави 13. Двамата обаче вкараха общо 11 от 33-те си стрелби от игра. \"Далас\", който тази седмица привлече друг от големите европейски таланти в НБА - Кристапс Порзингис, записа 24-ата си победа от 52 мача през сезона. Тексасци са 12-и в Западната конференция, като изостават с пет победи от зоната на плейофите. \"Кливланд\", който с Леброн Джеймс в състава игра четири финала в последните четири години, допусна 42-ото си поражение в 53 мача. \"Кавалерите\" заемат предпоследното място в Източната конференция, като с по-лоши показатели е само \"Ню Йорк никс\" - 10 победи и 41 загуби. Резултатите от деня \"Детройт пистънс\" - \"Лос Анджелис клипърс\" 101:111 \"Шарлот хорнетс\" - \"Чикаго булс\" 125:118 \"Орландо меджик\" - \"Бруклин нетс\" 102:89 \"Вашингтон уизърдс\" - \"Милуоки бъкс 115:131 \"Кливланд кавалиърс\" - \"Далас маверикс\" 98:111 \"Маями хийт\" - \"Индиана пейсърс\" 88:95 \"Голдън стейт уориърс\" - \"Лос Анджелис лейкърс\" 115:101 \"Сан Антонио спърс\" - \"Ню Орлиънс пеликанс\" 113:108 \"Минесота тимбъруулвс\" - \"Денвър нъгетс\" 106:107 \"Финикс сънс\" - \"Атланта хоукс\" 112:118 \"Юта джаз\" - \"Хюстън рокетс\" 98:125 \"Сакраменто кингс\" - \"Филаделфия 76\" 115:108", "date": "2019.02.03", "title": "Лука Дончич продължава да пише история в НБА (видео)"}
{"url": "https://www.dnevnik.bg/razvlechenie/2019/02/03/3383624_fotogaleriia_parijkoto_bistro_-_edin_zastrashen_ot/", "text": "Група парижани поставиха началото на кампания, с която искат ЮНЕСКО да включи част от знаковите парижки бистра и кафенета в списъка си с културни паметници. На снимката: Собственикът на бистро Le Vaudesir в Париж.", "date": "2019.02.03", "title": "Фотогалерия: Парижкото бистро - един застрашен от изчезване културен вид"}
{"url": "https://www.dnevnik.bg/biznes/2019/02/03/3384687_durjavnata_firma_izbrana_da_stroi_hemus_bez_konkurs/", "text": "Държавната фирма \"Автомагистрали\" ЕАД,  която беше избрана да изгради 134 км  от магистрала \"Хемус\" без обществена поръчка, разполага с 25 товарни автомобила с обща маса над 3.5 тона и 20 машини строителна техника. Това се казва в писмен отговор на депутатски въпрос на министъра на регионалното развитие и благоустройството Петя Аврамова. При излизането на данните за поръчката на стойност над 1.1 млрд. лева се появиха коментари, че компанията няма капацитет да се справи с такъв мащабен проект и вероятно това е провокирало въпроса. Дадените от Аврамова данни по-скоро потвърждават това съмнение. Според справката \"Автомагистрали\" имат още 107 специализирани автомобила, 58 лекотоварни коли, 17 превозни средства с обща маса до 3.5 тона и т.н. Към края на месец януари тази година в дружеството работят 292 души. От тях 56 човека са техници и приложни специалисти, 146 са квалифицираните работници, 25 души са инженери, експерти, одитори, счетоводители, юристи, специалисти технически контрол. 34-ма са заетите в професии, неизискващи специална квалификация като работници, пазачи и чистачи, 14 души е помощният административен персонал. Останалите 17 души са на ръководни позиции.", "date": "2019.02.03", "title": "Държавната фирма, избрана да строи \"Хемус\" без конкурс, има 25 камиона и 20 машини"}
{"url": "https://www.dnevnik.bg/zelen/2019/02/03/3384688_predsedateliat_na_wwf_se_obiavi_protiv_sblusuk_mejdu/", "text": "Не искаме да има сблъсък между инвеститори и еколози. В случая \"Пирин\" настояваме законът да бъде прилаган качествено, правилно и пълноценно. Това заяви председателят на неправителствената организация WWF Веселина Кавръкова в ефира на Би Ти Ви. Поводът за изказването е, че преди дни 10 организации излязоха с остра декларация срещу WWF, като основното обвинение е, че те се месят в екологичните и бизнес процеси в България. Преди няколко седмици в студиото на медията посланикът ни в Швейцария Меглена Плугчиева обвини организацията, че през 2017 г. са разпространявали флаери там, за да информират какво се случва в Пирин. Според нея това не е правилният начин за действие, а трябва да се търси добра комуникация за решаване на проблемите. \"Ние проведохме кампания за запазване на най-големите природни места в света – те са около 200 и някои са под сериозна заплаха от икономически дейности. \"Пирин\" също е обект на ЮНЕСКО, той е признат и за световно значим. Не искаме тази кампания да е срещу България, не се изправяме срещу конкретен инвестиционен проект. Ние настояваме за законност и спазване на правовия ред в държавата\", отговори на обвиненията Кавръкова.", "date": "2019.02.03", "title": "Председателят на WWF се обяви против сблъсък между инвеститори и еколози"}
{"url": "https://www.dnevnik.bg/evropa/2019/02/03/3384775_evropeiskite_izbori_shte_sa_test_za_demokraciiata/", "text": "Тези избори ще бъдат тест на демокрация, заради феномена фалшиви новини, каза днес по Би Ти Ви еврокомисарят по цифровата икономика и общество Мария Габриел. Тя допълни, че тях винаги ги е имало, но не в такива мащаби. Габриел посочи, че скоро ще бъде представен първият анализ за разпространението на фалшивите новини и такъв ще се прави всеки месец. Еврокомисарят каза още, че до март трябва да е готова и системата за ранно предупреждение за такива новини. Също по Би Ти Ви председателят на Партията на европейските социалисти Сергей Станишев каза, че регулации трябва да има, защото никой не носи отговорност дали едно твърдение е истина или лъжа.", "date": "2019.02.03", "title": "Европейските избори ще са тест за демокрацията заради фалшивите новини, смята Мария Габриел"}
{"url": "https://www.dnevnik.bg/sport/2019/02/03/3384772_junaited_se_vurna_kum_pobedite_sled_tejuk_mach_s_lestur/", "text": "Манчестър юнайтед\" премине през много тежък мач като гост на \"Лестър\", но успя да се върне на победния път. \"Червените дяволи\" спечелиха с 1:0 след ранен гол на Маркъс Рашфорд и записаха девета победа в десет мача под ръководството на Оле Гунар Солскяр. \"Лестър\" изигра много силно второ полувреме, в което притисна съперника дълбоко в половината му. Домакините създадоха доста възможности за гол, но не успяха да се възползва. Давид де Хеа също имаше основна заслуга за успеха на гостите, след като изигра поредния си силен мач и направи шест спасявания. \"Юнайтед\" записа 14-ата си победа в шампионата, като събра 48 точки и се изкачи на пето място преди двубоя между \"Манчестър сити\" и \"Арсенал\". Тимът на Солскяр поведе с една точка пред \"артилеристите\" и се доближи на две от \"Челси\". \"Лестър\" е 11-и с 32 точки след 11-ото си поражение в 25 мача. Мачът на стадион \"Кинг пауър\" започна отлично за \"Юнайтед\". Домакините сбъркаха при разиграването на топката, а Пол Погба пусна страхотен извеждащ пас над защитата за Рашфорд. Английският национал овладя добре и с мощен шут преодоля Каспер Шмайхел. Рашфорд се разписа в стотния си мач с екипа на \"червените дяволи\". На 22 години и 95 дни той стана вторият най-млад играч в историята на клуба, достигнал трицифрен брой срещи. Рекордът се държи от Райън Гигс, който изигра стотния си мач за \"Юнайтед\" на 22 години и 74 дни. \"Лестър\" реагира добре след гола и имаше добър шанс да изравни, но с общи усилия Ерик Баи и Люк Шоу блокираха изстрел на Джеймс Мадисън. До края на полувремето \"лисиците\" разчитаха предимно на статични положения, за да създадат напрежение пред Де Хеа, но не затрудниха сериозно вратаря на гостите. Още в началото на втората част обаче домакините получиха две отлични възможности да изравнят. Де Хеа обаче се намеси решително след изстрели на Джулиан Барнс и Мадисън. В следващите минути вратарят на \"Юнайтед\" отрази и изстрели на Джейми Варди и Рашид Гезал. Четвърт час преди края Джони Евънс направи най-големия пропуск, след като не успя да уцели топката от границата на вратарското поле. Последната добра възможност се откри пред Джейми Варди, който получи центриране отляво, но от точката на дузпата стреля слабо в ръцете на Де Хеа.", "date": "2019.02.03", "title": "\"Юнайтед\" се върна към победите след тежък мач с \"Лестър\""}
{"url": "https://www.dnevnik.bg/sviat/2019/02/03/3384782_ot_stepenta_na_ludost_na_sasht_zavisi_dali_shte_ima/", "text": "Възможно е да се стигне до гражданска война във Венецуела, намекна президентът Николас Мадуро в интервю за телевизия \"Ла Секста\", цитирано от ДПА, предаде БТА. Никой не може да каже със сигурност какъв е рискът от подобен сценарий, заяви президентът в интервюто, което предстои да бъде излъчено тази вечер. \"Всичко зависи от степента на лудост и агресивност на северните империалисти (САЩ) и техните западни съюзници\", заяви Мадуро. По-рано днес, също в телевизионно интервю, американският президент  Доналд Тръмп обяви , че може да се стигне до военна намеса във Венецуела. Изявлението на Мадуро идва няколко часа преди изтичане на осемдневния краен срок, който седем страни от ЕС дадоха на президента на Венецуела, за да обяви нови избори. Те заявиха, че след изтичането му ще признаят за президент опозиционния лидер Хуан Гуайдо, който е председател на парламента. \"Не приемаме ултиматуми от никого\", подчерта Мадуро в интервюто, коментирайки натиска на европейските страни. На 23 януари Гуайдо се самообяви за временно изпълняващ длъжността президент. Той беше признат незабавно от САЩ и много други страни, припомня \"Ройтерс\". На 7 февруари в Монтевидео ще се състои първото заседание на контактната група за решаване на кризата във Венецуела, се казва в изявление на европейската дипломатическа служба, цитирано от ТАСС. В него ще участват представители на осем страни от ЕС и четири латиноамерикански държави: Великобритания, Германия, Испания, Италия, Португалия, Франция, Холандия, Швеция, Боливия, Еквадор, Коста Рика и Уругвай. Решението за създаване на контактната група беше взето на срещата на външните министри на ЕС на 31 януари в Букурещ.", "date": "2019.02.03", "title": "От степента на лудост на САЩ зависи дали ще има гражданска война, обяви Мадуро"}
{"url": "https://www.dnevnik.bg/sport/2019/02/03/3384780_aleksandur_lazarov_preodolia_purvi_krug_na/", "text": "Александър Лазаров преодоля първия кръг на квалификациите за \"София оупън\" след впечатляващ успех срещу поставения под №3 Лукаш Лацко. 21-годишният българин спечели срещу 127-ия в света със 7:6 (5), 6:2 и се доближи на победа от място в основната схема. Лазаров е едва вторият българин, който печели мач в турнира от категория \"АТП 250\" в София. Досега това беше правил единствено Григор Димитров, който вдигна титлата през 2017 г. Лазаров, който в момента не е част от световната ранглиста, записа първи успех при четвъртото си поредно участие в София. Той получи \"уайлд кард\" за основната схема през 2017 г., като загуби на старта от молдовеца Раду Албот (6:7, 2:6). През 2016 и 2018 г. отстъпи срещу румънеца Мариус Копил (6:7, 4:6) и германеца Оскар Оте (7:6. 5:7, 1:6) в първия кръг на квалификациите. Мачът днес започна трудно за Лазаров, който допусна ранен пробив и изостана с 1:3. Българският тенисист обаче показа характер и успя да изравни при 4:4. Сервирайки при 5:5, той отново се озова в трудна ситуация. Лацко получи точка за втори пробив. Лазаров обаче се измъкна и в крайна сметка се стигна до тайбрек. Решаващият гейм вървеше точка за точка до 3:3, когато Лазаров реализира минипробив. Българинът се възползва от ситуацията, спечели двете си подавания и стигна до три поредни сетбола при 6:3. Лацко спаси първите два, но при свой сервис Лазаров сложи точка на първата част. След спечеления първи сет българският тенисист заигра с още по-голямо самочувствие. Той проби първите две подавания на бившия №44 в света, затвърди пробивите и поведе с 4:0.  Лазаров задържа предимството си и при 5:2 получи възможност да сервира за победата. Последва изключително драматичен гейм, който премина през цели 28 точки. Лазаров пропусна шест мачбола, а Лацков - пет точки за връщане на единия пробив. Българинът обаче се добра до седма възможност да приключи двубоя и я реализира, за да стигне най-голямата победа в кариерата си. В директен мач за влизане в основната схема на \"София оупън\" Лазаров ще се изправи срещу германеца Рудолф Молекер или италианеца Лука Вани.", "date": "2019.02.03", "title": "Александър Лазаров преодоля първия кръг на квалификациите в София"}
{"url": "https://www.dnevnik.bg/photos/2019/02/03/3384711_fotogaleriia_jubileiniiat_spektakul_na_beloruskiia_cirk/", "text": "Белоруския държавен цирк (Белгосцирк) представи юбилейния спектакъл \"Чудесен дом\", посветен на 60 годишнината от създаването си.", "date": "2019.02.03", "title": "Фотогалерия: Юбилейният спектакъл на Белоруския цирк"}
{"url": "https://www.dnevnik.bg/photos/2019/02/03/3384779_fotogaleriia_svetovnite_snimki_na_denia_-_2-3_fevruari/", "text": "Вълни се разбиват в скала, на която се намира фар край испанския град Сантандер.", "date": "2019.02.03", "title": "Фотогалерия: Световните снимки на деня - 2-3 февруари 2019 г."}
{"url": "https://www.dnevnik.bg/sport/2019/02/03/3384801_hettrik_na_aguero_dobliji_siti_na_dve_tochki_ot/", "text": "С хеттрик на Серхио Агуеро \"Манчестър сити\" победи \"Арсенал\" с 3:1 като домакин в предпоследния мач от 25-ия кръг на Висшата лига. Шампионите записаха 19-ия си успех в първенството и се доближи на две точки от лидера \"Ливърпул\", който в понеделник гостува на \"Уест хем\". \"Сити\" стигна по безапелационен начин до трите точки срещу \"Арсенал\". Въпреки че стартираха с петима защитници, лондончани отново показаха огромни слабости в отбрана и позволиха на Агуеро да вкара три гола на празна врата след прострелни центрирания отляво. \"Сити\" имаше нужда от едва 45 секунди, за да открие резултата. Алекс Иуоби допусна кошмарна грешка, като загуби топката на десния край на наказателното поле. Еймерик Лапорт отне и центрира отляво, а Агуеро отбеляза с глава от близко разстояние. \"Арсенал\" успя бързо да изравни резултата. В 11-ата минута след центриране от корнер Начо Монреал се пребори за първата топка и я отклони към далечната греда, където Лоран Косчелни беше изпуснат от Рахим Стърлинг и също вкара с глава отблизо. Това обаче беше едно от малкото добри неща, които гостите направиха за целия мач. \"Сити\" владееше топката, създаваше положения и често обстрелваше вратата на Бернд Лено. Минута преди края на полувремето домакините закономерно поведоха. С технично подаване над защитата Илкай Гюндоган изведе Рахим Стърлинг, който продължи топката към далечната греда за Агуеро и аржентинският нападател не сбърка на метър от голлинията. \"Сити\" продължи да доминира през втората част и след няколко пропуснати възможности стигна до трети гол в 61-ата минута. Стърлинг проби отляво и центрира по земя към Агуеро. Аржентинецът се хвърли на шпагата, топката се удари в гърдите му, а след това и в лявата му ръка, преди да се озове зад голлинията. Агуеро отбеляза десетия си хеттрик във Висшата лига и излезе еднолично на второ място във вечната класация за мачове с три и повече попадения. Той се доближи само на един от рекордьора Алън Шиърър. \"Арсенал\" отново не успя да отговори, нямаше създаде никакви възможности да се върне в мача и дори не отправи удар през второто полувреме. \"Сити\" продължи да бъде по-добрият отбор до края и пропусна да запише още по-убедителна победа. След днешното поражение \"артилеристите\" вече са шести в класирането. Тимът на Емери има 47 точки, като изостава с една точка от \"Манчестър юнайтед\" и с три от \"Челси\" в битката за място в топ 4. \"Тотнъм\" е трети с 57, \"Сити\" има 59, а \"Ливърпул\" е с 61.", "date": "2019.02.03", "title": "Хеттрик на Агуеро доближи \"Сити\" на две точки от \"Ливърпул\""}
{"url": "https://www.dnevnik.bg/photos/2019/02/03/3384818_snimka_na_denia_papata_pristigna_na_istorichesko/", "text": "Папа Франциск пристигна тази вечер в Обединените арабски емирства. Той е първият глава на Католическата църква, който стъпва на Арабския полуостров - родното място на исляма. Папата написа в \"Туитър\", че отива в ОАЕ \"като брат, за да напишем заедно страница от диалога и да изминем заедно пътищата на мира. Молете се за мен!\" На снимката папа Франциск разговаря с престолонаследника Мохамед бин Зайед Ал-Нахиан. Официалната програмата на Светия отец започва утре.", "date": "2019.02.03", "title": "Снимка на деня: Папата пристигна на историческо посещение на Арабския полуостров"}
{"url": "https://www.dnevnik.bg/bulgaria/2019/02/03/3384832_iniciativen_komitet_izdiga_evgeniia_baneva_za/", "text": "Инициативен граждански комитет издига кандидатурата на Евгения Банева за участие в изборите за Европейски парламент. Новината съобщи днес нейният съпруг Николай Банев в своя \"Фейсбук\" профил. Николай и Евгения Баневи бяха арестувани във Франция  през октомври по обвинение за източване на девненския завод \"Полимери\", укриване на данъци, финансови машинации и сговор за престъпления в чужбина. От началото на декември  двамата са в арест в България , като трите им молби за излизане от затвора  не бяха удовлетворени . Каним всички приятели, съмишленици, близки и роднини да подкрепят нейната кандидатура за евродепутат, кандидатура на образована и интелигентна жена-юрист, владееща перфектно английски и френски език, майка на три деца, бизнес дама, притежаваща всички качества на европейски ангажирана личност, пише във \"Фейсбук\" Банев. За да се яви като независим кандидат за евродепутат Евгения Банева трябва да докаже, че в последните шест месеца преди изборите има постоянен и настоящ адрес в България или в страна от ЕС и да събере 2500 подписа. Това е втори опит на Евгения Банева да влезе в европарламента. На предишните избори тя получи малко над 6000 гласа. Тогава  Банева обяви в интервю за \"Дневник\" , че се кандидатира, защото не може да се примири с изпращаните от партиите на \"послушковци\" в европарламента. \"Европарламентът е \"бойно поле\" на интересите на страните-членки и само високо образовани и подготвени българи могат да отстояват и развиват националните приоритети там\", каза още тя.", "date": "2019.02.03", "title": "Инициативен комитет издига Евгения Банева за евродепутат"}
