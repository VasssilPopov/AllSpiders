{"url": "http://www.dnevnik.bg/sport/2017/10/07/3055693_ranen_gol_donese_pobeda_na_franciia_sreshtu_bulgariia/", "text": "С ранен гол на Блес Матюиди френският национален отбор по футбол победи България в квалификация за световното първенство в Русия догодина. \"Петлите\" се наложиха с 1:0 на \"Васил Левски\". Матюиди даде преднина на французите още в третата минута и това оказа голямо влияние върху развоя на срещата. С успеха воденият от Дидие Дешан отбор събра 20 точки и се върна на върха в групата. Шведите,  които спечелиха с 8:0 срещу Люксембург , са втори с точка по-малко. Холандия постигна трудна победа с 3:1 като гост на Беларус и е на третото място със 17 преди последните мачове. Българският отбор остава четвърти с 12 и загуби и последните си шансове за класиране. Във вторник съставът приключва участието си в квалификациите с гостуване на Люксембург. В последния си мач Франция приема Беларус, а Холандия е домакин на Швеция. Поражението сложи край на серията от четири поредни домакински победи. Французите спечелиха в София за първи път от 1932 г. насам. Селекционерът Петър Хубчев не можеше да разчита на наказаните Ивелин Попов и Ивайло Чочев. В атака действаха Спас Делев и Андрей Гълъбинов. Французите успяха да поведат много рано. След разиграване Матюиди получи вляво в наказателното поле и с удар от малък ъгъл отбеляза. Това вкара \"петлите\" в ролята, в която искаха да са. Те поеха пълен контрол над случващото се на терена и имаха инициативата в продължение на 35 минути. Французите създадоха добри атаки, като в 26-ата минута след мощен удар на Антоан Гризман топката мина покрай гредата. В 34-ата минута Бголо Канте беше сменен принудително от Рабио. Българският отбор имаше отлична възможност да изравни в 36-ата след много добра атака. Тя започна по дясното крило, където топката беше разиграна много добре и Тодор Неделев получи. Футболистът на \"Ботев\" стреля силно, а вратарят на съперника Юго Лорис не можа да улови и атаката продължи. Топката беше подадена на Гълъбинов, който стреля с глава отблизо, но стражът спаси. Последва и силен удар на Симеон Славчев, но топката мина над гредата. След почивката българският отбор стоеше по-добре, но головите положения бяха малко. Полувремето започна с атака за домакините и удар на Делев, но топката мина встрани. След това Гълъбинов беше сменен и на мястото му се появи Божидар Краев. Българите положиха много усилия и се постараха да притеснят съперника, но не можаха да стигнат до гол.", "date": "2017.10.07", "title": "Ранен гол донесе победа на Франция срещу България в София"}
{"url": "http://www.dnevnik.bg/zelen/2017/10/07/3055569_trump_otmenia_ekologichni_pravila_ot_vremeto_na_obama/", "text": "Правителството на президента Доналд Тръмп ще отмени крайъгълния камък в мерките на предшественика си Барак Обама за забавяне на глобалното затопляне. Това ще стане чрез облекчаване на изискванията за парниковите емисии от централи на въглища, предаде Асошиейтед прес, цитирана от БТА. Новият правителствен план се очаква да бъде представен до дни. Той предвижда американската Агенция за опазване на околната среда да обяви, че правилата от времето на Обама, противоречат на федералното законодателство, налагайки стандарти за вредните емисии, за които няма разумна причина да се смята, че могат да бъдат изпълнени. Асошиейтед прес разполага с копие от документа, който е 43 страници. В него също така личат усилията на американското правителство да съживи изпитващата трудности въгледобивна индустрия. С това ново предложение на Агенцията за опазване на околната среда на практика се изпълнява предизборното обещание на Тръмп да се сложи край на мерките от времето на Обама за ограничаване на глобалното затопляне. Също така то се появява след обещанието на сегашния президент на САЩ да извади страната си от  Парижкото споразумение за климата , отбелязва Асошиейтед прес. Агенцията за опазване на околната среда няма да предложи веднага нови правила, които да заместят тези от времето на Обама, но ще поиска да бъдат инициирани обществени дебати по въпроса за намаляването на емисиите от централите на въглища и природен газ. Говорителка на агенцията отказа коментар за автентичността на изтеклия документ, но заяви, че правителството на Обама е надхвърлило прекалено много правомощията си, въвеждайки своите правила. Тези стандарти от времето на предишния президент на САЩ са известни под името \"План за чиста енергия\".", "date": "2017.10.07", "title": "Тръмп отменя екологични правила от времето на Обама"}
{"url": "http://www.dnevnik.bg/photos/2017/10/07/3055607_fotogaleriia_hiliadi_v_madrid_i_barselona_prizovaha_za/", "text": "Хиляди хора се събраха днес на митинги в испанската столица Мадрид и в Барселона, за да призоват към диалог за излизане от политическата криза, причинена от опита на Каталуня да се откъсне от Испания. Снимката е от Мадрид.", "date": "2017.10.07", "title": "Фотогалерия: Хиляди в Мадрид и Барселона призоваха за диалог и единство на Испания"}
{"url": "http://www.dnevnik.bg/sviat/2017/10/07/3055619_merkel_obiavi_nachaloto_na_pregovori_za_upravliavashta/", "text": "Германският канцлер Ангела Меркел обяви официално днес преговори с пробизнес ориентираната Свободна демократическа партия и с партията Зелени за сформиране на управляваща коалиция, предаде БТА. \"Ямайската коалиция\" , наречена така заради партийните цветове на трите партии - черно, жълто и зелено, не е била изпробвана на национално равнище. Германският канцлер говори на събрание на младежката организация на своя Християндемократически съюз (ХДС) в Дрезден. Тя съобщи, че е разговаряла със свободните демократи и зелените, а след това е представила на партията си коалиционно предложение за одобрение. Меркел призна, че преговорите ще бъдат трудни, но задачата е да се сформира надеждно правителство, след като Консервативният блок спечели изборите на 24 септември с 33%. Утре Ангела Меркел ще разговаря с баварския партньор на партията си - Християнсоциалния съюз, който настоява за годишно ограничение на броя на мигрантите в отговор на наплива от 1 млн. бежанци в последните две години. \"Ямайската коалиция\" остана единственият вариант за Меркел, след като социалдемократите, които бяха партньор на ХДС в управлявалата досега широка коалиция, обявиха че ще бъдат опозиция след рекордно ниските си изборни резултати от 20.5%. Според наблюдатели преговорите за \"ямайската коалиция\" ще бъдат много трудни заради разногласията на партиите по редица въпроси, включително ограничаването на броя на бежанците.", "date": "2017.10.07", "title": "Меркел обяви началото на преговори за управляваща коалиция"}
{"url": "http://www.dnevnik.bg/sport/2017/10/07/3055611_fotogaleriia_zrelishteto_grigor_dimitrov_sreshtu_nadal/", "text": "Рафаел Надал се оказа непреодолимо препятствие за  . Световният №1 спечели деветата си победа от 10 срещи с българския тенисист и се класира за финала в Пекин след 6:3, 4:6, 6:1 за 2 часа и 19 минути.", "date": "2017.10.07", "title": "Фотогалерия: Зрелището Григор Димитров срещу Надал"}
{"url": "http://www.dnevnik.bg/politika/2017/10/07/3055624_valeri_simeonov_se_obiavi_za_jertva_na_kleveti_i_dade/", "text": "Вицепремиерът Валери Симеонов (\"Обединени патриоти\") обвини национални медии, че водят \"мащабна организирана клеветническа кампания\" срещу него, заплаши ги със съд и постави срок до 24 часа да му се извинят. В позиция, разпространена от правителствената информационна служба, Симеонов говори за \"скърцащи със зъби от злоба журналистки\", \"медийни кукловоди\" и \"медийни недоброжелатели\" и обвинява националните телевизии, че не са отразили мнението му по случая със  заплахите към журналиста Виктор Николаев . И трите национални ефирни телевизии вчера отразиха в емисиите и на сайтовете си позициите на Валери Симеонов и на депутата от ГЕРБ Антон Тодоров, дадени във \"Фейсбук\", както и становището на управляващата партия ГЕРБ. Вчера въпроси по актуалните скандали в държавата -  за роднинските назначения в Хасковската община  и за  сделката за изтребители за армията , предизвикаха двамата управляващи. Тодоров заяви, че думите, които водещият използва, ще му изядат хляба, а Валери Симеонов попита Николаев има ли роднини и предположи че ако бил злонамерен, щял да разработи един \"Викторгейт\". Впоследствие поведението на управляващите бяха осъдени от журналисти, издатели и политици. Извънпарламентарни партии  настояха за оставката на Тодоров , а  Асоциацията на европейските журналисти в България  призоваха медиите да не отразяват изявите на управляващите. \"На никого не се извинявам, не се и \"оправдавам\", заявява днес Симеонов. За втори път от приемането на вицепремиерската длъжност съм подложен на мащабна организирана клеветническа кампания от най-големите медии в страната. Разбирам, естествено, породената омраза и неприязън към всеки, който си позволява да има собствено мнение и да го отстоява, особено ако той е на ръководен пост. Това става в една среда с предварително разпределени роли и \"порции на властта\" – каквато беше медийно-политическата среда в България доскоро. Но не мога да приема, че някой друг, освен органите на правосъдието, ще раздават присъди, оценки и квалификации или пък ще си присвоят правото да говорят от името на цялата журналистическа общност. Повод за горното е участието ми в \"Тази сутрин\" на Нова телевизия вчера, което стана възможно след упорито настояване на продуцентката на предаването, въпреки че не питая особено уважение към този блок и съм отказвал участия в продължение на месец и половина (17 август 2017 г.). Близо 4 часа след приключването на динамичния ми разговор с Виктор Николаев мои медийни недоброжелатели организираха клеветническа кампания във всички национални телевизии и в голяма част от новинарските сайтове, приписвайки ми престъпление, което не съм извършил. Всеки непредубеден зрител може да пусне записа и да се убеди с очите и ушите си, че това е грозна лъжа и сталинистко заклеймяване. Това се случва за втори път. В началото на мандата ми, в. \"Сега\" ми приписа непроизнасяни от мен изречения, за което днес са дадени под съд. Клеветническата акция на в. \"Сега\", освен на мен, създаде проблеми и за държавата от дипломатическо естество. Тогава отново всички \"прогресивни\" клакьори и грантаджии гракнаха в един глас, опитвайки се да организират медийната ми екзекуция. Сега случаят се повтаря. Заявявам категорично – на никого не се извинявам, не се и \"оправдавам\", както написа една синя малотиражка. Напротив, адвокатската ми кантора изисква записите от всички телевизионни предавания на bTV, Нова, БНТ и БНР, в които съм оклеветен с изрязани от контекста думи, в повечето случаи без да е отразено личното ми мнение – основно и задължително изискване в телевизионната журналистика. Липсваше позиция и на засегнатото лице, за което се твърди, че е било заплашвано. Нещо повече, няма никакви оплаквания от него както в медиите, така и в прокуратурата. Само последните две нарушения на журналистическите правила безспорно доказват тенденциозността и целенасочеността на кампанията. По тази причина, настоявам незабавно да получа извинения от Нова телевизия, bTV, БНТ и БНР. В противен случай ще защитя правата си по съдебен път. И накрая, за информация на самонадеяните телевизионери – свободата на словото не е право само на журналистите, свободата на словото е право и на всички останали граждани в едно демократично общество, в т. ч. и на политиците. Никой не може да ме накара да говоря по въпрос, по който не желая да коментирам или който считам, че е глупаво или опасно за националната сигурност да се обсъжда в национален ефир. Това е мое човешко право и няма да позволя на никой да посегне на него. Не мога да приема, че скърцащи със зъби от злоба журналистки ще ми дават оценки и квалификации или че трябва да търпя обиди и намеци, само за това, че са ме поканили в някое студио. Това е причината да не приемам всички покани за участие към мен или покани за интервюта. Апелирам към публичните лица с достойнство да не забравят, че и те имат човешки права и да ги отстояват твърдо и безкомпромисно. За съжаление, няма съмнение, че живеем в държава, управлявана от две телевизии и от медийни кукловоди, от които треперят дори най-големите политически партии. Давам срок за извинение 24 ч.", "date": "2017.10.07", "title": "Валери Симеонов се обяви за жертва на клевети и даде на медии 24 ч. да му се извинят"}
{"url": "http://www.dnevnik.bg/analizi/2017/10/07/3055628_shaika_i_stabilnost/", "text": "Това са двете думи, които напоследък са ключови за българската публична среда. \"Шайка\" е лошата дума – който я произнесе, рискува да си загуби столчето или дори цялата мека мебел. Пред този обаче, който повтаря \"стабилност\", се отварят благините на невиждан медиен достъп и комфорт – все едно е казал \"Сезам, отвори се!\". Играта е проста и ако човек не иска неприятности, най-добре е поне да съчетава двете думи: шайка и стабилност; стабилна шайка; шаечна стабилност; шайков стабилитет и т.н. Проблемът е, че докато стабилността става все по-компрометирана, шайката се мисли за все по-реабилитирана. А би трябвало да е точно обратното в една европейска държава, поела по пътя на утвърдените демокрации. Поела, поела, колко да е поела, ще кажат веднага скептиците. Това с европейските ценности не са ли само празни приказки за наивници? Ние трябва да сме реалисти, да казваме нещата такива, каквито са. Никаква политкоректност! Шайка! Шайка! Шайка! Шайка. И малко стабилност. *** След това лингвистично въведение идва ред на централния въпрос: защо се случиха последните скандали с управляващите? Напрежението расте драматично, без да има като че ли дълбока съдържателна причина за това. Президент, ГЕРБ и БСП са се хванали за гушите, мобилизирали са едни срещу други остриета с различна острота. В политиката слабостта на противника винаги се усеща и БСП в момента я надушват. Проблемът е, че \"балансьорът\" Борисов започва да губи равновесие и се килва все повече към по-тежката страна. Килването си личи по следното: – В предишния парламент Борисов просто се ползваше от пълната подкрепа на Пеевските медии, без ГЕРБ да се идентифицира с тяхната реторика и говорители. Сега част от тези говорители са парламентаристи, анализатори и прочее неразделни части от ГЕРБ. Това може да е въпрос на нюанс, но падането на задръжките и приличието е много показателно. Когато рекрутираш при себе си хора, чиято единствена цел е да дискредитират, \"както си знаят\" други, ти вече не можеш дори формално да минеш за балансьор; – Реабилитацията на героите, свързани с фалита на КТБ, продължава. Кой оглавил държавна банка, кой доопраскал съдебната реформа, кой хвърлил око на оръжеен бизнес, кой, кой, кой Всички тези герои не само се стабилизират, но твърдят и че са на правилната страна на историята. Не откъм шайката, а откъм стабилността. В такава разбалансирана среда очевидно балансьорът ще е в трудна ситуация; – Скандалите около оръжейните предприятия са отделен сигнал. Йордан Цонев е прав да зададе въпроса: как е възможно предприятия, които са купувани и финансирани с кредити от КТБ, да не са в масата на несъстоятелността? Как е станало така, че ценни активи са придобити с пари от банката, а при нея са останали само кухи фирми? В този смисъл опитът за национализация на подобни предприятия може да бъде тълкуван и като опит за връщане на собственост на държавата, която \"реално\" ѝ принадлежи (заради публичните средства, налети да се покрият загубите от банката). Затова, би казал някой, тези предприятия се гонят по устав, най-малкото, за да им се отнеме бизнеса. Подобни действия не могат да се предприемат от една правова държава обаче. Те подхождат повече на шайка, която се разправя с всички възможни средства с друга шайка; – Реформата в съдебната система завърши с триумф на гледната точка на Сотир Цацаров. В този смисъл Борисов няма какво да балансира, или поне така изглеждаха нещата. Парламентарната квота във ВСС се попълни с кандидати, чиято единствена обща характеристика бе, че не подкрепиха Лозан Панов. Но първото гласуване във ВСС показа, че все пак в новия състав има достатъчно хора, които държат на принципи и репутация. А и в крайна сметка не може една институция – пък било тя и прокуратурата – да е безконтролна. Това противоречи на всички принципи на конституционализма. В този смисъл \"балансът\", постигнат от Борисов, е килнат силно на една страна и трудно може да бъде удържан (поне в рамките на приличието); – Дебатите за реформата на антикорупционните агенции също изкараха премиерът встрани от точката на равновесие. ГЕРБ искат те да назначат шефа на новия орган, а БСП искат той да е назначен от президента. Равновесната точка в този дебат е ясна от конституционната теория – президентът трябва да номинира, а парламентът да назначава (с изслушване и гласуване) ръководителя на агенцията. Такава е процедурата за съставяне на независими агенции в САЩ и тя – макар и несъвършена – е доста добра. Докато измисля топлата вода, за да оправдае друго решение, Борисов трудно ще влезе в ролята на реален \"балансьор\" в политиката. А като се килнеш на една страна, ставаш уязвим за скандали; – Драмата в Хасково бе превърната от ГЕРБ от инцидент в принципен въпрос за цялото управление. Ако има назначения по роднинска линия без съответни конкурси, нарушението е ясно и политическа отговорност трябва да се поеме. В този смисъл Борисов и Делян Добрев бяха прави да се решат на болезнената оставка на способен млад политик. Защитата на Добрев от цялата парламентарна група на ГЕРБ с аргументи от рода на \"така правят всички\" и \"какво като са му роднини\", не е балансирана позиция и създава системни и дългосрочни проблеми за Борисов; – Скандалът с \"Грипен\"-ите е демонстрация за загуба на баланс в международен план. Борисов направи силни стъпки по отношение на ЕС, Германия и Франция, което го сложи в доста престижната компания на Меркел и Макрон. Същевременно обаче той иска да е добре и с Орбан, и с Ердоган, и с Путин. Това уравнение няма верен отговор. Затова Борисов се бави с решението му. Например бави се по въпроса със самолетите. Щяхме да купуваме \"Грипен\", после F-16, а Каракачанов непрекъснато загатва, че ще поправяме МиГ-овете. Истината е, че топката се тупа в страх да не накривим някому шапката. А в крайна сметка политическите аргументи на България като член на НАТО са доста ясни: едва ли е необходимо да се омаскарява Радев, за да се вземе решение за F-16. Необходими са само решителност и политическа отговорност. В крайна сметка колебанието и пращането на разнопосочни сигнали обърква и партньорите по отношение на това къде се позиционира България. Не стига, че Радев под път и над път, с повод и без повод говори за сваляне на руските санкции, все едно че е упълномощен говорител на Руската федерация. Сега и Борисов подхвана темата (окуражен донякъде от позицията на Германия). Но като добавим и нерешителността по отношение на самолетите, България започва да изглежда много странно в очите на ЕС и НАТО. *** Разклащането на стабилността в този смисъл не е плод на езиковите ерупции на определени депутати, а е резултат от загубена равновесна точка. И още нещо: досега Борисов винаги е държал да бъде възприеман като сред \"добрите\" в политиката. Слабата опозиция в парламента и доминацията в медиите му създадоха илюзия, че едва ли не всичко може да бъде отмито от него или приписано на друг. Проблемът е обаче, че когато държиш цялата власт, ставаш отговорен за всичко. Например в една парламентарна република премиерът не може да каже \"оставете ги в парламента да си правят каквото искат\", все едно че няма нищо общо с мнозинството. Напротив премиер и мнозинство са едно и зависят един от друг. Ако мнозинството е проговорило на кръчмарски език, баш кръчмарят е премиерът.", "date": "2017.10.07", "title": "Шайка и стабилност"}
{"url": "http://www.dnevnik.bg/sviat/2017/10/07/3055631_avtomobil_vruhletia_hora_na_trotoar_v_london_ima/", "text": "Няколко души са ранени, след като автомобил е връхлетял тротоар в Лондон, предадоха световните агенции. АФП съобщи, че пострадалите са 11. Инцидентът е станал около 2.20 ч. на булевард пред Природо-научния музей - традиционно оживено място в британската столица, отбелязва \"Евронюз\". Полицията съобщи, че на мястото е бил задържан един човек. Първоначално органите на реда посочиха в изявление, че инцидентът в Лондон не се разглежда като свързан с тероризма, предаде БТА. По-късно обаче полицията заяви, че се въздържа да прави заключения за инцидента. Свидетели разказват, че са чули трясък, а след това са видели хора, които панически се втурват в музея.", "date": "2017.10.07", "title": "Автомобил връхлетя хора на тротоар в Лондон, има пострадали"}
{"url": "http://www.dnevnik.bg/sport/2017/10/07/3055622_simona_halep_pobedi_ostapenko_i_se_kachi_na_vurha_v/", "text": "Румънката  Симона Халеп  е новата водачка в женската тенис ранглиста. Тя победи Йелена Остапенко с 6:2, 6:4 за час и 15 минути в полуфиналите в Пекин и от понеделник ще бъде №1. Халеп е 25-ата различна тенисистка в историята, която се изкачва до върха на ранглистата и първата румънка. Тя ще измести от първата позиция Гарбине Мугуруса, кяото прекара там четири седмици. През последните месеци Халеп беше много близо до първата позиция, но се размина с изкачването на върха. От началото на 2017 г. начело в ранглистата бяха последователно  Серена Уилямс , Анжелика Кербер, Каролина Плишкова и Мугуруса. \"По принцип съм много нервна, но в този мач бях много спокойна и знаех какво точно трябва да правя, контролирах се. Изкачването на върха в ранглистата е сбъдната мечта, със сигурност не мога осъзная на 100% какво съм постигнала. Това е най-добрият момент в моя живот и искам да го задържа възможно най-дълго\", каза Халеп. На финала в неделя румънката ще спори с представителката на Франция Каролин Гарсия. Тенисистката, която е №15 в ранглистата стигна до битката за титлата, след като се справи с Елена Свитолина, Ализе Корне и Елис Мертенс от Белгия.", "date": "2017.10.07", "title": "Симона Халеп победи Остапенко и се качи на върха в женския тенис"}
{"url": "http://www.dnevnik.bg/regioni/2017/10/07/3055636_snegut_povali_durveta_i_zatvori_prohoda_petrohan/", "text": "Проходът \"Петрохан\" е затворен за неопределено време заради паднали от натрупалия мокър сняг дървета, съобщи Агенция \"Пътна инфраструктура\".  По-рано движението там бе ограничено  за превозните средства над 12 тона, а впоследствие и за всички автомобили заради аварирал в снега камион. Сега от пътната агенция посочват, че движението е ограничено в участъка от село Гинци до село Бързия. Обходният маршрут е през Искърското дефиле. \"Целта на предприетото ограничение е опазване живота и здравето на пътуващите и безопасност на движението.Необходимо е шофьорите да карат внимателно и със съобразена скорост\", посочват от АПИ. От няколко дни пътната агенция  призовава шофьорите да не тръгват към планинските проходи без зимни гуми , тъй като днес се очакваше снеговалеж. Друг проход - Троянският, също затвори временно за камиони над 12 тона, информира АПИ.", "date": "2017.10.07", "title": "Снегът повали дървета и затвори прохода \"Петрохан\""}
{"url": "http://www.dnevnik.bg/kultura/2017/10/07/3055634_bulgarskata_opera_shte_ima_predstavleniia_v_bolshoi/", "text": "Българска музика ще звучи на една от най-големите световни сцени - Болшой театър, следващата година. Софийската опера ще гостува в Москва от 12 до 24 май 2018 г., като ще представи пред руската публика операта \"Янините девет братя\" на Любомир Пипков и балета \"Нестинарка\" на Марин Големинов. Това е договорено на среща между директора на операта Пламен Карталов и генералния директор на Болшой театър Владимир Урин, съобщи пресцентърът на Министерството на културата. Двамата подписаха договор за взаимно сътрудничество. Освен двете български произведения, софийската трупа ще представи и четирите спектакъла от Вагнеровия \"Пръстен на нибелунгите\" – \"Рейнско злато\", \"Валкюра\", \"Зигфрид\" и \"Залезът на боговете\". Те ще бъдат поставени на Историческата сцена на Болшой театър. На срещата си вчера двамата директори са обсъдили също и възможността за организиране на концерт на младите формации на Софийската опера и балет и Болшой театър в Бетовеновата зала на театъра.", "date": "2017.10.07", "title": "Българската опера ще има представления в Болшой театър догодина"}
{"url": "http://www.dnevnik.bg/sport/2017/10/07/3055625_neimar_iska_uefa_da_izvadi_barselona_ot_shampionskata/", "text": "Бившият футболист на \"Барселона\" Неймар се е обърнал към Европейската футболна централа (УЕФА) с искане каталунците да бъдат извадени от  Шампионската лига , съобщава \"Ас\". Неговите адвокати са го посъветвали за подобни действия, след като от \"Барселона\" още не са му превели 26 млн. евро, за които той претендира. Бонусът от \"Барселона\" стана обект на спор между двете страни. Нападателят, който се откупи за 222 млн. евро, за да премине в ПСЖ, твърди, че парите му се дължат, заради удължаването на договора си с \"Барселона\" през миналата година. Контрактът беше до лятото на 2021 г., но Неймар не го изпълни. Отношенията между каталунците и бразилския нападател се превърнаха в истинска сага. Първоначално от \"Барселона\" обявиха, че  ще го съдят за 8.5 млн. евро  за нарушения по договора му. \"Барселона\" предприе тези действия в защита на интересите си, след като договорът на Неймар беше прекратен само няколко месеца след сключването му\", гласеше съобщение на клуба в края август. Каталунците обявиха, че се чувстват засегнати от това, че бразилецът избра да се откупи сам и да премине в Париж, а не да изпълни договора си. Ден по-късно  Неймар отговори , че е много изненадан от бившия си клуб. В становището се казва, че на свой ред футболистът изисква изплащането на премия от 26 млн. евро от каталунците. Фирмата, в която 50% от акциите държи бащата на играча, твърди, че Неймар е изпълнил напълно договора си с \"Барселона\" до прекратяването му. Адвокатите на нападателя на ПСЖ подготвят защитата по делото. Успоредно с това \"са направени постъпки пред компетентните органи\" за това Неймар да получи втората част от бонуса, предвиден при подновяването на договора си. На 31 август играчът е трябвало да вземе 26 млн. евро.", "date": "2017.10.07", "title": "Неймар иска УЕФА да извади \"Барселона\" от Шампионската лига"}
{"url": "http://www.dnevnik.bg/bulgaria/2017/10/07/3055647_sindikatite_iskat_530_lv_minimalna_zaplata_dogodina_i/", "text": "Минимална работна заплата от най-малко 530 лева и 13% увеличение на разходите за заплати в бюджета за догодина поискаха синдикатите, съобщи Би Ти Ви. В проектобюджета за 2018 г. е заложено увеличение на минималната заплата с 10% до 510 лева. Синдикатите изчисляват, че за да се повишат заплатите в държавния сектор средно с 13%, е необходимо в Бюджет 2018 да се заложат с 920 млн. лева повече. От КНСБ и КТ \"Подкрепа\" планират стачни действия, ако искането им не бъде изпълнено. Проучване сред членовете им е показало, че всеки втори синдикалист е готов да стачкува, а в някое градове участието в стачка би било 100%.", "date": "2017.10.07", "title": "Синдикатите искат 530 лв. минимална заплата догодина и са готови на протести"}
{"url": "http://www.dnevnik.bg/morski/2017/10/07/3055649_beton_e_izliat_na_metri_ot_plaja_v_kraimorie/", "text": "Бетон е излят на метри от плажа в бургаския кв. \"Крайморие\", съобщи Би Ти Ви. Проверка на медията на място е показала, че се изливат основи за ограда на частен имот. Концесионерът на морския плаж е на мнение, че строителството нарушава концесионната територия и навлиза в зоната от 100 метра от морето, забранена за строителство. Сигнали са подадени до всички институции. Очаква се в понеделник да бъде извършена проверка.", "date": "2017.10.07", "title": "Бетон е излят на метри от плажа в \"Крайморие\""}
{"url": "http://www.dnevnik.bg/sviat/2017/10/07/3055641_protesti_i_aresti_na_rojdeniia_den_na_putin/", "text": "Рожденият ден на руския президент Владимир Путин бе съпътстван с протести с призиви за оставката му. Бяха арестувани повече от сто опозиционни активисти заради участие във вълна от протести срещу Кремъл в цяла Русия в подкрепа на лидера на опозицията Алексей Навални, информира \"Ройтерс\". Над две хиляди души се събраха на централния площад \"Пушкин\" в столицата Москва и написаха \"Русия ще бъде свободна\" и \"Русия без Путин\". Някои от присъстващите държаха в ръце надуваеми жълти патета като символ на кампанията срещу корупцията, допълва ДПА. Въпреки че протестите бяха забранени, нямаше сериозни сблъсъци между демонстранти и полицаи. Един от демонстрантите в Москва държеше ръчно направен плакат на Путин, седнал на планина от банкноти, и носещ царска корона с надпис: \"Честит рожден ден, малък крадецо!\" Призивът за протест дойде от опозиционния лидер Алексей Навални, но той не присъства на демонстрациите, тъй като излежава 20 дневна присъда именно заради организирането на шествия, които не са разрешени от властта. Според екипа на Навални протести са организирани в 80 града, а местни медии съобщават за по-малки демонстрации по-отдалечени места като Владивосток и Новосибирск. В Санкт Петербург - родния град на Путин, близо 1 500 активисти се събраха, махайки с червени и бели знамена в подкрепата на Навални, на голям обществен площад, преди да се отправят към главната улица на града с викове: \"Путин е крадец\" и \"Свобода\". Размерът на протестите днес бе по-скромен от масовите демонстрации, подкрепени от Навални през март и юни, уточнява агенцията. Много от протестиращите в Москва бяха тийнейджъри и младежи. Самият Путин прекара 65-ия си рожден ден на работа, като проведе съвещание с членовете на Съвета за сигурност на Русия. В допитване, проведено сред 3 хиляди руснаци 82 процента одобряват управлението му, 11 на сто го определят като \"лошо\", а 7 процента се въздържат от коментар. Опозиционният лидер Алексей Навални също има намерение да се яви на президентските изборите през март догодина. Днес в украинската столица Киев също се проведе своеобразен протест срещу руския президент. Активистка на женското правозащитно движение \"Фемен\", облечена като пародийно копие на Мерилин Монро и държаща полупразна бутилка водка, разпъна плакат с надпис \"Честит рожден ден мистър Путин\".", "date": "2017.10.07", "title": "Протести и арести на рождения ден на Путин"}
{"url": "http://www.dnevnik.bg/evropa/2017/10/07/3055626_evrozonata_e_gotova_da_priema_novi_chlenove_spored/", "text": "Еврозоната е готова да посреща нови държави членки. Това заяви пред БНР главният икономист на Европейската банка за възстановяване и развитие (ЕБВР) Сергей Гуриев. Той посочи, че членството в европейския валутен съюз е решение на самите държави. \"България е успяла да постигне макроикономическа стабилност без да е член на еврозоната. Общият надзор над определени системи работи по-добре, особено когато има толкова сериозна трудова миграция. Държавата е в позиция да се присъедини към валутния съюз, но има и рискове и те се крият в макроикономическите шокове\", посочи Гуриев. Тогава асиметричното развитие на икономиката може да се окаже проблем. Гуриев допълва, че България практически е приела еврото заради обвързания обменен курс на лева. Според него след като има обществен и политически консенсус за влизането в еврозоната, усилията на страната в тази посока трябва да продължат. Други страни обаче се колебаят, защото има и болезнен опит с присъединяването към валутния блок. Пример за това според Гуриев е Гърция, макар и страната да върви в правилната посока и да преодолява плавно проблемите. \"Мерките за лишения и ограничаването на бюджетните разходи дадоха своя резултат и сега нещата се стабилизираха. Също така бяха направени редица реформи, но те имаха своята социална и политическа цена\", казва икономистът. Според него при България нещата са различни, защото макроикономическата стабилност в страната вече е налице. \"Опасенията, че България може да повтори гръцкия опит, са много малки. Въпреки това трябва да погледнем основния въпрос - трудовата миграция във валутния съюз. Тя може да се окаже проблем за България\", продължава експертът. По думите му гърците не са толкова мобилни, колкото гражданите на част от другите държави от региона. Според него обаче трудовата миграция е проблем, пред който се изправя цяла Европа, макар и по различен начин. За страните като България основният проблем е \"изтичането\" на висококвалифицирана работна ръка.  Гуриев предупреждава също така, че икономиките от Централна и Източна Европа започват да се забавят - не само в сравнение със страните с аналогично развитие, но и спрямо държавите с по-високи доходи. Шансът държавите от Централна и Източна Европа да се сближат със Запада са реформите, коментира Мари Кивиенеми от Организацията за икономическо развитие и сътрудничество. Увеличаването на продуктивността също е много важно за региона, допълва тя.", "date": "2017.10.07", "title": "Еврозоната е готова да приема нови членове според банката за развитие"}
{"url": "http://www.dnevnik.bg/bulgaria/2017/10/07/3055124_s_nov_zakon_bulgariia_shte_moje_da_subira/", "text": "След като България е получила писмо, че нарушава задължението си да въведе в законодателството си европейската заповед за разследване, сега правосъдното министерство се е разбързало и е качило на сайта за обществени консултации проект за нов закон със срок от 14 дни за обсъждане. Въпреки че страната е един от съвносителите на предложението за приемане на директивата, тя не е изпълнила в срок задължението си. Европейската заповед за разследване е инструмент, който влезе в сила  в края на май.  Тя цели да бъде (ЕС). По силата на европейската заповед за разследване властите в една държава могат да поискат от своите колеги от тяхно име да извършват претърсвания и разпити. Очаква се това да подобри работата по разследвания на общата престъпност и в частност по случаите на  тероризъм , корупция и организирана престъпност. По силата на новото законодателство страна от ЕС може да предаде на друга държава от Общността - временно задържани граждани за събирането на доказателства; - може да поиска проверки на банковите сметки и финансовите дейности на заподозрените или обвиняемите; - може да извършва разследвания под прикритие и прихващане на далекосъобщения. Европейската заповед за разследване ще намира приложение при - може да поиска прилагането на мерки за запазване на доказателства.  \"Необходимо е да се отбележи и ролята на европейската заповед за разследване, върху чиято основа се планира въвеждането на електронни европейски заповеди за разследване, както и свързаността на директивата с бъдещото предложение за между компетентните органи на държави членки на ЕС\", се посочва в мотивите на проекта и се допълва, че единствената възможност България да стане част от тези възможности минава през своевременното въвеждане в българското законодателство на европейския акт. С европейската заповед за разследване се установява цялостна система за събиране на доказателства при дела с трансграничен елемент въз основа на взаимно признаване в държавите от ЕС. Ще се улесни разследването на престъпления като корупция, трафик на наркотици и организирана престъпност, които се характеризират с фактическа и прана сложност изискващи сериозен ресурс и време за разследване. - например със защитената телекомуникационна система на Европейската съдебна мрежа, Евроюст или други канали, използвани от съдебните или правоприлагащите органи. Прилагането на заповедта ще бъде по   - до 30 дни, държавите да решат дали приемат искането. Ако го приемат, в 90-дневен срок исканите действия следва да бъдат извършени. Всяко забавяне ще бъде докладвано на държавата от ЕС, издала заповедта. Ще се опрости и ускори процедурата, свързана с трансграничните наказателни разследвания в ЕС, като това ще става бързо и без никакви допълнителни формалности. Освен това европейската заповед за разследване ще , с който органите ще изискват помощ при нужда от доказателства. С европейската заповед за разследване се ограничават основанията за отказ, като получаващият орган може да откаже да я изпълни само при определени обстоятелства - например ако искането е в противоречие с основните принципи на правото на получаващата държава или вреди на интересите в  областта на националната ѝ сигурност . Европейската заповед за разследване трябва да бъде издадена или потвърдена от съдебен орган, а издаването ѝ може да бъде поискано от заподозрения или обвиняемия или от адвокат в съответствие с националния наказателен процес. По този начин се гарантира, че гражданите разполагат с правни средства за защита, равни на тези, които са на разположение при сходно национално производство. С приемането на законопроекта ще се постигне , което цели да се предотврати унищожаването, промяната, преместването, предаването на доказателства или разпореждането с тях и ще се определят правила за провеждане на процесуални-следствени действие за събиране на доказателства на всички етапи от наказателното производство. Предвижда се, осъществяването на дейностите по новия закон да бъдат в рамките на бюджетите на изпълняващите институции. Сегашната законова уредба в страната не покрива всички изисквания на европейската директива за осигуряване на взаимопомощ по наказателни дела между държавите членки. При невъвеждане от страна на България на изискванията на директивата, може да се стигне до ситуация, в която изпращаните от наша страна молби за правна помощ до държавите членки на ЕС ще бъдат връщани или оставяни без изпълнение, което ще лиши българските съдебни органи от възможността да разследват ефективно престъпления с трансграничен елемент. Също така и обратното, при липса на въвеждане няма да има механизъм на национално ниво, който да позволи постъпващите заповеди за разследването държавите членки на съюза да бъдат изпълнявани от българските компетентни органи, аргументират се вносителите на проекта. Ако сега страната не промени законодателството си по приемане на европейската заповед за разследване би означавало неизпълнение на ангажиментите ѝ и за неизпълнение на действащи европейски правни норми.", "date": "2017.10.07", "title": "С нов закон България ще може да събира доказателства в \"облака\""}
{"url": "http://www.dnevnik.bg/analizi/2017/10/07/3055099_vajen_za_evropa_gazoprovod_e_blokiran_zaradi/", "text": "Неразумно би било икономическият сепаратизъм в Испания да се разглежда извън енергийния контекст. За законността на референдума и действията на испанската полиция се изписа много и няма да бъдат коментирани в този текст. Отношенията между Русия и Украйна, довели до газовите кризи през 2006 и 2008-2009 година може да се окажат контекстуално свързани с Испания. Въпросът с енергийната зависимост на Европа е актуален и днес. Испания има амбицията да стане фактор, който може да противодейства на газовата зависимост на Европа от Русия. В средата на миналата година испанският оператор за втечнен газ \"Енагаз\" и пристанище Барселона подписват споразумение, според което част от порта ще бъде трансформиран в хъб за разтоварване и разпространение на втечнен природен газ в Средиземноморието. Вносният капацитет на испанските газопроводи от Африка и терминали за втечнен газ се оценяват на около 80 млрд. куб. м. годишно, което е три пъти сегашното потребление на Испания. В същото време миналото лято Филип дьо Ладусет - президентът на френския енергиен регулатор CRE, заяви, че Испания не е изнесла през последните 5 години и един кубически метър газ към Франция и се усъмни в нуждата от икономическата целесъобразност на нови интерконектори и проекти. Португалия, обаче, мисли по различен начин. До този момент Испания се снабдява с газ по два газопровода. Единият е \"Медгаз\", който има капацитет от 8 млрд. куб. метра. Вторият е \"Магреб\", който има мощност 12 млрд. куб. метра. През 2011 г. Испания стартира още един енергиен проект, свързан с алжирските газови залежи: Газопроводът \"Мидкат\" Общата дължина на тръбата Midi-Catalonia (Midcat), която минава през каталунските Пиринеи, за да се свърже с френската газопреносна мрежа е 191 км. До този момент са изградени около 90 км. Стойността му е 3 млрд евро. Парите, необходими за реализацията на проекта идват от Механизма за свързване на Европа и програмата на ЕС за финансиране на енергийната инфраструктура. Целта е до 2020 г. да бъде свързан с европейските мрежи. Компаниите, включени в изграждането на газопровода са испанската \"Енгаз\" и френските TIGF (Total Infrastructure Gaz France) и GRTGaz. \"Мидкат\" ще бъде с мощност от 7 млрд. куб. метра газ. Реализирайки проекта, Испания реално може да се превърне енергиен фактор в тази част на Европа и като цяло ефективно да противодейства на руската енергийна зависимост в Евросъюза и на Стария континент, осигурявайки по този начин количество, равностойно на около 10% от вноса на руски газ в момента. Според комисаря за климата и енергетиката Мигел Ариас Канете  проектът има за цел да намали зависимостта на Европа от руски газ до 40% През 2015 г. Европейската комисия определи множество инфраструктурни енергийни проекти като \"ключови\". Целта е интеграция на европейските енергийни пазари и диверсификация на енергийните източници. В тази група са включени 195 енергийни проекти. 108 са свързани с електроенергия, 77 са газови, 7 са петролни и 3 smart grids (мрежи за ефективно електроснабдяване). Газопроводът \"Мидкат\" е сред тях и е определен от Еврокомисията като  . Има нещо много любопитно, което кореспондира пряко с проведения наскоро икономически сепаратиски референдум в Каталуня. Въпросът, на който отговаряха каталунците бе \" \" Както неведнъж заяви Еврокомисията, референдумът е незаконен и в нарушение на испанската Конституция. Освен това, положителният отговор на това допитване би означавал излизане на Каталуня от Евросъюза. Към настоящия момент изграждането на газопровода \"Мидкат\", предвиден да мине по каталунското крайбрежие, е спряно заради протести, организирани от инициатива, която в своя Манифест се обявява за  Изграждането на \"Мидкат\" е планирано да бъде възобновено през 2019 г. Междувременно обаче се случва референдумът, а ескалацията на икономическия сепаратизъм в Испания се засилва до степен, която наблюдавахме в деня на допитването. Очевидно е, че отделянето на Каталуня в независима и самостоятелна държава, извън състава на ЕС  . Това неминуемо ще рефлектира негативно и върху стратегическите европейски проекти за диверсификация на енергийните източници и намаляване на енергийната зависимост от Русия. В смисъла на казаното до тук, икономическият сепаратизъм в Каталуня и дестабилизацията на Испания работят директно срещу енергийната независимост на Европейския съюз и - волно или неволно - в полза на икономическите и енергийни интереси на Русия.", "date": "2017.10.07", "title": "Важен за Европа газопровод е блокиран заради сепаратизма в Каталуня"}
{"url": "http://www.dnevnik.bg/sport/2017/10/07/3055381_grigor_dimitrov_izliza_za_vtora_pobeda_po_pekinski/", "text": "Денят е 7 октомври 2016 г., мястото е Пекин. След дълго чакане и много усилия  Григор Димитров постига първата си победа срещу Рафаел Надал . Точно година по-късно българският тенисист се надява на нов успех срещу испанеца в китайската столица. Този път залогът е по-голям, защото двамата се изправят един срещу друг едно стъпало по-напред в надпреварата - в полуфиналите. Мачът започва в 11.30 ч. на централния корт и ще бъде излъчен от \"Мтел спорт 1\". Случващото се на корта можете да следите на живо в \"Дневник\". Димитров стигна до срещата след  победата си срещу друг испанец - Роберто Баутиста Агут . Водачът в световната ранглиста  преодоля в два сета Джон Иснър . Това ще е десетият двубой между българина и Надал. До момента испанецът има осем победи, като спечели и последната им среща. Носителят на 16 титли от Големия шлем  се наложи драматично в пет сета в незабравимия полуфинал в Australian Open през януари . \"Мисля, че Григор винаги играе с положителна нагласа. Щастлив съм, че има добра година. Утре (събота) предстои труден мач, сигурен съм. Той играе добре, постигна добра победа. Ще видим. Ще опитам да играя по най-добрия начин, надявам се да съм готов\",  заяви Надал . В другия полуфинал ще спорят Александър Зверев и Ник Кириос, като мачът е от 16.00 часа.", "date": "2017.10.07", "title": "Григор Димитров излиза за втора победа \"по пекински\" срещу Надал"}
{"url": "http://www.dnevnik.bg/analizi/2017/10/07/3050177_izkustvoto_spira_sveta/", "text": "Вървя по Главната във Варна и си чудя какъв текст да напиша. Не, няма смисъл да коментирам Меркел. Всички го правят. Да хвана скандала в Хасково? По-скоро не. За този скандал са писали журналисти, които са с класи над мен. Или ученичката, която твърди, че е заснела блудстващия директор на училището си? Понякога ми омръзва от скандали. Не, че темата не е важна. Напротив. По нея има много какво да се каже. И все пак. Твърдо не! Тогава? Пропускам смъртта на Хю Хефнър, не пиша за подобни събития. От друга страна караницата между Тръмп и Зукърбърг е една от другите злободневни случки... Или да коментирам намаляването на руските туристи в България през август? Или да напиша положителен текст за новите пешеходни зони в София? Не, не мога да реша.  Спирам и сядам на един бордюр. Най-сложното в работата на автора на свободна практика е, че никой не ти казва за какво да пишеш. Противно на всички, които се заблуждават, че някой ми се обажда по телефона и поръчва да напиша нещо положително за бежанците, например. В моя живот няма подобни случаи. Никой не те насочва. Всичко трябва да правиш сам, а свободата е огромна отговорност. И все пак съм решил, че точно днес ще пиша текст. Въпрос на време е да избера една от темите или да измисля друга. Или първо да посветя още половин час на преглеждането на новинарските сайтове? Да. Това звучи като добра идея.  Преглеждам чуждестранните медии. Попадам на интервю със Салман Рушди в   за новия му роман, който е посветен на явлението Тръмп. В интервюто се казват една купчина интересни неща. От друга страна за какво да пиша текст по интервю? Не. Ровя се из българските културни сайтове и откривам, че Виктор Пелевин е написал роман за Русия след Путин. Хрумва ми, че мога да коментирам политизирането на някои автори. Тенденция ли е това или просто случайност? Очевидно и Тръмп, и Пелевин в момента са се политизирали, за да пишат романи с подобна тематика.  Тъкмо планирам текста, когато срещу мен един азиатец се спира, отваря кръглото куфарче, което носи в дясната си ръка и изважда хенг дръм. Хенг дръмът е музикален инструмент, който е нещо като звучна перкусия с няколко тона, чиито звук наподобява донякъде на камбана, но без дрънченето. Звукът е по-мек, гальовен и кух (в добрия смисъл на думата). Азиатецът започва да свири и мелодичната музика отеква в мен. Всички мисли, които се гонят из главата ми стихват и се превръщам в око, което гледа и ухо, което чува. Другите сетива остават на заден план.   Продавачките от околните магазини, които по стара българска традиция са намръщени през 90% от времето, изведнъж се усмихват. Момче се спира и слуша унесено. Минават майки с колички. Едно съвсем малко дете се приближава до уличния музикант, а после родителите му го отвеждат нанякъде. Момиче с куче сяда на земята и наблюдава съсредоточено музиканта. Сякаш музиката заразява цялото пространство наоколо, забавя света, кара хората да излязат поне за миг от ежедневието си. Спират се всякакви хора - млади и възрастни, мъже и жени, по-нямащи и по-имащи хора. За музиката социалното положение няма значение. Всички слушащи са равни.  Изваждам фотоапарата си от брезентовата чанта за едно рамо, която си купих от магазин с войнишки артикули около Женския пазар. Понечвам да направя няколко снимки, но се спирам. Искам да предам картината, която се разкрива пред очите ми. Да, знам, че може, но просто искам нещо друго. И се съмнявам, че съм толкова добър фотограф. За късмет фотоапарата ми може да снима и видео. Правя едно неумело клипче, в което се опитвам да предам танца на минувачите. После прибирам фотоапарата и си купувам ядки. В следващия момент друг случаен минувач спира, за да послуша, а скоро и той влиза в магазина, за да си купи нещо.  Значи уличните музиканти в някои ситуации подпомагат търговията? Защото ни карат да спрем, да променим ритъма си поне за миг. Естествено, това зависи от конкретните музиканти. Но азиатецът определено е подходящ. Първо, защото свири на екстравагантен инструмент, а непознатото, невижданото и нечуваното винаги привлича хората. И второ, защото свири наистина мелодично. Не знам дали това е импровизация или по принцип свири тези неща, но това няма значение. Важното е, че е красиво. Една ефимерна красота, която ще изчезне в момента, в който той престане да свири. Тогава хората ще престанат да се спират и нищо няма да ги откъсва от ритъма на работата, града, сърцата им.  Седя около половин час, а мислите за ненаписания ми текст тотално са изчезнали от главата ми. Става време да продължавам по пътя си. Приближавам се до все още свирещия азиатец, пускам му пари, той ми се усмихва. Не, днес няма да пиша политически или социални текстове. Каквото и да става, дори някакво апокалиптично бедствие, винаги ще има подобни дребни събития, които някак ще успяват да ни отърсят от деня поне за няколко минути. Да ни изкарат от кожите ни и да ни накарат да погледнем на онова, което ни обгражда, по друг начин.  . Видеото е във фотоапарата ми. Поне този момент съм успял да запазя. По принцип всеки ден се губят толкова моменти. Неща, които са ти направили впечатление и които вероятно ще забравиш. Не и този път.  Тогава си мисля как именно в това е силата на изкуството. Изкуството може да спре света. Може да ни покаже, че и в най-баналното има поезия. Че и в дребните неща се е стаило толкова много. Това е една живителна сила. Доброто изкуство заразява, то отеква някъде вътре в нас, независимо дали го усещаме сега или ще си спомним някога. А дори и да го забравим, тялото помни.  Да, днес няма да пиша нищо. Ще се разхождам, преди да дойде време да свърша работата, за която съм тук. И ще издирвам подобни картини. Изкуството на живота е да търсиш това, което те прави щастлив. И да не се страхуваш, че можеш да изгубиш някой и друг час. Това не е загубено време. Тъкмо обратното. Ще ми се само повече хора да оценяват подобни моменти, вместо да капитулират пред бита и задачите. Всички сме затрупани с бит и задачи, но също така много неща са и въпрос на гледна точка. На чувствителност. И на алтернативата да се оставиш поне за момент на течението, преди да продължиш да се бориш с него. Защото починеш ли си по този начин, след това се хвърляш в битката с нови сили. А в нашата държава и в нашето общество всеки ден е ден на битки.  ", "date": "2017.10.07", "title": "Изкуството спира света"}
{"url": "http://www.dnevnik.bg/bulgaria/2017/10/07/3055117_pochivnite_dni_zapochvat_sus_zastudiavane_i/", "text": "През почивните дни започва захлаждане на времето, като днес в цялата страна са в сила предупреждения за валежи. Оранжев код за валежи е обявен в областите Монтана, Враца, Плевен, Ловеч, Габрово, Велико Търново, Русе, Търговище, Разград, Силистра, Шумен, Добрич, Варна, Бургас, Ямбол,. Хасково и Кърджали. Там се очакват , показва справка на сайта на метеорологичния институт. Оранжевият код е втората степен на предупреждение и означава, че времето е опасно. \"Възможни са наводнения на имоти и в транспортната мрежа. Възможни са прекъсвания в електроснабдяването, комуникациите и водопреносната мрежа. Възможно е да се наложи частична евакуация. Опасности при шофирането заради намалена видимост и аквапланинг\", гласи предупреждението на метеоролозите. В останалата част от страната е в сила по-ниската степен на предупреждение – жълт код, и се очакват валежи между 25 и 35 л/кв.м. Над цялата страна в събота ще бъде облачно и с валежи, като в Югоизточна България ще има и гръмотевици. Температурите ще се понижават и към обяд максималните ще са от 8-10 градуса в Западна България до 16-18 градуса в югоизточните райони. С понижението на температурите привечер в районите с надморска височина . Затова Пътната агенция призовава водачите да не шофират без зимни гуми. В планините ще духа силен до бурен вятър от изток-североизток и с него ще нахлува студен въздух. През по-голямата част от деня по високите и открити части вятърът ще е от юг-югоизток, но привечер и там ще се ориентира от североизток. Максималната температура на височина 1200 метра ще е около 7 градуса, на 2000 метра - около един градус.", "date": "2017.10.07", "title": "Почивните дни започват със застудяване и предупреждения за дъждове"}
{"url": "http://www.dnevnik.bg/sport/2017/10/07/3055404_bulgariia_shte_opita_da_produlji_perfektniia_si/", "text": "Със стопроцентов актив от четири победи в досегашните си четири мача в София България приема Франция в последното си домакинство от световните квалификации. Футболните национали, които заемат четвъртото място в група А и имат теоретичен шанс за участие на плейоф само при две победи, се изправят срещу един от най-силните тимове в Европа. Французите от своя страна са притиснати до стената, без право на грешка. В последния си мач \"петлите\" завършиха  наравно 0:0 с Люксембург  като домакин и сега се нуждаят от победа, за да затвърдят лидерската си позиция и да направят крачка към класиране на световното. В последните месеци въпросът, който се задава във Франция е не дали тимът ще се представи добре на световното първенство, а дали ще го спечели убедително. Очакванията се повишиха неимоверно заради талантливия състав, а треньорът Дешан е сочен, като единствения човек във Франция, който може да попречи на отбора да бъде шампион. Двубоят между България и Франция е тази вечер от 21.45 ч. и ще се предава по БНТ1. Традициите Малко са националните отбори в Европа, които имат повече успехи от Франция. Със световна и европейска титла, и по един загубен финал в двата турнира за последните 20 години, \"петлите\" знаят как да се представят добре на големи форуми. Но и те имат традиционно трудни съперници, сред които несъмнено е България. Франция има един успех на българска земя и той идва през далечната 1932 г. при резултат 5:3. В останалите седем срещи България има шест победи, а един двубой е завършил наравно. Това обаче не притеснява френския треньор Дидие Дешан, който дори изрази раздразнението си от постоянните препратки във френската преса към историята, а също така и към двубоя от \"Парк де пренс\" през 1993 г. \"Стига вече с 1993 г., някои дори не са били родени тогава, а ние само се връщаме назад\", каза френският треньор. Колегата му  Петър Хубчев  също не смята, че историята, традициите и рекордите играят някаква роля на терена: \"Те са интересни за пресата, но аз и моите футболисти не се вълнуваме\". Извън историческите препратки България може да се оповава на добрата си домакинска форма. Тимът на Петър Хубчев спечели и четирите си мача в София в квалификациите, като особено впечатляващи бяха успехите над Холандия (2:0) през март и Швеция (3:2) в края на август. Последната загуба на българския национален отбор на \"Васил Левски\" е през септември 2015 г., когато Норвегия спечели с 1:0. Новините България е без наказания капитан  Ивелин Попов , а освен него заради натрупани картони ще липсва и Ивайло Чочев. Това ограничава избора на Петър Хубчев, който и без това заяви, че не разполага с много на брой качествени играчи. В отсъствието на Попов, който в последните два мача водеше атаката на България, се очаква на върха на нападението да застане Спас Делев. Той беше използван от Петър Хубчев именно на този пост, като се отчете с два гола срещу Холандия. В средата на терена на мястото за Чочев се борят тима души, които обаче нямат голям опит с националния екип. Мартин Райнов и Кристиян Малинов са с по един мач, докато Александър Цветков има два. Халфът на \"Черно море\" обаче беше изваден още в 20-ата минута срещу  Холандия , когато изненадващо стартира като титуляр. Съперникът от Франция пристигна без някои от основните си футболисти, сред които Пол Погба, Лоран Косчелни, Бенжамен Менди и Лейвин Курзава, като всички те са контузени. Дори и без тях обаче съставът на Дидие Дешан изглежда повече от впечатляващо с Антоан Гризман, Килиан Мбапе, Адриен Рабио и куп други звезди. Треньорите Селекционерът на България  Петър Хубчев , който през седмицата изтъкна, че тимът му може да побеждава, само когато е мотивиран на 100% демонстрира отпимизъм. Според него в състава се е върнала борбеността, която е символ на българските успехи. \"За мен до известна степен върнахме малък компонент, в който българският отбор е постигал успехи - по-голяма борба, дух, себераздаване Що се отнася до гостуванията - не ни достига най-вече самочувствие на чужд терен. Това е признак, че ни липсва класа. Няма го постоянството, а то е признак за това, че си силен отбор. Това обаче не е гаранция, че с Франция пак няма да изиграем силен мач\", каза Хубчев. За пореден път той отказа да си прави тънки сметки за класиране, заявявайки, че то не зависи изцяло от България. Дидие Дешан  се опита да свали напрежението от раменете на своите футболисти, заявявайки че двубоят не е по-важен от досегашните осем, които Франция изигра. \"Мачът е важен за нас. Знаем, че трябва да го спечелим задължително, но нищо повече. Гостуването на България не се различава по нищо от останалите ни мачове до този момент. За нас е хубаво, че в момчетата има увереност и демонстрират самочувствие. По-лошо би било, ако се усеща страх сред футболистите, че не могат да се класират\", каза френският селекционер. Треньорът на Франция изтъкна, че е имал малко повече време да подготви тима и да обърне по-голямо внимание на тактическата постройка на състава. Дешан отказа да разкрие с каква схема ще излезе на \"Васил Левски\".", "date": "2017.10.07", "title": "България ще опита да продължи перфектния си домакински баланс и срещу Франция"}
{"url": "http://www.dnevnik.bg/sport/2017/10/07/3055376_dvijenieto_v_centura_na_sofiia_se_promenia_zaradi/", "text": "Движението в центъра на София ще се промени заради провеждането на футболната среща между България и Франция. Двубоят ще се състои тази вечер от 21.45 ч. на Националния стадион \"Васил Левски\". Забранява се престоят и паркирането на пътни превозни средства от 08.00 до 24.00 часа на моста пред стадиона и на ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\", с изключение на местата в режим на платено паркиране \"служебен абонамент\". От Столичната община съобщиха, че от 20.00 часа до приключване на мача само при необходимост и по преценка на ръководството на СДВР се забранява влизането на пътни превозни средства в двете посоки, с изключение на автобусите на масовия градски транспорт по: - ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\"; - бул. \"Евлоги и Христо Георгиеви\" между пл. \"Орлов мост\" и бул. \"Черни връх\". - бул. \"Драган Цанков\" между бул. \"Евлоги и Христо Георгиеви\" и бул. \"П.К. Яворов\". От 18.00 часа до приключване на двубоя се променя частично маршрутът на автобусна линия №75, като се скъсява до Военна академия. Увеличава се работното време на някои линии на градския транспорт в София. Тролейбусните линии №1 и 2, трамвайните №10, 12 и 18, както и автобусните №72, 76, 94, 204 и 604 ще се движат до 1.00 часа на 8.10.2017 г. Със същото работно време ще бъде и метрото в София.", "date": "2017.10.07", "title": "Движението в центъра на София се променя заради мача между България и Франция"}
{"url": "http://www.dnevnik.bg/sport/2017/10/07/3055191_tematichen_park_na_mesi_za_170_mln_evro_shte_otvori/", "text": "Кристиано Роналдо може да има собствен музей в родния си град Фуншал, но големият му съперник на футболния терен в последните години Лионел Меси ще се сдобие с нещо още по-голямо – тематичен парк. В китайския град Нанджин първоначално смятаха да отворят музей на звездата на  \"Барселона\"  и дори го обсъдиха по време на посещението му в страната през лятото, но сега проектът се променя. Името на парка все още не е изяснено, но според първоначалната информация е възможно да се казва Messi World. Той трябва да отвори врати през 2020 г., а площта, на която ще се простира е 80 хиляди квадратни метра. \"Футболът набира огромна популярност в Китай и каква по-хубава реклама може да има от най-добрия футболист в света. Меси е глобална икона\", казва Дейвид Ксирау, който е един от главните инициатори. Проектът е оглавяван от LMM (Lionel Messi Management), която отговаря за бранда на аржентинеца Mediapro Exhibition. Другата компания, която участва в изграждането на тематичния парк е китайската държавна Phoenix U-Art. Очаква се паркът да може да посреща между 4 и 5 милиона посетители всяка година, като това се дължи на близостта на Шанхай. Общата стойност на проекта ще бъде около 170 млн. евро, като в нея се включва и облагородяване на района, не само самият парк. \"Футболът не започва с Лео, нито пък свършва с него, но виждаме какво влияние по света имат личности, които отдавна не играят като Пеле,  Марадона , Йохан Кройф. Майкъл Джордан също остава най-голямата звезда на НБА и след края на кариерата си\", казват от Mediapro Exhibition. Идеята е посетителите да могат да прекарат цял ден в парка, по подобие на всички увеселителни паркове по света. Цената на входния билет все още още не е ясна, но за сравнение в Китай цитираха цената, която се плаща в \"Дисниленд\" в Шанхай – 40 долара.", "date": "2017.10.07", "title": "Тематичен парк на Меси за 170 млн. евро ще отвори врати в Китай"}
{"url": "http://www.dnevnik.bg/analizi/2017/10/07/3055154_detskite_nadbavki_mizeriia_za_vsichki_5_lv/", "text": "Публикуваме анализа на  Института за пазарна икономика . Дебатите около Бюджет 2018 г. започват, а министърът на труда и социалната политика направи  предложения  за промени в размера и критериите за отпускане на някои социални помощи: Така фокусът отново пада върху месечните помощи за отглеждане на деца. Болшинството от резервите, които можем да изразим към тези идеи, всъщност касаят не толкова евентуалното покачване на разходите [2] , а  . Последната такава инициатива беше  по времето на Ивайло Калфин , който въпреки някои спорни решения, успя да затвори една от най-големите пробойни в семейното подпомагане (злоупотребите с помощта за майки-студентки) и да прокара текстове, подкрепящи контрола при отпускането на други помощи. Честите спекулации с \"несправедливостта\" на това едно дете да получава т.нар. детска надбавка, а друго не, показват неразбиране както за същността на социалното подпомагане, така и за самата идея на помощта. Няколко неща трябва да бъдат ясни: 1) Месечните помощи за отглеждане на дете са  . Името на мярката е \"Месечни помощи за отглеждане на дете до завършване на средно образование\", а не \"Месечни помощи за наличие на дете в домакинството\". 2) Това е най-голямата мярка (както по брой бенефициенти, така и по размер на отпусканите суми), администрирана от МТСП и същевременно – най-неефективната по  оценка на Световната банка . Самият факт, че при близо 4% икономически растеж и по-добро от очакваното изпълнение на бюджета се обсъждат мизерни повишения в размера на помощите подсказва наличието на сериозен проблем в програмата за подпомагане на семейства с деца и в частност в мярката, касаеща месечните помощи. 3) Редовното посещаване на училище е задължително условие за получаване на тази помощ, но проблемите с контрола върху изпълнението му в училищата продължават да са значителни; 4) Въпреки затегнатия контрол, проблеми все още съществуват и по отношение способността на администрацията да разбере действителните доходи и взаимоотношенията в едно домакинство, особено при съжителството без брак. За да бъде ефективна една социална програма, тя трябва да достигне до най-нуждаещите се и да окаже реално влияние върху техните условия на живот и социално включване. В момента четиричленно домакинство (двама родители и две деца) с брутен доход от 799 лв. (т.е. с един работещ родител на по-ниска от средната заплата) и друго семейство с брутен доход 1599 лв. имат право на едни и същи 85 лв. детски помощи. Не е трудно да се досетим, че пределната полезност на помощта за първото семейство е много по-висока от тази за второто, което всъщност е основният източник на неефективност – както бедни, така и средностатистически домакинства [3] , получават една и съща помощ. Защо сегашният момент е удобен това да се промени: 1) Заетостта в страната е на рекордни нива, което води до увеличаване на доходите на домакинствата и спад в броя на бенефициентите по голяма част от програмите за социално подпомагане, включително при получаващите семейни помощи; 2) Перспективите пред икономиката изглеждат положителни, което дава възможност за провеждане на поетапни реформи, като например въвеждането на   в зависимост от дохода на домакинството. Последното може най-лесно да стане, като за определен период всяко покачване на доходния критерий е свързано с по-малък размер на помощта. Например: Такъв модел на предоставяне на помощта ще доведе до възможност за повишаване на ефективността на плащанията, тъй като по-нуждаещите се бенефициенти, чиито деца отговарят на изискването за редовно посещение на училище, ще получат пълния размер на една теоретично по-висока помощ. В същото време домакинства, чието благосъстояние се е подобрило минимално, няма веднага да губят достъп до програмата, което в някои случай може да доведе и до де-факто \"обедняване\" (например, ако доходите на четиричленно домакинство се повишат с 60 лв. на месец и те загубят правото на 85 лв. детски помощи). Ясно е, че прагове винаги ще има, но залагането на подобни стъпки в размера на помощта помага за намаляването на шоковете и в двете посоки – домакинства, загубили част от дохода си, могат да разчитат на по-високи помощи за деца, а домакинства, чието благосъстояние се покачва, не губят веднага достъп до системата. Разбира се съществуват дори и по-гъвкави варианти, при които размерът на надбавките се изчислява на база коефициенти, отразяващи характеристиките на домакинството, по подобие на други социални помощи (като тези по програма \"Предоставяне на социални помощи при прилагане на диференциран подход\"). Моментът е подходящ за преосмисляне на философията на социалното подпомагане, особено що се касае до характеристиките на най-голямата мярка – месечните помощи за отглеждане на дете до завършване на средно образование. Ако в текущата ситуация пак просто \"се вдигнат помощите\", без да се мисли за това, което се постига с политиките, ще се пропусне поредния шанс за по-ефективно социално подпомагане. [1]  Увеличаването на ГМД беше очаквано предвид липсата на промени от близо десетилетие. Освен че това ще доведе до нарастване на някои видове социални помощи, може да се очаква и ръст на броя на бенефициентите на някои от по-големите програми като помощите за отопление. [2]  При предходното увеличение на доходния критерии (от 350 на 400 лв.) броят на бенефициентите дори спадна – от 496 хил. семейства и 741 хил. деца на 440 хил. семейства и 680 хил. деца в рамките на 12 месеца. Като се има предвид, че тогава МТСП предвиждаше ръст на бенефициентите с около 10 хил. души, е ясно че разчетите за ефекта от програмата или не се правят както трябва или възстановяването на трудовия пазар е извадило много домакинства над дори \"новия\" тогава праг от 400 лв. Напълно възможно е и през 2018 г. бенефициентите да намалеят, въпреки увеличаващият се праг. Така че, не – за разнообразие проблемът не е толкова в обема на средствата, които се изразходват, колкото в това какви ефекти постигат те. [3]  Средният месечен брутен доход на лице от домакинството в България през 2016 г. е 416 лв.", "date": "2017.10.07", "title": "Детските надбавки = мизерия за всички + 5 лв."}
{"url": "http://www.dnevnik.bg/zdrave/2017/10/07/3055068_jivotut_v_centura_na_grada_e_po-zdravosloven_otkolkoto/", "text": "Напук на широкото убеждение, животът в натоварения градски център е по-добър от този в крайните квартали или извън града. Хората там са по-активни и в социален и във физически аспект - съответно са по-щастливи и по-здрави, благодарение на условията, в които живеят, показва съвместно проучване на университетите в Оксфорд и Хонконг, цитирано от фондация \"Томпсън Ройтерс\". Жителите на центъра, живеещи нагъсто и в постоянен контакт едни с други, общуват много повече с други хора отколкото тези, които живеят в разпръснати домове в предградията. Заедно с това ходят много повече пеша, защото това е най-удобният начин за придвижване по претоварените от трафик централни улици. И двете са сред  . Анализът обхваща 22 града във Великобритания и общото здравословно състояние на над 400 хил. жители в тях. Сред изследваните градове са и Лондон, Глазгоу и Кардиф. Обобщението показало, че оптималното място за живот, или там където има най-много здрави хора, е с гъстота 32 или повече жилища на 10 хил. кв. м. (10 дка), което е и стандартът за новите жилищни сгради за Великобритания. Такава е приблизителто мярката в градските центрове, но в кварталите на привилегированите с големи дворове и широки улици между къщите гъстотата е по-малко от една четвърт от идеалната. Сравнението по местоживеене показало, че хората, които живеят в гъстонаселени квартали в многофамилни жилища и високи блокове, прекарват повече време в движение на седмица и имат по-здравословно тегло. А сред жителите на \"спокойните\" квартали имало повече затлъстели и хронично болни. \n     Най-лошо здравословно състояние е отчетено сред жителите на новосформирани квартали извън градовете с гъстота 18 къщи на 10 дка. Те са разположени обикновено покрай магистрали и до тях в общия случай се стига единствено с автомобил, което не дава почти никакви поводи на жителите им за разходки. Там са отчетени най-много случаи на затлъстяване и най-ниска физическа култура сред изследваните градски условия. В по-старите елитни квартали с къщи с големи дворове здравето на жителите е по-добро, но също далеч под това, което демонстрират живеещите в центъра и натоварените квартали. Колкото по-населени стават градовете, толкова по-удобни стават за ходене, обясняват учените от Оксфорд и Хонконг. Личните автомобили се използват по-малко в полза на обществения транспорт и собствения ход, което създава условие за много движение в ежедневието, а дори и  . По тази причина според изследователите изводите им ясно показват на градоустройствените специалисти в каква посока трябва да работят.", "date": "2017.10.07", "title": "Животът в центъра на града е по-здравословен отколкото в \"спокойните\" квартали, показва проучване"}
{"url": "http://www.dnevnik.bg/detski_dnevnik/2017/10/07/2994364_prikazki_za_cialoto_semeistvo_na_diana_petrova/", "text": "Новата книга на Диана Петрова разказва за малките вълшебства в живота - за истинските приятелства и обичта на родителите, за раждането и загубата на любим човек, за съхранените копнежи и дори за игрите – и с топка, и с таблет. Диана Петрова пренася ежедневните въпроси в приказното царство и ги превръща в житейски уроци без нравоучения. За децата тези приказки са огледало, в което откриват себе си и опознават околния свят. За родителите са кладенец, от който черпят, когато имат нужда от подкрепа в най-голямото приключение – да отгледат човек. Беше неделя и бяха обявили, че в този ден ще повтарят всички серии от филмчето на Антон. Той остави уроците си и легна на дивана да гледа. В десет сутринта дойде приятел да го извика да играят навън. Антон му отказа и отново се върна при телевизора. В единайсет майка му предложи да отидат заедно на кино. Но Антон не искаше да се отделя от любимия си филм и предпочете да отложат за следващата седмица. В дванайсет трябваше да обядват, но Антон излъга майка си, че не е гладен, защото сутринта изял две филии, докато тя се къпела. В един часа по Скайп му се обади Ива от съседния блок. Двамата обичаха да си говорят по Скайп и да играят на думи. Но Антон не й отговори, защото тъкмо излъчваха най-интересната серия. Щеше да му се разсърди – така правят момичетата. Но как да се отдели от любимия си филм? В два часа баща му предложи да го заведе в зоологическата градина. Беше есен, а слънцето припичаше срамежливо в следобедните часове. Антон не пожела и отново обърна поглед към телевизора. Трябваше да спи от три до четири, но не го направи и докато родителите му си почиваха в другата стая, той тайно се промуши в кухнята и отново се залепи за телевизора. В пет, когато леля му с двамата му братовчеди дойдоха на следобеден чай, Антон не мръдна от дивана. Братовчедите му играха на криеница и на карти, но Антон продължаваше да гледа телевизия. В седем, когато и последната серия завърши, той най-сетне си отдъхна и отиде при гостите. Те обаче вече се канеха да тръгват, а Антон умираше от глад. Нахрани се и трябваше да сяда да научи уроците си. Уморен от дългото гледане, той примигваше над отворените учебници и неусетно задряма на бюрото. Когато се събуди на следващия ден, беше с пижама и в леглото си. Родителите му го бяха пренесли, облекли и завили. Антон се замисли за отминалия ден. Не беше научил уроците си, не беше играл с приятелите си, не беше излязъл с родителите си, не обърна внимание на любимите си братовчеди и дори Ива му се разсърди. Отиде в кухнята, а изгасеният телевизор сякаш му се блещеше. Този телевизор не помръдваше, не играеше и не си говореше с него. Само грабеше ли, грабеше от прекрасния неделен ден!", "date": "2017.10.07", "title": "\"Приказки за цялото семейство\" на Диана Петрова"}
{"url": "http://www.dnevnik.bg/sport/2017/10/07/3055460_hamiltun_specheli_bezapelacionen_polpozishun_na_suzuka/", "text": "Люис Хамилтън записа 71-и полпозишън в кариерата си и първи на пистата  \"Сузука\" , и ще стартира от първа позиция в утрешното състезание за Гран при на Япония. Британецът беше с класа над всичките си съперници, а най-близо до него в квалификацията се нареди съотборникът му Валтери Ботас. Трети остана Себастиан Фетел, но германецът ще стартира от втората позиция, защото финландецът от \"Мерцедес\" е наказан с пет места заради смяна на скоростна кутия. Ботас ще стартира от седмата позиция, а наказание на стартовата решетка получи и Райконен. Той се класира шести, но ще стартира 11-и. Хамилтън подобри на три пъти рекорда на \"Сузука\", като с всяка изминала обиколка се чувстваше все по-добре на пистата. Британецът имаше два полпозишъна на другата писта в страната \"Фуджи\", както и три победи – 2007 (Фуджи), 2014 и 2015 г. (\"Сузука\"). \"Денят е прекрасен за нас, много съм щастлив и от това, че най-накрая съм първи на \"Сузука\". В годините не можех да намеря нужния баланс, но сега всичко се получи отлично. Валтери също се справи много добре\", каза Хамилтън след квалификацията. Той обаче предупреди, че работата не е свършена и тепърва предстои тежко състезание, в което очаква \"Ферари\" да покаже много по-добра скорост. Преди началото на квалификацията имаше проблеми за Валтери Ботас и Кими Райконен, като и двамата катастрофираха в третата свободна тренировка. Финландците започнаха битката за място на стартовата решетка с нови скоростни кутии, което ще им донесе по пет места наказание. Ситуацията не беше добра и за Фернандо Алонсо, който беше с нов двигател. Испанецът получи наказание от 35 места на стартовата решетка. За Ботас неуредиците продължиха и още в началото на квалификацията пилотът на \"Мерцедес\" беше много близо до нов удар. В първата част Хамилтън беше най-бърз, като заложи на по-твърди тип гуми софт. Със същата стратегия беше и Себастиан Фетел, който целеше запазване на повече комплекти суперсофт за състезанието. Само минута преди края на първия сегмент квалификацията беше спряна, след като Ромен Грожан катастрофира в първия сектор. Французинът разби своя \"Хаас\" на С-образните завои, след като задницата му стъпи върху един от влажните участъци около бордюрите и изгуби сцепление. \"Нещо странно се случи с колата. Опитах се да оправя нещата, но не успях, съжалявам\", каза веднага Грожан по радиото. Това се случи, докато Грожан правеше бърза обиколка, но не успя да подобри 16-ата си позиция. Освен него отпаднаха Пиер Гаслис с \"Торо Росо\", Ланс Строл от \"Уилямс\" и двамата пилоти на \"Заубер\" Маркус Ериксон и Паскал Верлайн. Във втората част Валтери Ботас и Кими Райконен избраха да излязат с гумите софт, което евентуално да им позволи да стартират с по-твърдите гуми в неделното състезание. Пилотът на \"Мерцедес\" показа добро темпо и беше трети пред двамата състезатели на \"Ред Бул\" Рикардо и Верстапен. Люис Хамилтън беше недостижим, като записа нов рекорд на \"Сузука\" - 1:27.819. Досегашното най-добро постижение беше на Михаел Шумахер, поставено преди повече от 10 години. Британецът имаше предимство от четири десети пред Фетел, но в края на втората част излезе отново. Той подобри постижението си в първите два сектора, но предпочете да се прибере в бокса. След втората част отпаднаха Щофел Вандорн, Нико Хюлкенберг, Кевин Магнусен, Джолиън Палмър и Карлос Сайнц. В третата част Хамилтън беше с класа над всички останали и още с първото си излизане отново подобри рекорда на пистата – 1:27.345. При първите опити Фетел беше зад големия си съперник за титлата, а трети беше Валтери Ботас. При вторите излизания Хамилтън беше по-бърз с нови две стотни и записа поредна рекордна обиколка – 1:27.319. Зад него се наредиха Ботас, Фетел, двамата пилоти на \"Ред Бул\" и Кими Райконен.", "date": "2017.10.07", "title": "Хамилтън спечели безапелационен полпозишън на \"Сузука\""}
{"url": "http://www.dnevnik.bg/bulgaria/2017/10/07/3055466_niamalo_zaplahi_kum_viktor_nikolaev_a_neumesten_humor/", "text": "Думите на депутата от ГЕРБ Антон Тодоров и вицепремиера Валери Симеонов към журналиста Виктор Николаев не били заплаха, а проява на неуместен хумор. Така разтълкува  случилото се в петък в ефира на \"Нова телевизия\"  депутатът от ГЕРБ Тома Биков. Вчера въпроси по актуалните скандали в държавата -  за роднинските назначения в Хасковската община  и за  сделката за изтребители за армията , предизвикаха двамата управляващи. Тодоров заяви, че думите, които водещият използва, ще му изядат хляба, а Валери Симеонов попита Николаев има ли роднини и предположи че ако бил злонамерен, щял да разработи един \"Викторгейт\". Впоследствие поведението на управляващите бяха осъдени от журналисти, издатели и политици. \"Никой не е заплашвал Виктор Николаев. Това е просто проява на неудачно чувство за хумор\", заяви в предаването на \"Нователевизия\" \"Събуди се\" Биков. По думите му, ако наистина имало механизъм за уволнение на журналисти от политици, то той нямало да става достояние по телевизията. \"Борбата за свободата на словото е работа на журналистите, за това не може да с разчита на политиците – те имат склонност да я ограничават. За да не се случи това, трябва да има много сериозен отпор от страна на журналистическата гилдия\", посъветва я бившият член на ДБГ и настоящ депутат от ГЕРБ.", "date": "2017.10.07", "title": "Нямало заплахи към Виктор Николаев, а неуместен хумор, обяви депутат от ГЕРБ"}
{"url": "http://www.dnevnik.bg/sport/2017/10/07/3055472_rikardo_karvalyo_be_osuden_za_ukrivane_na_danuci/", "text": "Бившият футболист на  \"Реал\" (Мадрид)  Рикардо Карвальо е признат за виновен в данъчни измами и осъден на седем месеца, съобщи съдът в Испания. Той се е признал за виновен пред испанските власти за опити за данъчни облекчение около неговите имиджови права и е платил глоби на стойност 142 822 евро. Поради фактът, че става въпрос за присъда под две години и първо провинение, присъдата се заменя с парична глоба, както се случи и с Лионел Меси, който беше  осъден на 21 месеца  през юли 2016 г. Освен това Карвальо е трябвало да погаси задълженията си от над 545 хиляди евро след последното заседание в Апелативния съд в Мадрид. Португалският футболист е избегнал данъчно облагане чрез офшорни компании на Британските вирджински острови и Република Ирландия. В момента Карвальо е на 39 години и продължава да играе за китайския \"Шанхай\". Той прекара два сезона в \"Реал\" (Мадрид) между 2010 и 2012 г. Португалецът е поредния клиент на агента Жорже Мендеш, който има проблеми с властите в Испания. Дело в момента се води срещу Кристиано Роналдо, а проблеми с данъчните имат още Жозе Моуриньо, Радамел Фалкао, Анхел Ди Мария и Пепе. Роналдо се изправи пред съда  през юли, като е обвинен в укриване на 14.7 млн. евро. Футболистът отрече обвиненията: \"Няма схема за избягване на данъчно облагане. Никога не е имало криене или някакво намерение да се скрива нещо\", се казва в съобщение на футболната агенция Gestifute, която представлява Роналдо. От Gestifute обявиха, че ще публикуват документи, за да докажат, че португалецът не е създавал подобна структура, а вместо това е използвал своите фирми от времето в \"Манчестър юнайтед\" и за които британските и испанските данъчни органи са били наясно. Португалският нападател вече беше изслушан пред съда, но на 19 октомври това ще направи неговият агент Мендеш. През септември Рафамел Фалкао се призна за виновен и плати малко над 6.9 млн. евро на властите в Испания. Делото срещу  Жозе Моуриньо  пък е насрочено за 3 ноември. Той е обвиняем за укриване на 3.3 млн. евро по времето когато е треньор на \"Реал\" между 2010 и 2013 г.", "date": "2017.10.07", "title": "Рикардо Карвальо бе осъден за укриване на данъци"}
{"url": "http://www.dnevnik.bg/politika/2017/10/07/3055464_sled_kato_pisa_na_borisov_za_kadruvane_na_dobrev/", "text": "Кметът на Хасково Добри Беливанов заяви, че преди скандала с назначенията в общината, не е знаел кой на кого е кум или сват. \"Това е интимен свят, който не бива да се показва така\", коментира той пред \"Нова телевизия\" казуса с шуробаджанащината в кметството, за която сигнализираха депутати от БСП. Заради скандала народният представител от ГЕРБ Делян Добрев подаде оставка, след като се разбра, че неговият кум, първата му братовчедка и зет му работят в община Хасково. Тя обаче не бе приета от Народното събрание и Добрев остана депутат. \"Не е имало натиск върху мен нито за назначения, нито за изпълнение на обществени поръчки\", коментира още Добри Беливанов. \"Все пак приемете, че има политически кабинет, но те са специалисти в тяхната област. Които хора ми предложат аз се срещам, разговарям с тях и тогава ги назначавам\", обясни кметът. Преди дни обаче, точно когато скандалът започна да се разраства, Беливанов писа до премиера и лидер на ГЕРБ Бойко Борисов с оплакване от кадруване на Делян Добрев в общината. Повече вижте  тук . \"Не подавам оставка, защото съм избран от моите съграждани\", обясни Беливанов. Кметът допълни, че хората му казали да не подава оставка, защото са гласували за него и не трябвало да бяга от отговорност. Той казва, че няма да се отрече и да говори против ГЕРБ, дори съпартийците му да го изключат от редиците на партията. Беливанов отказа да коментира изказването на Борисов, който не разбирал нахалството му да не подава оставка. обясни кметът.  Беливанов заяви, че в общината \"всички поръчки минават по Закона за обществените поръчки и комисия решава коя фирма да извърши определена дейност\". Кметът спомена един търг, в който той се е намесил като го е спрял, но само защото имало пропуск в един документ. Той не е подозирал някакъв интерес около поръчката. Белизавано отрече неговият приятел и бизнесмен Иван Стаматов да е печелил поръчки заради близките отношения помежду им. И сподели, че в настоящата ситуация чувства, че няма печеливш ход, който би могъл да предприеме. По думите му БСП са употребили общинската им организация, но ГЕРБ били виновни. Партията си направила показно харакири. ", "date": "2017.10.07", "title": "След като писа на Борисов за кадруване на Добрев, кметът на Хасково отрече да е бил под натиск"}
{"url": "http://www.dnevnik.bg/sviat/2017/10/07/3055350_shte_opita_li_mulchalivoto_mnozinstvo_v_katalunia_da/", "text": "От 20 септември, когато испанската полиция за пръв път арестува каталунски представители и извърши обиски, за да спре референдума, жители на автономната област излизат всяка вечер на балкона си с тенджери в ръце и вдигат шум. В някои квартали този шум е особено силен, но проведената в сряда акция се различава от досегашните - в нея по-масово участват онези, които досега по-малко са изразявали позицията си и поискали да отхвърлят намеренията на Пучдемон да обяви независимост, пише \"Ел паис\". Ако се вземат предвид изборните  резултати  и анализите на политолози, тези хора са част от мнозинството, което не подкрепя независимостта. Гласувалите за нея на 1 октомври 2.02 милиона души са по-малко от близо 2.2 млн., които пуснаха бюлетини за \"да\" на предишния референдум на 9 ноември 2015 г. Едва малко над 42% от избирателите в Каталуня (2.26 от 5.43 млн.) са упражнили правото си на глас - от над три милиона мнозина са избрали да бойкотират референдума, каквито призиви отправиха някои от партиите, отхвърлящи независимостта. Гражданската организация, която не приема плановете на официална Барселона, ги нарече \"мълчаливото мнозинство\". Илюзорното единодушие За тази група се говори от години: тя не желае да се чувства изключена от обществото в години на възход на каталунския национализъм, но с мълчанието си създава илюзорното усещане, че независимостта е единодушната мечта на \"всички каталунци\". За съществуването ѝ свидетелстват проучванията от миналия референдум насам, според които малко над половината жители на Каталуня не искат автономната област да се отдели от Испания. Допитванията, според които над 70% от каталунците искаха въпросът за независимостта да се реши веднъж завинаги на референдума, сравнени с ниската активност в неделя, дават сигнал, че голяма част от противниците на независимостта просто са избрали да не гласуват. Под мотото \"Да си върнем разума\" на испански и каталунски организацията \"Каталунско гражданско общество\" ще проведе митинг в неделя, където освен каталунци се очаква да събере в Барселона хора от цяла Испания. \"За първи път мълчаливото каталунско общество ще надигне глас, за да каже: \"Стига толкова.\" На хората им омръзна,\" казва каталунецът Мариано Гома, председател на гражданското сдружение. Официално обявената програма предвижда участието на Нобеловия лауреат Марио Варгас Льоса, както и други фигури от националната култура. Исабел Кушет е доайен на испанското кино и известна с гордостта си от факта, че се самоопределя като \"каталунски кинорежисьор\". В статията си  \"Ничия земя\"  за \"Ел паис\" Кушет, която ще участва в митинга, разказва за усещането си за \"мълчаливо място, в което се намират мнозина и в което не звучат химни, нито викове и прокламации, където въздухът раздвижва само бели знамена.\" Тя пише още: \"Двама индивиди с (каталунски) знамена, вързани за врата, ме обиждаха и ми викаха: \"фашистка... трябва да те е срам\".\" Кушет осъди действията на испанската полиция малко след случилото се в неделя и поиска оставката на премиера Мариано Рахой. Проблемът, смята тя, е, че критикува и действията на властите в  Барселона . Ако се има предвид интереса към групата в социалните мрежи, е възможно очакванията на се разминат с реалността: във \"Фейсбук\"  заявилите желание  да посетят митинга са малцина (в отделно събитие за същия ден и час, с по-остър тон към подкрепящите независимостта, са заявили намерение да се включат  повече участници ) . От друга страна от \"мнозинството\", за което разказват журналисти и активисти в Барселона, трудно може да се очаква да вдига шум публично или онлайн. Мария Хесус Искердо, преподавател по математика на 59 години от барселонската община Кастелдефелс, помага ученици да бъдат върнати в класната стая по искане на родителите си, вместо да участват в масовата стачка, свикана от Пучдемон заради  полицейското насилие  по време на референдума. \"Колежка ме налече фашистка и хитлеристка, защото искам повече ред в училище,\" казва тя и добавя, че се страхува да говори пред преподаватели, подкрепящи  независимостта . \"Мълчахме дълго време.\" Колегата ѝ, учителят по история, Жорди Наваро, добавя: \"В Каталуня се отвори пукнатина, която те задължава да избираш между едната или другата страна или да паднеш и всичко се случва с гигантски крачки.\" \"Да говорим\" В петък водещият каталунски вестник \"Вангуардия\" разказа за група адвокати във Валядолид, призоваха застъпниците на обединена Испания да \"победят страха\" и да изразят публично волята си за обединена държава. Подобна акция обаче не се повтори в Барселона, нито в други каталунски градове. Вече има и други инициативи срещу независимостта. \"Да говорим\" (#Parlem) e хаштагът на акция, призоваваща гражданите да се съберат в събота пред сградите на местните власти в градовете си, облечени в бяло. Гийермо Фернандес, испанец от Мадрид, който е сред организаторите, разказва, че тя се появила в понеделник, когато разговарял с приятели за случващото се, което им изглеждало като \"задънена улица\": \"Пред безотговорността на управляващите, както на Пучдемон, така и на Рахой, и тъй като мислехме, че никоя партия няма да направи това, решихме да призовем гражданското общество да изрази себе си.\" Идеята е на акцията му да няма испански и каталунски знамена - само бели. \"Искаме да се говори,\" казва той. \"Управляващите бързат много. Ускоряват събитията. Призивът за диалог е и призив за спирачка, за това да седнем и осмислим случващото се. Бързането няма да ни помогне.\" Според страниците на събитията #Parlem във \"Фейсбук\" те ще се случат не само в испански градове, но и на места като Лондон, Амстердам и Перу. Желаещите да ги посетят обаче не надхвърлят десетки. Отвъд шепата активисти гласовете на каталунците от \"мнозинството\" се чуват рядко в испанските и международните медии. \"Разбира се, че има страх. Някои хора получават заплахи, атакуват се централи на политически партии,\" казва Жозеп Алсина Калвес, историк и председател на  \"Соматемпс\"  - организация, която отстоява испанския характер на каталунската култура, за \"Евронюз\". \"Соматемпс\" активно агитира за участие в митинга в неделя. \"Макар да изглежда, че има проблеми между правителството (на Каталуня) и това на Испания, не е истина. проблемът е между половината каталунци и другата половина. Във всеки разговор, в който се осмелиш да кажеш това, веднага създаваш неудобство.\"", "date": "2017.10.07", "title": "Ще опита ли \"мълчаливото мнозинство\" в Каталуня да спре независимостта"}
{"url": "http://www.dnevnik.bg/citat_na_deniia/2017/10/07/3055484_citat_na_denia_humorut_na_valeri_simeonov_e_malko/", "text": "Така министърът на отбраната и съпредседател на \"Обединени патриоти\" Красимир Каракачанов коментира в предаването на Дарик радио \"Седмицата\"  думите на колегата си в управляващата коалиция, отправени вчера към журналиста Виктор Николаев . Днес Каракачанов стана вторият представител на управляващите, който обясни заплахите към журналиста с тезата \"неуместен хумор\". Тази сутрин  депутатът от ГЕРБ Тома Биков даде подобно обяснение  пред \"Нова телевизия\". Той отказа да коментира поведението на депутата от ГЕРБ Антон Тодоров с думите \"не ме карайте да коментирам депутати от друга парламентарна група\". Каракачанов посочи, че не мисли, че ще се стигне до оставка на Тодоров, за което  призоваха извънпарламентарни партии . \"Всеки сам си взема решенията как да се държи и как да носи отговорност, но не смятам, че заради едно, макар и по-грубиянско, изказване трябва да се стига дотук\", каза министърът на въпрос трябва ли Симеонов и Тодоров да напуснат постовете си. Попитан дали ще има стабилно управление в следващите четири години, Каракачанов посочи, че това ще зависи от изпълнението на управленската програма на ГЕРБ и \"Обединени патриоти\". \"Тези \"гейтове\" са малко повече пара в свирката, отколкото нещо реално\", е мнението на Каракачанов за последните \"разкрития\" на БСП за  роднински назначения в различни структури . Военният министър няма да присъства на Консултативния съвет за национална сигурност, който президентът Румен Радев свиква в понеделник, тъй като имал планирано официално посещение във Франция.", "date": "2017.10.07", "title": "Цитат на деня: Хуморът на Валери Симеонов е малко дърварски, не е заплашвал"}
{"url": "http://www.dnevnik.bg/skorost/2017/10/07/3054245_fotorazkaz_nai-bezopasniiat_v_klasa/", "text": "Най-безопасният \"Волво\" автомобил, създаван някога, и един от най-сигурните в световен мащаб, това е кратката визитка на второто поколение на XC60. Първата генерация на средноразмерния кросоувър (вляво) се превърна в бестселър, с над 1 милион продажби за девет години.", "date": "2017.10.07", "title": "Фоторазказ: Най-безопасният в класа"}
{"url": "http://www.dnevnik.bg/sport/2017/10/07/3055437_nadal_prechupi_grigor_dimitrov_na_krachka_predi_finala/", "text": "Рафаел Надал победи Григор Димитров 6:3, 4:6, 6:1 за 2.19 часа в спиращ дъха полуфинален мач на турнира в Пекин. Двамата съперници показаха тенис от много висока класа, като световният №1 беше почти безгрешен. Димитров не направи нищо грешно на централния корт в Пекин, но срещу себе си имаше тенисист, който показа най-доброто от своята игра. Надал записа девета победа срещу Димитров в досегашните им 10 мача и по своеобразен начин се реваншира за загубата си от българина точно преди година в мач от четвъртфиналите.  Димитров  завърши мача с 10 аса, но и шест двойни грешки, което се оказа решаващо. За сметка на това съперникът му имаше само един ас, реализиран още в началото на срещата и една единствена двойна грешка. Българинът реализира 31 уинъра, с четири повече от водача в световната ранглиста, но играта в защита на испанеца беше невероятна. Той впечатли с придвижването си по корта, а най-силните оръжия в неговия арсенал бяха бекхенда по диагонала и късите топки, с които Димитров така и не се справи. Надал беше безапелационен в първия и третия сет, като в решителната част реализира три пробива. Димитров беше по-добър във втория сет, когато направи знаменит обрат. Той беше изправен пред опасността да изостава с 0:3, но се събра и спечели с 6:4. Испанецът се намира в серия от 11 поредни победи, а в неделя ще спори за 75-и трофей в кариерата си. Негов съперник ще бъде победителят от втория полуфинал, в който се изправят Ник Кириос и  Александър Зверев . Хронологията на мача (гейм по гейм):", "date": "2017.10.07", "title": "Надал пречупи Григор Димитров на крачка преди финала в Пекин"}
{"url": "http://www.dnevnik.bg/politika/2017/10/07/3055250_durjavata_shte_finansira_religiite_te_shte_se_otchitat/", "text": "Държавата ще финансира всички религии, а финансирането им от чужбина, ще бъде ограничено. Това е заложено в проекта за промени в закона за вероизповеданията, според един от авторите му Йордан Йорданов от \"Обединени патриоти\"(ВМРО). Въвеждането на контрол върху финансирането на религиите и учебната програма на средните и висшите религиозни училища беше едно от решеният на Консултативния съвет за национална сигурност при президента  на 30 май . От ГЕРБ са делегирали авторството на проекта на коалиционния си партньор, но преди внасянето му той ще бъде съгласуван. Освен контрол и одобрение на учебните планове, в закона на \"Патриотите\" е предвидено и държавата да финансира религиозните училища. Йорданов смята, че така ще е сигурно, че няма да се насажда радикализъм в учебните заведения. Завършилите зад граница проповедници и преподаватели ще трябва да получат право от Министерството на образованието и други институции да упражняват професията си. Като се изключат богослуженията, всичко останало случващо се в храмовете - проповеди, събиране на дарения и т.н. ще трябва да става на български език. Всяка религия ще трябва да подава декларация пред Сметната палата. Законът, ако бъде приет, ще въведе за първи път изискване за отчетност. Според Йорданов проектът третира еднакво всички религиозни общности. Предвидено е финансирането да става на база на броя заявили религиозната си принадлежност при последното национално преброяване на населението. Очаква се финансов ресурс, даван от държавата, да покрива издръжката на молитвените домове и заплати за персонала. Ще е допустимо и друго финансиране. През пролетта на тази година  беше денонсирано споразумението  между българската Дирекция по вероизповеданията и турския Дианет за финансова помощ, с която се плащаха заплатите на мюсюлманските духовници в България. Това стана след опита за преврат в Турция. За религиите се предвижда нов регистрационен режим. За да получи регистрация нова за България религия ще се изисква подписка с три имена и ЕГН на 500 последователи. Йорданов каза, че промените в закона са в интерес на националната сигурност и затова \"трябва три пъти да мерим, един път да режем\" за да се получи широка обществена подкрепа. Проектът предвижда и \"ограничава на техническите средства в молитвените домове\", тоест забрана или ограничаване на използването на аудиоусилватели в джамиите, нещо за което \"Патриотите\" отдавна настояват. Проектът все още не е съгласуван с финансовия министър, но се очаква за финансиране на религиите да са необходими между 30 и 40 млн. лв. годишно, показват предварителните отчети. Освен това се предвижда деполитизация на всички религии, което означава, че хора на ръководни позиции в политически партии няма да могат да заемат такива в религиозни общности. Йордан Йорданов смята, че промяната в ситуацията Европа и Близкия изток, миграционният натиск и радикализацията на религиозна основа изискват промяна на сега действащия закон, който е писан преди 15 години. Някои от точките, включени в закона ,са превантивни, други почиват на закони на други европейски държави, каза той. През май главното мюфтийство изрази несъгласие с друга законова промяна - за забрана на чуждите дарения, което според мюфтийството  щяло да доведе до влизане на радикални елементи в България .", "date": "2017.10.07", "title": "Държавата ще финансира религиите, те ще се отчитат пред Сметната палата според проектозакон"}
{"url": "http://www.dnevnik.bg/photos/2017/10/07/3055456_snimka_na_denia_festival_na_svetlinite_v_berlin/", "text": "В Берлин, Германия се проведе фестивал на светлините. Едни от знаковите сгради в германската столица бяха осветени от разноцветни светлини през изминалата нощ. На снимката: Катедралата в Берлин.", "date": "2017.10.07", "title": "Снимка на деня: Фестивал на светлините в Берлин"}
{"url": "http://www.dnevnik.bg/photos/2017/10/07/3054597_fotogaleriia_kupi_si_bira_pomogni_na_curkvata/", "text": "Свещениците в църква в Брюксел, която едва не затвори врати заради липсата на паство, се обърна към пивоварните традиции на Белгия, за да събере средства за ремонт на храма и за дейността на започналите да се завръщат миряни.", "date": "2017.10.07", "title": "Фотогалерия: Купи си бира, помогни на църквата"}
{"url": "http://www.dnevnik.bg/detski_dnevnik/zdrave/2017/10/07/3055489_dulgovete_na_bolnicite_sa_nad_polovin_miliard_leva/", "text": "Задълженията на болниците към момента са в размер на повече от 500 млн. лева, като 4-5 от лечебните заведения са в особено лошо състояние. Това заяви здравният министър Николай Петров пред Би Ти Ви. Като най-проблемни той посочи болници в Бургас, Стара Загора, Видин и Враца.  Информация за нарушения в последната  попадна в публичното пространство през последните дни, след като лекари, медицински сестри и граждани излязоха на протести в северозападния град с призив да не се стига до затваряне на лечебното заведение. \"Такъв вариант не се предвижда. Търсим решение, включително имахме среща с кметовете, областните управители, почти ежедневно с директора на болницата. Ръководството на министерството решихме да отпуснем средства, но ще трябва да се поеме на ръчно управление тази болница, както направихме с Ловеч\", каза министърът. Преди дни стана известно, че здравното министерство ще сезира прокуратурата. Повече четете  тук . Петров изрази надежда, че ще бъде търсена отговорност за лошото управление на МБАЛ-Враца, но подчерта, че и там и другаде \"години наред са се надували едни балони, които започват да се пукат - нали не си представяте, че за 4 месеца, откакто е това правителство, са се натрупали 20 млн.?\". Проф. Петров посочи няколко причини, поради които болниците задлъжняват извън злоупотребите, които в последно време са били намалени - лечебните заведения нямат право да връщат пациенти, а надлимитната дейност не се плаща, не е малък броят на неосигурените, стойността на клиничните пътеки не е променяна от 2006 г. (\"Ако средната заплата тогава е била 600 лв., сега е 8/900 лв., но приходът е същият\"). Така в крайна сметка не остават пари за нищо. Като друго от \"най-деликатните места в здравеопазването\" министърът посочи спешната помощ: \"Системата е претоварена, обслужва страшно много пациенти, страшно много обаждания, включително и такива, които не са от спешен характер. Все още не са кой знае какви заплатите им, средата, апаратурата и транспортните средства – всичко това е зле. Не е достатъчен броят на екипите\". Петров изрази надежда, че с подобряване на средата и вдигане на заплатите работата в \"Спешна помощ\" ще стане по-атрактивна. Във връзка с починалия между няколко болници мъж в София той сподели, че се е почувствал неприятно от писмото на вдовицата на Спас Добрев и е поел пред нея ангажимента за коректна проверка, санкции и мерки с цел това да не се повтори. Във връзка с уволнения екип на \"Пирогов\", проф. Петров каза, че като директор на ВМА за подобна ситуация се е разделял със свои подчинени даже без да е имало официална жалба. На въпрос за бумащината в здравеопазването, той обяви, че през първото полугодие на следващата година у нас може да започне да действа здравната карта. Тя ще представлява пластика, чрез която джипита, специалисти и фармацевти ще имат достъп до информация за всеки пациент – напр. в аптеката веднага ще става ясно какъв медикамент е изписан. Картата ще е безплатна.", "date": "2017.10.07", "title": "Дълговете на болниците са над половин милиард лева, обяви здравният министър"}
{"url": "http://www.dnevnik.bg/sviat/2017/10/07/3055492_nju_orliuns_ochakva_uragana_neit/", "text": "Националният център за изследване на ураганите на САЩ издаде предупреждение за ураган за Ню Орлиънс и района на езерото Пончартрейн, предаде БТА. В петък предупреждение за ураган беше издадено и за района между Гранд Айл, щата Луизиана, и границата между щатите Алабама и Флорида. Според центъра за изследване на ураганите тропическата буря \"Нейт\" набира сила и се очаква да прерасне в ураган, преди довечера местно време или в неделя сутринта да достигне крайбрежието на САЩ. По-рано през седмицата  \"Нейт\" премина през Централна Америка , като в резултат загинаха десетки хора. Очаква се в следващите часове бурята да премине близо или над крайбрежието на мексиканския полуостров Юкатан.", "date": "2017.10.07", "title": "Ню Орлиънс очаква урагана \"Нейт\""}
{"url": "http://www.dnevnik.bg/sviat/2017/10/07/3055062_rusiia_zabraniava_na_voinicite_da_si_praviat_selfita/", "text": "Руското министерство на отбраната работи по проектозакон, който забранява на професионалните войници и служещите в армията да публикуват в социалните мрежи, докато са на терен, съобщава Би Би Си. Според закона снимките, видеата и други материали, качени в интернет, могат да разкрият на врага полезни детайли, а автоматичната геолокация – да покаже къде се намира военен екип. Законът ще засяга професионалистите, а не полагащите  задължителната военна служба . Подобни постинги са показвали как  руски войници  снабдяват с оръжие  проруски бунтовници в Украйна . Министерството вече е забранило на служители във федералните служби за сигурност и за отбрана (ФСБ и ФСО) да разказват в интернет за себе си или за работата си. Новият закон трябва да влезе в сила през януари 2018 г. Всички големи  социални мрежи  позволяват на хората да споделят къде се намират, когато качват снимки, сочи технологичния репортер на Би Би Си Крис Фокс. Това може да помогне на потребителите да търсят съдържание от определено място – например от Айфеловата кула. Данните на смартфоните са много точни – те могат да определят местоположение с грешка до няколко метра, а за потребителите е много лесно да публикуват, без изобщо да забележат, че споделянето на локацията е включено. Нещо повече – дори обикновено селфи може да покаже къде се намира човекът, ако друг потребител разпознае фона.", "date": "2017.10.07", "title": "Русия забранява на войниците да си правят селфита по време на служба"}
{"url": "http://www.dnevnik.bg/regioni/2017/10/07/3055494_pojar_unishtoji_skladove_i_proizvodstveni_pomeshteniia/", "text": "Голям пожар горя тази нощ в Русе. Огънят е тръгнал тази нощ в района на бившата Товарна гара, съобщава БТА. Изгорели са складове, дърводелски цех и автосервиз, предаде Би Ти Ви. По първоначална информация огънят е тръгнал от дърводелския цех и се е прехвърлил върху автосервиза и складовите помещения. Шест екипа на русенската противопожарна служба, както и екип от Разград са се борили с огъня. Към момента пожарът вече е потушен. Няма пострадали хора, но нанесените материални щети са сериозни. БТА отбелязва, че в района има повече от 50 склада - промишлени и търговски обекта. Спасени са били и намиращите се пред помещенията коли, като пожарникарите са ги охлаждали непрекъснато.  Причините за инцидента тепърва ще се изясняват.", "date": "2017.10.07", "title": "Пожар унищожи складове и производствени помещения в Русе"}
{"url": "http://www.dnevnik.bg/sport/2017/10/07/3055360_bishente_lizarazu_ochakvaniiata_franciia_da_stane/", "text": "Франция очаква труден мач в София - това каза световният и европейски шампион с Франция (1998 и 2000 г.) Бишенте Лизаразу пред \"Дневник\". Носителят на 16 купи с \"Байерн\" представи очакванията си към \"петлите\", като говори за сравненията между настоящия отбор и неговото поколение, както и за любимия си \"Байерн\". Лизаразу е гост коментатор на френската телевизия TF1, която ще излъчва двубоя от стадион \"Васил Левски\", а освен това е експерт към радио RTL и спортния всекидневник \"Екип\", където има своя колонка. - Очаквам много труден мач за Франция. Гледах два домакински мача на  България  и видях, че тимът се представя доста добре. Въпреки всичко вярвам, че Франция ще спечели и ще се класира за световното първенство в Русия. Тимът няма право на грешка, защото завърши наравно с Люксембург, така че сега е задължен да спечели. - Да, разбира се. Когато играеш и знаеш, че няма как да допуснеш грешка, че не можеш да си позволиш равенство срещу агресивен отбор, който е домакин, има напрежение. Но това все пак е Франция, тук са събрани много силни футболисти, които знаят, че трябва да печелят. Напрежението е от неприятния резултат с  Люксембург , футболистите сами си направиха ситуацията по-трудна. - Това е интересно, но едва ли когато футболистите излязат на терена, ще се сещат за историята, за негативната серия и традициите. Определено България играе добре като домакин, победи Холандия и Швеция, при това с добра игра, така че аз очаквам същата агресия и сега. - Смятам, че винаги е по-добре да градиш играта и тактиката около своя отбор, неговите силни страни и това, с което разполагаш. Така беше срещу Холандия и видяхме, че Франция спечели. След това може би се мислеше повече за отбора на Люксембург, което не беше особено успешно и завършихме наравно. Затова аз смятам, че във футбола е по-добре да се концентрираш върху себе си. Ако пък България играе по-добре от Франция, окей – ще спечели срещата. Никога не знаеш какво ще се случи, но това е интересното на тази игра. - Времената вече са доста различни, мина и много време, откакто ние спечелихме световното първенство и след това европейската титла. Според мен това, че постоянно ги сравняват с нас, носи доста напрежение в сегашния отбор. - Да, без съмнение, защото се очаква, че тези талантливи футболисти могат да спечелят световната титла. Но нека първо да се класират и тогава да говорим. Аз не се съмнявам в качествата им, но напрежението, когато всеки очаква от теб победи и нищо повече, е огромно. Така беше при нас през 2002 г., когато отидохме на световното като световни и европейски шампиони. - Да, информирам се, чувам се с хората, когато мога ходя на мачове на \"Байерн\". Сигурен съм, че там всичко ще бъде наред, във футбола има моменти на спадове. Моите бивши съотборници Вили Саньол и Хасан Салихамиджич са там, знам че ще се справят. Сега  \"Байерн\" има и нов треньор  (Юп Хайнкес беше назначен официално в петък – бел. авт.). Сезонът е много дълъг и съм убеден, че за \"Байерн\" най-важният период ще бъде след Нова година. Истински важните моменти в Шампионската лига са през февруари и март, а не сега през есента. Там нямаш право на грешка, защото отпадаш, така че \"Байерн\" ще бъде силен, сигурен съм. - На този етап не. Работата в медиите ми харесва много. Интересно е, всеки ден ти се случват различни неща и на този етап съм удовлетворен от живота си.", "date": "2017.10.07", "title": "Бишенте Лизаразу: Очакванията Франция да стане световен шампион вкарват напрежение в отбора"}
{"url": "http://www.dnevnik.bg/regioni/2017/10/07/3055496_avariral_v_snega_kamion_zatvori_prohoda_petrohan/", "text": "В района на прохода \"Петрохан\" вали сняг и пътната агенция призова шофьорите да се движат с повишено внимание и съобразена скорост. По обяд камион аварира в началото на \"Петрохан\" от северната страна и стана причина за спиране на движението през прохода. Обходният маршрут е през Искърското дефиле. По-рано днес бе ограничено движението на превозни средства над 12 тона. Машини обработват пътната настилка, за да се осигури безопасното пътуване, информират от АПИ. Агенцията посочва, че валежи от сняг има и в района на автомагистрала \"Люлин\". Днес,  със застудяването на времето , се очакват снеговалежи в районите на планинските проходи на височина над 500 м - \"Петрохан\", \"Троянски\", \"Шипка\", \"Републиката\", \"Ришки\", \"Айтоски\", \"Котленски\", \"Дюлински\", \"Твърдишки\", \"Обзорски\", \"Печинско\", \"Вратник\", \"Превала\", \"Предел\", \"Рожен\" и \"Пампорово\". От пътната агенция призовават шофьорите, на които в следващите дни им предстои пътуване през планинските проходи да не тръгват на път с автомобили с летни гуми и да карат със скорост, съобразена с метеорологичните условия.", "date": "2017.10.07", "title": "Аварирал в снега камион затвори прохода \"Петрохан\" (обновена)"}
{"url": "http://www.dnevnik.bg/sviat/2017/10/07/3055500_fbr_predotvratilo_nov_11_septemvri_v_nju_iork/", "text": "Федералното бюро за разследвания на е осуетило план за \"нов 11 септември\" в САЩ, предаде БТА като цитира американските власти. Трима мъже, заклели се във вярност на \"Ислямска държава\", възнамерявали да устроят миналата година \"нов 11 септември\" в Ню Йорк чрез атентати с бомби и стрелби с голям брой жертви. При разговори в приложение за мобилни телефони мъжете заявили пред агент под прикритие на ФБР, представил се за привърженик на \"Ислямска държава\", че искали да извършат \"терористични атентати като тези в Париж и Брюксел\". Двама от тях проучвали множество места и събития във и около Ню Йорк като потенциални мишени, сред които площад \"Таймс скеуър\" и места за провеждане на концерти. 19-годишният канадски гражданин Абдулрахман ел Бахнасауи закупил експлозиви за атаките и през май 2016 г. бил арестуван от ФБР, след като пристигнал в САЩ. Признал се за виновен в тероризъм и очаква присъда. Пред агента под прикритие Бахнасауи казал, че \"на тези американци им трябва атентат\", както и че искал да устрои \"нов 11 септември\". Той също така изпратил на агента снимка на \"Таймс скеуър\", посочвайки: \"Сериозно, трябва ни кола бомба на Таймс скуеър. Виж тези тълпи от хора!\". По отношение на плана за атака срещу места за провеждане на концерти Бахнасауи казал: \"Просто влизаме с оръжие в ръка. Така го направиха момчетата от Париж\". Талха Харун, 19-годишен американец, който планирал да пристигне в Ню Йорк за атаките, бил арестуван в Пакистан, където очаква екстрадиция в САЩ. Третият мъж - 37-годишният филипински гражданин Ръсел Салк, който пратил пари в САЩ, за да финансира атаките, бил арестуван във Филипините и също очаква екстрадиция.", "date": "2017.10.07", "title": "ФБР предотвратило \"нов 11 септември\" в Ню Йорк"}
{"url": "http://www.dnevnik.bg/sviat/2017/10/07/3055498_na_rojdeniia_den_na_putin_sa_planirani_protestni/", "text": "Руският опозиционен лидер Алексей Навални призова за протестни шествия в страната днес, когато е рожденият ден на руския президент Владимир Путин, предаде ДПА, цитирана от БТА. Екипът на опозиционера уточнява, че са организирани протести в 80 града. Най-големият митинг е планиран да бъде в родния град на Путин Санкт Петербург в деня, в който той навършва 65 години. Властите отказаха да разрешат митингите, което евентуално означава, че ще има насилие, отбелязва агенцията.  Навални няма да присъства на митингите. Той бе осъден в понеделник на 20 дни затвор заради призиви към поддръжниците си да участват в неразрешени протести.Опозиционният лидер бе задържан миналата седмица преди планиран митинг в Нижни Новгород. Неприятностите му със закона вероятно ще му попречат да се кандидатира за президентските избори догодина, посочва ДПА. Самият Путин, както бе съобщил прессекретарят на Кремъл Дмитрий Песков, цитиран от ТАСС, е планирал за днес съвещание с членовете на Съвета за сигурност на Руската федерация и поредица телефонни разговори. В телефонен разговор с Путин президентът на Армения Серж Саркисян поздрави днес руския президент с юбилея, съобщи пресслужбата на Кремъл. Лидерът на Абхазия Раул Хаджимба изпрати поздравление, публикувано на сайта на президентството на отцепническата република.", "date": "2017.10.07", "title": "На рождения ден на Путин са планирани протестни шествия в Русия"}
{"url": "http://www.dnevnik.bg/kultura/2017/10/07/3054160_otkus_ot_visoka_oblachnost_na_olia_stoianova/", "text": "Колко често историите около нас са достойни за разказ? Колко често около нас се случват истории, които си струва да бъдат разказани? Колко малко ни трябва, за да се превърнем в главни герои в една история? Като онова семейство, което се опитва да продава био ябълки и се чуди защо плодовете горчат. Или като онзи мъж, който влиза в кварталната бръснарница и излиза оттам с прическа според модата в Багдад през 80-те години. В сборника с разкази \"Висока облачност\" на Оля Стоянова историите се случват тук и сега. Група алпинисти зяпат облаците и мечтаят за високи върхове, докато почистват прозорците на високите сгради, а един безработен философ кротко наблюдава как назряват революциите и говори за смисъла на живота пред смаяните погледи на пътниците в един трамвай \"Висока облачност\" събира разкази, писани през последните седем години, които ни разхождат от \"Женския пазар\" в София до центъра на Тирана, през крайните квартали и пекарните за арабски сладкиши до високите планини, където небето изглежда огромно. Колкото до високата облачност – тя в повечето случаи предвещава хубаво време. Високите облаци приличат на морски вълни, на пера и дълги разтеглени нишки, подобни на паяжина. Те са красиви, обикновено се движат бавно и в повечето случаи от тях не вали. \"Тези разкази дишат с живота около нас. Сегашни са. Български са. Наблюдателни са. Бродят нашироко. Познават добре хората и ги следват по далечните им пътища, за да бъдат с тях, когато откриват нещо ново за себе си. Но Оля Стоянова никога не назовава пряко драмата - тя само щрихира очертанията й с уверена ръка. И тогава, между случайни разговори, непредвидени срещи и уж обикновени предмети, се очертава една мълчалива истина, която се преселва в нас и отказва да ни напусне\", пише за тази книга Кристин Димитрова. Оля Стоянова е поет, драматург и журналист, автор е на \"Пътеводител на дивите места\", на сборника с пиеси \"Малки ритуали за сбогуване\", на романа \"Лични географии\" и на сборника с разкази \"Какво сънуват вълците\". Има четири поетични книги, последната от които \"Улица \"Щастие\" получи наградите \"Николай Кънчев\" 2013 и \"Иван Николов\" 2013. Носител е на \"Аскеер\" 2014 за съвременна драматургия за пиесата \"Покана за вечеря\", която се играе в театър \"София\". 27 февруари Осем и половина сутринта. Температурата е около нула градуса. Прехвърча ситен сняг. Той крачи неспокойно на едно място - стъпка напред в едната посока, после назад, три крачки в другата посока и пак обратно. Една от плочките е счупена и опръсква панталоните му. Той не забелязва. Трамваят изплува с подрънкване, все едно акостира голям кораб на площада. Той се качва, сяда, забърсва изпотеното стъкло и отпътува. Чао, площад! Мъжът пред него чете вестник. Той хвърля по едно око. На днешната дата преди 80 години е опожарена сградата на парламента на Германия. През 280 година е роден Константин Велики. През 1551-ва Иван Грозни открива събор за ограничаване на църковните права. През 1900 година е основан футболен клуб \"Байерн Мюнхен\". През 1922-ра в САЩ е одобрена единодушно 19-та поправка в конституцията, гарантираща избирателни права на жените. И тогава нещо му кипва. Не, не заради жените. Нито заради Америка. В един момент всичко това – прехвърчащият едва-едва сняг, студът навън, тракането на трамвая и мъжът, който чете вестник, му идват повече. Той става рязко. Усеща как хората малко се отдръпват, пространството леко се размества, почти незабележимо. - Ще ползвате ли мястото? – една жена го докосва по рамото. - Моля! – казва той и рязко отстъпва назад. После стърчи прав известно време, държи се за студената дръжка и усеща как онова в него зрее. Първо се прокашля. - Вие виждали ли сте философ? Хората едва-едва се обръщат. Той знае, че има три минути. Не повече. Толкова можеш да задържиш вниманието на един непознат. Хората наоколо отстъпват половин крачка встрани. Едно момче на петнайсет-шестнайсет години го гледа, без да сваля очи от него. Той намира смелост в гласа си. - Ето, можете да ме пипнете. Пипнете, не се притеснявайте! Истински, дървен философ, който пет години ляга и става с Шопенхауер, Сартр, Валтер Бенямин, Спиноза И Лайбниц! И какво? Философ, който пет години учи, за да е безработен. Свободен по дух! Толкова свободен, че може да литне! Хората отстъпват цяла крачка. Момчето вече не го гледа. Минаха ли трите минути? Той прави опит да хване нечий поглед, но очите им бягат в различни посоки. Зяпат през прозореца. Една майка побутва детето пред себе си, сякаш предусеща опасност. Останалите са притихнали. Не дишат. - Добре, хайде, да не се превземаме – продължава той. – Аз съм млад. Мога да работя всичко. Мога да стана касиер, чистач, пощальон Благодаря! Мога да стана всичко останало – метеорологичен наблюдател, рекламен агент, часовникар. Благодаря, благодаря, благодаря! Подходящ съм също за всякаква неквалифицирана работа, мога да се развивам и във всякакви нови поприща, където ме завее вятъра. Имате ли някакви идеи? Колегите ми работят кой, където падне. Един прави пици! Страхотни пици! Намерил е точното съотношение между свободния дух и рационализма. Страхотни пици, казах нали? Даже имена им е измислил: пица \"Ала Декарт\", пица \"Скептицизъм\" и пица \"Теория на хаоса\". Даже пробва да пусне и пица \"Готфрид Вилхелм фон Лайбниц\", защото там Абе, той си има сантименти към него. Обаче не вървеше. Кой ще си поръча \"Готфрид Вилхелм фон Лайбниц\"? Вие бихте ли си поръчали пица \"Готфрид Вилхелм фон Лайбниц\", госпожо? Той се надвесва над жената, която току-що седнала на мястото му. Тя извръща глава настрани. - Кажете, само кажете! – подканя я той. – Знаете ли, че Лайбниц публикува първото съчинение за диференциалното смятане? - Моля ви, оставете ме! – тя упорито продължава да гледа през прозореца. Добре, той я забравя. Не е груб. Може би малко по-настоятелен. Опитва се да хване очите на другите. - Самото име \"Готфрид Вилхелм фон Лайбниц\" разваля апетита. Веднага се усеща нещо немско на вкус, нали е бащата на интегралното смятане, тези неща си личат отдалече Абе, казах му, че това няма да върви, но той си е такъв – всичко да опита, през онтологията да мине Кръстил се е \"При философа\". Знаете ли къде е \"При философа\"? Някой ходил ли е там? Хората едва-едва се споглеждат. Той се засмива. - Не! Не, много ясно! Там не ходят много хора, както се сещате. Понякога минават колеги – социолози, културолози, някой заблудил се филолог Абе, тя философията разваля вкуса към живота. Другите си живеят, ти се съмняваш! Мислеща тръстика! Както и да е С две думи - даваш си сметка, че всичко това не си заслужава много усилието Това са илюзии. Хората си живеят, ти дълбаеш в бездната. Или към звездното небе, както предпочитате. Също като Кант. Защо иначе Имануел Кант цял живот не си показва носа от родния град? Защо не се жени? Защо не познава дори улиците на града, който цял живот не напуска? А? Защо е толкова точен, че в местните си сверявали градския часовник по него? Някой има ли идея? - Не – простичко отговаря мъжът с вестника отпред. – Вие кажете! - Ами, защото - Ти си от някоя секта! – казва изненадващо друг мъж от дясно. - Какво? – това е неочаквано и за него. Поема си дъх. После шумно издишва и се съгласява: - Ами да, аз май съм от някоя секта. От сектата на разочарованите. Като по зададен знак хората отстъпват още една крачка, все едно това е прилепчиво. Някакъв вирус на разочарованието. Тръшва те за две седмици, лекува се трудно, но така или иначе - минава. Стига да не даде усложнения. Той стърчи в средата сам - отчаян и опасен, трамваят подрънква. - Искате ли пак да седнете? – пита неочаквано жената, която е заела мястото му. Сигурно от жал към един болен. - Не – казва й мило той. – Аз сега слизам. И усеща как останалите си отдъхват. Трамваят издрънчава още веднъж, мъжът с вестника става и се хваща до него. Споглеждат се. Онзи му се усмихва. - Viva la revolucion! – казва дядото и вдига знак за победа. - Мислите ли? - Да, разбира се – усмихва се онзи и му бутва вестника в ръцете - Ето вземете! За революцията! Аз нямам какво друго да дам. Той няма време да му каже благодаря. Вратите се отварят, след секунда той вече стърчи на следващия площад, хората отново го обграждат, трамваят тръгва, а онова момче – петнайсет-шестнайсетгодишното, го поздравява отвътре съвсем сериозно с вдигнат палец. Температурата е към нула градуса. Снегът е спрял. Той тъпче насам-натам. Разгръща вестника. Бунтове там, сблъсъци другаде, въоръжен конфликт някъде в ивицата Газа, хороскопи за днешния ден, за утре... На 28 февруари през 1533-та е роден Монтен. През 364 –та Валентиан I става император на Рим. През 1909-та социалистите в САЩ отбелязват за първи път Международния ден на жената. През 1943-та има английски дневни бомбардировки над Берлин", "date": "2017.10.07", "title": "Откъс от \"Висока облачност\" на Оля Стоянова"}
{"url": "http://www.dnevnik.bg/sviat/2017/10/07/3055539_datskata_policiia_otkri_i_glavata_na_ubitata_shvedska/", "text": "Датската полиция съобщи, че водолази са открили отрязаната глава, краката и дрехите на шведския журналист Ким Вал, за която се предполага, че е била убита по време на пътуване с датски изобретател на неговата подводница, предадоха световните агенции. Следователят от копенхагенската полиция Йенс Мьолер Йенсен заяви днес, че телесните части са били намерени вчера в пластмасови чували заедно с нож и \"тежки метални предмети\", които да ги накарат да потънат, близо до мястото, където през август беше намерен обезглавеният гол женски торс, информира БТА. ДНК-пробите потвърдиха, че това са останките на изчезналата Ким Вал. Изобретателят Петер Мадсен, който е в предварителен арест, твърдеше, че Вал е умряла, след като случайно се ударила в тежък капак на люк, но полицията заяви, че има 15 прободни рани в торса, открит в морето край Копенхаген на 21 август. Ръцете все още липсват. Причината за смъртта на Вал още не са установени. Най-голямата частна подводница в света - \"Наутилус\"  потъна на 11 август . Тридесетгодишната журналистка на свободна практика е публикувала в \"Гардиън\", \"Форин полиси\", сп. \"Тайм\", \"Ню Йорк таймс\", и \"Саут Чайна морнинг пост\". Според майка ѝ Ингрид Вал тя живеела в Ню Йорк и Пекин, работела по истории в различни точки на света. За изчезването ѝ първо беше съобщено от приятеля ѝ на 11 август - деня, в който подводницата, за която тя правеше материал, потъна. Създателите ѝ и основател на компанията собственик - Мадсен, беше спасен от датските военноморски сили.", "date": "2017.10.07", "title": "Датската полиция откри и главата на убитата шведска журналистка"}
{"url": "http://www.dnevnik.bg/evropa/2017/10/07/3055543_poslanikut_na_polsha_v_es_se_razdeli_s_posta_si_zaradi/", "text": "Постоянният представител на Полша в ЕС Ярослав Стажик е подал оставка и тя е приета, съобщи днес полското Министерство на външните работи, цитирано от Асошиейтед прес и БТА. Полският външен министър Витолд Вашчиковски каза, че 54-годишният Стажик е поискал да се оттегли от поста \"по лични причини\". След това ведомството обяви, че оставката е приета, без да дава повече подробности. Новинарският интернет портал \"Онет\" написа, че в архивите са били открити документи, свидетелстващи, че в миналото дипломатът е бил сътрудник на комунистическите тайни служби. Според електронната медия Стажик признал своето сътрудничество.  Съгласно полското лустрационно законодателство всеки назначен на държавна служба трябва да декларира дали е бил сътрудник на тайните служби в Полската народна република, като подалите неверни декларации подлежат на уволнение. Стажик бе назначен за постоянен представител в ЕС през февруари миналата година от правителството на консервативната партия \"Право и справедливост\", която бе обещала да премахне от държавния апарат останките от комунизма, припомня АП. ", "date": "2017.10.07", "title": "Посланикът на Полша в ЕС се раздели с поста си заради агентурно минало"}
{"url": "http://www.dnevnik.bg/sport/2017/10/07/3055561_nba_obmislia_razshiriavane_na_pazara_s_vlizane_na/", "text": "Комисионерът на НБА Адам Силвър е доволен от темповете, с които се развива най-популярната баскетболна лига в света. Цифрите в последните години показват, че приходит постоянно нарастват, а интересът се повишава. Според Силвър обаче пазарът може да бъде разширен. \"Мисля си, че вече територията на САЩ отесня за НБА, за това има много примери. Но не смятам, че най-добрата дестинация е Канада, където имам добра история, а по-скоро Мексико\", обяви той пред USA Today. НБА има добра история в Канада, където в момента има само един отбор \"Торонто раптърс\". Той функционира от 1995 г., докато другият канадски франчайз \"Ванкувър гризлис\" беше преместен в Мемфис след сезон 2000-2001. \"Не целим експанзия, защото и сега лигата е много добре, но виждам потенциал в Мексико сити. Този пазар е огромен и това може да бъде много успешен франчайз за Латинска Америка\", добави Силвър. Мексико Сити е град с 20 млн. население, а държавата е със 130 млн. души. Освен това през тази година два мача от редовния сезон на НБА ще се играят в мексиканската столица. На 7 декември \"Бруклин нетс\" ще играе с \"Оклахома сити тъндър\", а два дни по-късно \"гръмотевиците\" се изправят срещу \"Маями хийт\". Освен това отборите от НБА често уважават мексиканския пазар и испаноговорящото население в Щатите, като една нощ от сезона се нарича Noche Latina, а всички тимове използват имена на испански. Преди години имаше предложение европейски или азиатски отбори да влязат в НБА, но според Силвър това е невъзожно: \"Разстоянието е огромно и не можеш да преместваш целия график, заради един или два отбора. Затова Мексико е идеален вариант за НБА\", добави комисионерът.", "date": "2017.10.07", "title": "НБА обмисля разширяване на пазара с влизане на мексикански отбор"}
{"url": "http://www.dnevnik.bg/photos/2017/10/07/3055536_fotogaleriia_kolko_maluk_moje_da_bude_edin_tank/", "text": "Изложба на мащабно умалени модели на бойни машини, посветена на Виетнамската война, може да бъде видяна днес и утре в Студентския стол на Висшето транспортно училище \"Тодор Каблешков\". Това е 13-ата изложба-конкурс за стендови модели, организирана от клуб \"Стендов Моделизъм България\".", "date": "2017.10.07", "title": "Фотогалерия: Колко малък може да бъде един танк"}
{"url": "http://www.dnevnik.bg/politika/2017/10/07/3055566_bsp_obiavi_che_znae_za_oshte_hranilki_v_obshtinski_i/", "text": "БСП обяви, че има информация за още редица \"шуробадженашки назначения\" на ГЕРБ в редица общински и държавни дружества и даде срок от една седмица управляващата партия да свика  обещаната от премиера Борисов Изпълнителна комисия , която да направи проверка. На пресконференция на левицата днес депутатът Таско Ерменков заяви, че в партията има стотина сигнала за подобни назначения от всички областни и повечето общински градове и постави срок от една седмица на ГЕРБ да проверят и се откажат от назначенията. \"Имаме схеми за хранилки в общински и държавни предприятия. Не ги слагаме на масата, не за нещо друго. Чакаме колегите от ГЕРБ да се освестят, да се съберат тази прословута Изпълнителна комисия\", каза депутатът, цитиран от агенция \"Фокус\". Той призова ГЕРБ да не уволняват бременни жени, а да се държат като мъже. Той направи връзка със заявката на депутата от ГЕРБ Александър Ненков, че  съпругата му, която е бременна, ще напусне \"Булгартрансгаз\" , след като БСП разказа за схема на роднински назначения в държавното дружество. Днес БСП съобщи за нова схема, свързана с назначения в \"Булгартранзгаз\", \"Булгаргаз\", Комисията за защита на конкуренцията (КЗК) и Столичната община. От левицата разказаха, че след като бившият зам.-кмет на София Юлия Ненкова оглави КЗК, била наследена в общината от Ралица Стоянова, която е сестра на началника на \"Правен отдел\" в КЗК Стоян Стоянов. Същевременно членът на КЗК Георгица Стоянова била съпруга на Владимир Маринов, който е началник на правния отдел на \"Булгартранзгаз\". \"За народни представители и техните роднини в бордовете ,само ще ви спомена за връзката между Снежана Дукова, народен представител, късаща ризата си на трибуната на Народното събрание в защита на Делян Добрев и нейния син Илиян Дуков, който е член на Съвета на директорите \"Булгаргаз\". Само отваряме тази вратичка, за да потвърдим, че разполагаме с цялата информация\", каза Ерменков. На пресконференцията днес депутатът Георги Свиленски призова премиера Бойко Борисов да поиска вот на доверие от парламента, за да види каква подкрепа ще събере от депутатите си. \"Този човек дали мисли, че си владее групата. Дали мисли, че ще събере 121 гласа да го подкрепят. След всичките тези сигнали, които излизат и които пристигат от цялата България, един министър-председател, който твърди, че може да управлява, че иска да управлява, че има доверието на България, би трябвало да поиска вот на доверие от българския парламент, за да види колко народни представители стоят зад него. 95 ги отписвам вече от тези 121-122, които са го избрали\", каза Свиленски, като имаше предвид  гласовете, с които не бе приета оставката на Делян Добрев .", "date": "2017.10.07", "title": "БСП обяви, че знае за още \"хранилки\" в общински и държавни дружества, ще чака ГЕРБ \"да се освестят\""}
{"url": "http://www.dnevnik.bg/sviat/2017/10/07/3055563_direktor_v_raiuneur_shte_bude_uvolnen_sled_haosa_s/", "text": "Заради хаоса с отменените полети ще има уволнения в нискобюджетната авиокомпания \"Райънер\" (Ryanair), информира \"Нова телевизия\". Главният оперативен директор ще бъде освободен, след като една от най-големите авиокомпании в Европа беше принудена да отмени хиляди полети поради липса на достатъчно пилоти за изпълнение на амбициозния график. Общо 700 хил. души бяха засегнати от отмяната, която доведе и до спорове дали пътниците са били обезщетени адекватно. Компанията първо обяви, че няма проблем с броя на пилотите и часовете, които работят, но по-късно каза, че в последните три месеца са наели 210 летци. Това изявление дойде като потвърждение на обвиненията. Асопшиейтед прес инфомира, че главният оперативен директор Майкъл Хики е обявил сам планове да напусне в края на октомври. Представители на компанията уточниха, че той ще продължи да изпълнява консултативни функции, след като се оттегли от авиокомпанията, в която е работил десетилетия.", "date": "2017.10.07", "title": "Директор в \"Райънеър\" ще бъде уволнен след хаоса с полетите"}
{"url": "http://www.dnevnik.bg/sport/2017/10/07/3055571_sus_skai_dokazahme_che_ne_sme_suvmestimi_smiata_mikel/", "text": "Испанският колоездач Микел Ланда напуска отбора на \"Скай\" след два сезона в състава. Баскът, който привлечен с огромни надежди по една или друга причина не разкри огромния си потенциал в британския тим и  преминава в \"Мовистар\" , където се надява да има много повече шансове за изява. \"Решението не беше лесно, защото \"Скай\" е много голям отбор, всичко е идеално организирано. В отбора обаче искат да контролират всичко, докато аз се считам за малко по-агресивен състезател и може би не си пасваме. Аз се водя от моята интуиция в състезанията, импулсивен съм, затова може би не сме съвместими\", каза Ланда пред испанския вестник \"Ас\". Той не смята, че преминаването му в \"Мовистар\" е един вид освобождаване и изтъкна добрите си резулати в \"Скай\". Той спечели фланелката за най-добър катерач в Обиколката на Италия, въпреки че влезе в състезанието с надежди поне за подиум. Падане в деветия етап заради мотор, което въвлече и двамата лидери на \"Скай\" Ланда и  Герант Томас  обаче промени плановете на отбора. Ланда спечели Обиколката на Трентино и Обиколката на Бургос, а през юли беше сред ключовите помощници на Крис Фрум към четъврта победа в \"Тур дьо Франс\". Баскът завърши четвърти в генералното класиране, но изрази съжаление, че не е имал свобода от тима да се бори за нещо повече. В \"Мовистар\" той отива като изявен лидер, но отново ще трябва да разделя тази задача с друг състезател – Найро Кинтана. Колумбиецът е на същите години като Ланда – 27, но е по-титулуван, като вече има успех в Джирото и \"Вуелта\". \"Ако разделим календара помежду си ще бъде най-добре, не мисля, че ще бъде проблем. Макар, че все още не сме говорили за нищо\", казва Ланда. Той обаче забравя, че \"Мовистар\" разполага и с ветерана Алехандро Валверде, който има договор с тима до края на 2019 г.", "date": "2017.10.07", "title": "Със \"Скай\" доказахме, че не сме съвместими, смята Микел Ланда"}
{"url": "http://www.dnevnik.bg/sviat/2017/10/07/3055251_napadenieto_v_las_vegas_posochi_slabostite_v_dulgo/", "text": "От 2009 г. Лас Вегас планира за най-лошия сценарий: обучава полицията си според антитерористичен протокол от 2009 г., с който отговаря на масова стрелба, химически атаки, самоубийствени атентати, инциденти със самолети, врязващи се в сгради, според представители на града и експерти по сигурността. При атаката от събота вечер обаче, когато 58 души загинаха, а стотици бяха ранени на концерт на открито, полицията се оказа с малко възможности бързо да спре мъжа, разказват силите на реда. Това показва колко е трудно да се опазят американските граждани от атаки, които могат да добият непредсказуема форма. От 32-ия етаж на хотел близо до световноизвестна туристическа атракция стрелецът  Стивън Падък  вкара града в кошмар за няколко минути, в които никой не можеше да му се противопостави - полицията не можеше да отвърне на огъня, без да създаде опасност за граждани. Ъгълът, разстоянието и присъствието на хиляди направиха това невъзможно, обясняват силите на реда. \"Служителите ни показаха изключителна сдържаност. Те могат да стрелят толкова далеч, (но) не е безопасно,\" каза Робърт Чамбърлин, член на контратерористичните сили към полицията в Лас Вегас. \"Стреляте на 32 етажа височина, от 500 метра. Така че траекторията на изстрелите ни... дори и да бяхме точни, те щяха да уцелят тавана (и да продължат) към следващия етаж.\" Падък извърши продължителен обстрел на множеството от 22 000 души за около 10 минути - започна в 22:05 местно време, по данни на полицията. Служителите на реда са влезли в хотелската му стая 75 минути след началото на стрелбата, откривайки го мъртъв. Нападението му беше едва второто голямо в съвременната американска история, при което стрелът действа отвисоко, твърди Дейвид Шепърд, бивш агент на Федералното бюро за разследване, който съветва полицията на Лас Вегас по въпроси на сигурността. Предишният подобен случая е в университета в Тексас през 1996 г., когато стрелец в кула уби 15 души и рани 31 по време на атака, продължила 96 минути. Протоколът \"Мактак\" През 2009 г. полицията в Лас Вегас прие нов план и въведе ново обучение във военен стил и с контратерористични елементи, наречено MACTAC (Multi-Assault Counter-Terrorism Action Capabilities) и замислено, за да помогне на полицаите да се справят с атаките. Представители на властта казват, че новото учение е отговор на атаката в Мумбай, Индия, от предишната година, когато бойци, свързани с \"Ал Кайда\", убиха 166 души в координирани атаки за четири дни. Според протокола всеки служител на реда от всеки департамент в региона трябва да бъде обучен по същия начин да отговаря на атаки, казаха за \"Ройтерс\" членове на екипа MACTAC в интервю тази седмица. Обучението позволява служители на сигурността от различни департаменти да се събират бързо, да образуват малки единици и - в случай на стрелба - да откриват огън по стрелеца от различни ъгли. В неделя местоположението на Падък в хотел, пълен с хора усложни добре отигранат реакция - първо, защото беше трудно точно да се определи местоположението му и второ, заради опасностите за хората в съседните стаи при полицейски отговор. Според лейтенант Реджи Рейдър от екипа MACTAC служителите на реда са дали най-доброто от себе си, за да стигнат възможно най-бързо до хотелската стая, от която стреля Падък. Според Рики Барлоу и Стив Серока полицията заслужава похвали заради реакцията си. Те обаче признават, че стрелецът се е оказал трудна мишена и че е трудно да се подготвят за всякаква атака. \"Разбира се, че сме разглеждали версията стрелба по множество от височина. Въпросът е - как се пази човек от това?\" попита Барлоу. Според Серока много хотели в Лас Вегас разполагат с технология, която засича угарки от цигари и други предмети, падащи от балконите и могат да посочат от коя стая се случва това. В хотел \"Мандалей бей\", където отседнал Падък, обаче няма такава технология. \"Девет минути е цяла вечност, ако говорим за стрелба,\" казва той, ветеран от двете войни в Персийския залив и служил като полковник във Военновъздушните сили на САЩ. \"Има една стара поговорка: Никой план не оцелява след първия контакт с врага. Няма как да предвидиш всичко.\"", "date": "2017.10.07", "title": "Нападението в Лас Вегас посочи слабостите в дълго изработван антитерористичен план"}
{"url": "http://www.dnevnik.bg/sport/2017/10/07/3055661_shveciia_oglavi_grupa_a_v_kvalifikaciite_za_svetovnoto/", "text": "Швеция излезе начело в група А от квалификациите за световното първенство по футбол. Скандинавците постигнаха разгромна победа с 8:0 срещу Люксембург у дома. С това те събраха 19 точки и водят с две пред Франция, чийто отбор гостува на България. В последния кръг шведите гостуват на Холандия. Маркус Берг изигра силен мач и вкара четири гола за домакините. Андреас Гранквист откри резултата в десетата минута от дузпа. Осем по-късно Тойвонен намери Берг в наказателното поле и и нападателят удвои с удар от 12-13 метра. В 37-ата минута нов отличен пас на Тойвонен изведе Берг сам срещу Жонатан Жубер. Стражът на Люксембург изби първия удар, но при добавката Берг вкара за 3:0. В 54-ата минута той оформи хеттрика си с удар от дъгата пред наказателното поле. След час игра скандинавците стигнаха и до пети гол. Микаел Лустиг се разписа с глава след центриране от фаул от дясно на Себастиан Ларсон. Гранквист направи 6:0 от дузпа след игра с ръка на Крис Филип, а в 71-ата Берг засече с глава центриране на Лудвиг Аугустинсон от ляво. Тойвонен отбеляза осмия гол в 76-ата минута с хубав удар от въздуха от ъгъла на наказателното поле след подаване на резервата Емил Крафт.", "date": "2017.10.07", "title": "Швеция оглави група А в квалификациите за световното след разгром с осем гола"}
{"url": "http://www.dnevnik.bg/kultura/2017/10/07/3055662_filmut_vezdesushtiiat_poluchi_goliamata_nagrada_na/", "text": "Филмът  \"Вездесъщият\" на Илиян Джевелеков  бе отличен с голямата награда за пълнометражен филм на 35-ия Фестивал на българския игрален филм \"Златна роза\". Освен това филмът получи и наградата на публиката и наградата на кинокритиката. В категорията за късометражен филм за най-добра лента бе отличен \"Кораба Слънчоглед 1\" на Васил Горанов. Горанов получи и наградата на Съюза на българските филмови дейци. Специална награда на журито получи филмът  \"Посоки\"  на режисьора Стефан Командарев. Лентата взе и наградата на акредитираните журналисти. Илиян Метев бе отличен за най-добър режисьор за филма \"3/4\". Наградата за най-добър сценарий получиха Теодора Маркова, Георги Иванов, Невена Кертова и Тео Чепилов за филма \"Дъвка за балончета\". За операторско майсторство бе отличен Ненад Бороевич за \"И после светлина\". Актрисата  Татяна Лолова  получи голямата награда \"Златна роза\" за цялостен принос. В категория \"Най-добра женска роля\" бяха отличени Теодора Духовникова за ролята й във \"Вездесъщият\" и Ирини Жамбонас за \"Посоки\". За най-добра мъжка роля награда получи Велислав Павлов за ролята му във \"Вездесъщият\" Журито присъди диплом на режисьора  Ясен Григоров  и творческия екип на филма \"Лили рибката\" за благородните им усилия в трудната област на детското кино. Наградата за дебютен пълнометражен филм бе присъдена на \"Радиограмофон\" в лицето на режисьора Рузие Хасанова. Специалната награда на град Варна получи филмът \"Врагове\" на режисьора и сценариста Светослав Овчаров. Журито присъди и два диплома на \"Дупка\" с режисьор Джонатан Хайделбергер и \"Нощите на един самотен вестоносец\" на Андрей Кулев.", "date": "2017.10.07", "title": "Филмът \"Вездесъщият\" получи голямата награда на фестивала \"Златна роза\""}
{"url": "http://www.dnevnik.bg/bulgaria/2017/10/07/3055642_nai-chetenoto_v_dnevnik_zaplahata_na_upravliavashtite/", "text": "В края на седмицата \"Дневник\" представя традиционната класация на десетте най-четени статии. Челната тройка тази седмица се води от заплата на управляващи към журналист, на второ място е предложената от Еврокомисията най-голяма реформа на ДДС, а на трето място е доклада на датския урбанист Ян Геел за София. 1.  Управляващи заплашиха журналиста Виктор Николаев с уволнение и \"гейт\" заради въпроси (обобщение)   - 38947 прочитания 2.  Еврокомисията предложи най-голямата реформа на ДДС за последните 25 години  - 18892 прочитания 3.  София трябва да се раздели с концепцията си от 60-те години, за да бъде приятен град за хората  - 16546 прочитания 4.  Втори стадион във Варна изчезва по \"отиграна\" схема  - 16476 прочитания 5.  64-годишен американец е нападателят от Лас Вегас  - 16156 прочитания 6.  Птиците нарочно слагат угарки от цигари в гнездата си, сочи изследване  - 16054 прочитания 7.  Полиция блокира със сила гласуването за независимост на Каталуня, има ранени  - 15526 прочитания 8.  Забраненият референдум в Каталуня приключи с над 760 ранени, какво следва  - 15499 прочитания 9.  Нападател застреля поне 50 и рани над 200 в Лас Вегас (видео)  - 15215 прочитания 10.  Не са само каталунците - кой още в ЕС се стреми към независимост  - 14058 прочитания.", "date": "2017.10.07", "title": "Най-четеното в \"Дневник\": Заплахата на управляващите към журналист и референдума в Каталуня"}
{"url": "http://www.dnevnik.bg/sport/2017/10/07/3055690_grigor_dimitrov_popadna_v_potok_s_nadal_na_mastursa_v/", "text": "Григор Димитров попадна в поток с водача в световната ранглиста по тенис Рафаел Надал в мастърса в Шанхай, който ще се проведе следващата седмица. Българинът, който е шести в схемата, почива в първия кръг. Той започва срещу победителя от двубоя между участващия с \"уайлд кард\" Чжъ Чжан от Китай и Рийън Харисън от САЩ. Димитров е в горната част на схемата и в четвъртфиналите може да срещне Надал. Двамата  играха в полуфинала на турнира в Пекин, като българинът загуби с 3:6, 6:4, 1:6 . При никое от петте си участия в Шанхай досега хасковлията не е преминавал втория кръг. Димитров изрази разочарованието си от поражението срещу Надал в Пекин, което е девета за него от десет мача срещу този съперник. \"Много е тежко да загубиш в тази фаза на всеки турнир. Никога не е лесно. Сега трябва просто да остана положително настроен.\" \"За мен е добър знак, че спечелих няколко мача. Що се отнася до двубоя днес, мисля, че имах много шансове в отделни моменти, но ако не ги използваш, когато играеш срещу тенисисти като Рафа, си плащаш за това. Точно това и се случи\", заяви българският тенисист. \"Смятам, че показах добър тенис. Но мисля, че дори във втория сет, който спечелих, можеше да направя много неща доста по-добре. Може би играта ми днес не беше достатъчно скоростна. Но съм доволен, че се боря и успявам да остана положително настроен. Това е нещо, върху което може да се гради\", добави Димитров.", "date": "2017.10.07", "title": "Григор Димитров попадна в поток с Надал на мастърса в Шанхай"}
