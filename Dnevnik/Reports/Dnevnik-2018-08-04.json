{"url": "https://www.dnevnik.bg/sport/2018/08/04/3291952_dva_svetovni_rekorda_padnaha_na_evropeiskoto_po/", "text": "Вторият ден на европейското първенство по плуване в Глазгоу донесе подобряване на два световни рекорда. Хегемонът в спринтовия бруст Адам Пийти затвърди доминацията си в дисциплината и размаза конкуренцията на 100 метра. Пийти изпревари с повече от секунда и половина сънародника си Джеймс Уилби, подобрявайки собственото си върхово постижение. Той спря хронометрите на 57.00 секунди, с 0.13 по-добро време от записаното от него на олимпийските игри в Рио. Пийити имаше най-добра стартова реакция, а на първите 50 метра обърна с най-добър резултат. След това продължи да увеличава аванса си и се доближи до голямата си цел да след под 57 секунди на 100 метра бруст. \"Невероятно е, много съм щастлив и наистина мисля, че резултатът ми е много добър. Европейското първенство е много силно, конкуренцията е голяма\", каза Пийти след състезанието. Бронзов медал взе руснакът Антон Чупков, който завърши с 58.96. Пийти ще участва и на 50 метра бруст. Върхово постижение имаше и в друга спринтова дисциплина – 50 метра гръб. В нея 18-годишният Климент Колесников записа 24.00 секунди и изпревари с 0.55 секунди Роберт-Андрей Глинта. Много силно се представи и звездата на дамското плуване Сара Шострьом. Шведката спечели и двата финала, в които участва – 50 метра свободен стил с най-добро постижение на шампионатите и 100 метра бътерфлай.", "date": "2018.08.04", "title": "Два световни рекорда паднаха на европейското по плуване в Глазгоу"}
{"url": "https://www.dnevnik.bg/sviat/2018/08/04/3291916_policiiata_arestuva_nad_20_aktivisti_za_prava_na/", "text": "Полиция арестува днес около 25 защитници на правата на хората с нетрадиционна сексуална ориентация, участвали в неразрешен митинг в Санкт Петербург, предаде Ройтерс, като се позова на очевидци. Няколко десетки активисти се събрали следобед на Дворцовия площад във втория по големина град в Русия и по този начин нарушили забраната за провеждане на такава демонстрация, информира БТА. Организаторите бяха заявили, че ще устроят протести от по един човек с искане за свобода на събирането и сдружаването, след като властите в Санкт Петербург отхвърлиха искането им да проведат парад. Полицията задържала активисти, които развявали знамена с цветовете на дъгата и носели транспаранти. Не се е стигнало до сблъсъци. През 2013 г. в Русия бе приет закон, забраняващ разпространението на хомосексуална пропаганда. Миналия месец московската полиция за кратко задържа британския активист за защита на сексуалните малцинства - Питър Тачъл, който протестирал край Кремъл в подкрепа на правата в Русия на хората с нетрадиционна сексуална ориентация, припомня Ройтерс.", "date": "2018.08.04", "title": "Полицията арестува над 20 активисти за права на гейовете в Санкт Петербург"}
{"url": "https://www.dnevnik.bg/photos/2018/08/04/3291495_fotogaleriia_siuksite_otbeliazvat_150_g_ot_miren/", "text": "През 2017 г. индианците от Стендинг рок, Северна Дакота протестираха в продължение на седмици срещу изграждането на петролопровод, който щеше да наруши и замърси свещените им земи. Фотографката на агенция \"Ройтерс\" Стефани Кийт е прекарала месец и половина с тях и сега се връща, за да отрази 150-тата годишнина от сключването на мирния договор от Форт Ларами между местните индианци и правителството на САЩ.", "date": "2018.08.04", "title": "Фотогалерия: Сиуксите отбелязват 150 г. от мирен договор, признал правата им"}
{"url": "https://www.dnevnik.bg/sport/2018/08/04/3291920_psj_triumfira_sus_superkupata_na_franciia_sled_40_nad/", "text": "ПСЖ започна сезона във Франция със спечелването на нов трофей. Шампионът в Лига 1 постигна убедителен успех за Суперкупата с 4:0 над \"Монако\". Двубоят се изигра в китайския град Шенжен пред 41 хиляди зрители. Срещата беше дебют за новия треньор на ПСЖ Томас Тухел, който пое отбора преди по-малко от два месеца. Анхел ди Мария откри резултата в 33-ата минута, а седем по-късно Кристофър Нкунку удвои. През втората част Тимъти Уеа направи 3:0, а крайния резултат оформи отново Ди Мария в добавеното време. Четвърт час преди края на мача на терена се появи звездата на парижани Неймар. Той получи почивка, след като изостана с подготовката заради участието си на световното първенство. Срещата за суперкупата беше дебют и за Джанлуиджи Буфон, който е ново попълнение в ПСЖ.", "date": "2018.08.04", "title": "ПСЖ триумфира със Суперкупата на Франция след 4:0 над \"Монако\""}
{"url": "https://www.dnevnik.bg/bulgaria/2018/08/04/3291921_izdirvaneto_na_mityo_ochite_i_okovavaneto_na_ivancheva/", "text": "1.  Задържаните при акция в Бургас са 19, Митьо Очите е обявен за издирване  - 28 439 прочитания 2.  Българите имат недоизбистрена социално-полова идентичност   - 26 831 прочитания 3.  Новите банкови такси влизат в сила днес   - 24 618 прочитания 4.  Отвеждането на Иванчева до болницата с оковани ръце и крака: От показност до престараване (видео)  - 18 167 прочитания 5.  От днес човечеството живее на \"екологичен кредит\"   - 16 189 прочитания 6.  Какво ще правим с Истанбулската конвенция, когато ЕС я приеме, попита Христо Иванов   - 16075 прочитания 7.  При средна цена от 21 лв. за нощувка повече от половината почивни станции са празни (графика)   - 14 861 прочитания 8.  Пожар е горял в \"Царските конюшни\" в София, кметът ще иска възстановяването им  - 13 586 прочитания 9.  Съдът отмени спорното решение на кабинета за Пирин заради липса на екооценка  - 13 439 прочитания 10.  Над 300 хил. българи вече живеят в Германия   - 13 264 прочитания", "date": "2018.08.04", "title": "Издирването на Митьо Очите и оковаването на Иванчева - най-четеното в \"Дневник\""}
{"url": "https://www.dnevnik.bg/sport/2018/08/04/3291934_antuni_ivanov_se_klasira_na_final_na_evropeiskoto/", "text": "Българският плувец Антъни Иванов ще плува във финалите на 200 метра бътерфлай на европейското първенство в Глазгоу. Талантливият състезател влиза в битката за медалите, след като стана трети във втория полуфинал. Иванов постигна 1:56.58, като остана след Кристоф Милак и Виктор Брьомер. Резултатът му беше с малко по-слаб от  постигнатото в сутрешните серии , но българинът отново направи много силни последни 50 метра. Иванов попада във финала със седмо време, като останалите са Тамаш Кендереси, Джеймс Гай, Максим Шембрев, както и Милак и Брьомер от неговата серия. По време влизат Ян Швитковски и Луис Кронен. Финалите на 200 метра бътерфлай са в неделя от 20.45 часа българско време. Преди година Иванов участва във финал на същата дисциплина на световното първенство, а на предишното европейско първенство завърши девети.", "date": "2018.08.04", "title": "Антъни Иванов се класира за финала на 200 метра бътерфлай на европейското първенство"}
{"url": "https://www.dnevnik.bg/bulgaria/2018/08/04/3291941_policiiata_zalavia_vse_poveche_drogirani_shofyori/", "text": "Полицията залавя все повече шофьори, употребили наркотици. За първите 6 месеца на 2018 г. са хванати близо 1 800 дрогирани на волана. През цялата 2017 г. заловените са били малко над 2 800 души. Най-много шофьори, употребили наркотици, са установени в София - 209, следвана от Бургас със 150, Пловдив със 140 и Стара Загора със 100. Дерегистрираните коли заради шофиране с наркотици са 713, информира Би Ти Ви. Най-често обаче дрогираните шофьори се разминават само с административна глоба заради смекчаващи вината обстоятелства при разглеждане на делата. \"Тестовата касета, сега която ще извадя, се натърква хубаво между венеца и бузата, и се взема слюнков материал и по което вече апаратът отчита за наркотични вещества или техните аналози за употреба на водачите\", обяснява технологията на теста пътният полицай Марио Маринов.  Дрегерът връща между 4 и 48 часа и обхваща широк спектър от наркотични вещества. Скоро и метадонът ще бъде сред тях. Все по-трудно е обаче за полицаите да преценят само на вид дали шофьорът е употребил дрога. \"Това, което беше през 90-те години, че можем да разпознаем един човек по вида и облеклото, че е наркоман, вече го няма. Нещата са коренно различни. Хора с доста добър външен вид могат да употребяват без да се знае\", коментира Петьо Петков от сектор \"Наркотици\" към СДВР. В интернет вече се продават вещества, за които се твърди, че неутрализират тестовете. Специалистите обаче предупреждават, че освен безполезни, разтворите са и опасни за здравето.", "date": "2018.08.04", "title": "Полицията залавя все повече дрогирани шофьори"}
{"url": "https://www.dnevnik.bg/bulgaria/2018/08/04/3291948_obshtinar_ot_bsp_e_bil_s_mityo_ochite_v_turciia/", "text": "Председателят на групата на БСП в бургаския общински съвет Бенчо Бенчев е бил в Турция заедно с арестувания Димитър Желязков, известен като Митьо Очите, съобщи Би Ти Ви, позовавайки се на свои източници. Желязков беше задържан в хотел в Истанбул, а в четвъртък 19, които според разследващите е ръководил Митьо Очите, бяха заловени в Бургаско в хода на операция срещу организирана престъпна група за рекет, палежи и наркоразпространение. Към момента не е известно в какво качество Бенчев е придружавал Митьо Очите и дали и той е бил арестуван, информира телевизията. Общинският съветник от гражданската квота на социалистите, който извън политиката е зърнопроизводител и предприемач, стана известен в началото на годината около прокурорските проверки на собствениците на луксозни коли и скъпи имоти. Според \"24 часа\" пък заедно с Желязков е бил задържан бившият депутат от ДПС Нехрин Узун. Узун, който е бивш кмет на бургаската община Руен и два мандата народен представител, е бил в хотел \"Рамада\" на площад \"Таксим\" в среднощната акция на турската полиция. При закрити врати спецсъдът наложи най-тежките мерки за неотклонение на петимата задържани при спецакцията в Бургас - \"задържане под стража\", информира \"Нова телевизия\". Държавното обвинение поиска постоянния арест на Йордан Въчев-Ларша, Радослав Николов-Рачо, Венцислав Христов-Лавацата, Иван Пишиев и Иван Найденов. Задочно за участие в организираната престъпна група са обвинени още двама мъже в неизвестност, единият - общинският съветник в Несебър Пейо Янков. По-късно от МВР съобщиха, че Турция е предала седмина българи на полицията на ГКПП Капитан Андреево. Пред \"24 часа\" говорителят на главния прокурор Румяна Арнаудова съобщи, че на тях ще бъде наложено полицейско задържане за 24 часа и ще се установи дали са съпричастни към бандата и евентуално към укриването на Желязков. Сред върнатите са общинският съветник от БСП в Бургас Бенчо Бенчев и бившият депутат от ДПС Нехрин Узун. Митьо Очите не е бил регистриран като гост на хотела в Истанбул, където бе задържан. Той спял в наета от Бенчев стая.", "date": "2018.08.04", "title": "Общински съветник от БСП и бивш депутат от ДПС са задържани с Митьо Очите в Турция (обновена)"}
{"url": "https://www.dnevnik.bg/sport/2018/08/04/3291957_iznenadvashta_zaguba_ot_lokomotiv_plovdiv_zatvurdi/", "text": "Лудогорец\" продължи със слабото си представяне от началото на сезона и записа втора загуба в рамките на четири дни, отстъпвайки с 0:1 на \"Локомотив\" (Пловдив) като домакин. Гостите от Пловдив поднесоха изненадата на третия кръг в Първа лига, след като надвиха шампиона с гол на Филип Михалевич. Единственият гол падна в 86-ата минута след грешка на централния защитник на шампионите Рафаел Форстър. Тимът от Разград удари три греди и направи много пропуски, но отново не се представи на познатото си ниво. Със силни изяви пък се отличи вратарят на черно-белите Мартин Луков. Загубата идва четири дни след отпадането от  Шампионската лига от \"МОЛ Види\" . Освен това \"Лудогорец\" не вкарва за трети път в последните си четири мача. За \"Локомотив\" победата е първа през сезона, след като в предишните две срещи черно-белите загубиха с 0:2 от ЦСКА и 2:4 от \"Славия\". Мениджърът на \"Лудогорец\" Пауло Аутуори направи четири промени от състава, който няколко дни по-рано загуби от \"МОЛ Види\" в квалфикациите на Шампионската лига. Рафаел Форстър, Антон Недялков, Лукас Саша и Клаудиу Кешеру започнаха вместо Георги Терзиев, Натанаел, Марселиньо и Якуб Шверчок. През първата част \"Лудогорец\" беше много по-активен и до 30-ата минута удари два пъти гредите. Първо това се случи в петата минута след изпълнение на Вандерсон. Само две минути по-късно и вратарят на \"Локомотив\" Мартин Луков се намеси добре след изстрел на Лукас Саша. В 28-ата минута отново много активният Саша беше в центъра на събитията, но този път ударът му срещна гредата. До края на първата част не се случи нищо по-интересно, а домакините вече нямаха и такова предимство, след като \"Локомотив\" се прибра плътно в своята половина. На почивката Пауло Аутуори предприе действия и направи две промени. Той извади Светослав Дяков и Върджил Мисиджан, а на техните места влязоха Марселиньо и Жоао Пауло. \"Лудогорец\" отново се активизира и само три минути след подновяването на играта домакините получиха дузпа. Топката се удари в прилепената до тялото на Томашевич ръка и реферът Станислав Тодоров отсъди 11-метров удар. Кешеру застана зад топката, но Луков се справи и успя да спаси изстрела на румънеца. До края на двубоя се игра изцяло пред вратата на \"Локомотив\", но защитата в черно-бяло се представи на много високо ниво и спираше атаките на шампионите. Бруно Акрапович прибра отбора си и заложи на котраатаки, които в крайна сметка донесоха резултат. В 86-ата минута Рафаел Форстър не действаше концентрирано и от това се възползва Филип Михалевич. Нападателят на \"Локомотив\" открадна топката и от малък ъгъл я вкара в мрежата на Ренан – 0:1. В заключителните минути силите на отбора от Разград не стигнаха за нищо повече освен още един удар в гредата, дело на Шверчок. Поражението е първо за \"Лудогорец\" на собствения му стадион в шампионатен мач от 5 ноември 2017 г., когато отстъпи на ЦСКА.", "date": "2018.08.04", "title": "Изненадваща загуба от \"Локомотив\" (Пловдив) затвърди кризата в \"Лудогорец\""}
{"url": "https://www.dnevnik.bg/sviat/2018/08/04/3291829_v_daniia_be_nalojena_purvata_globa_za_zabulvane_na/", "text": "В Дания бе наложена първата глоба за носене на ислямско було никаб на 28-годишна жена, предаде Франс прес, цитирана от БТА. Полицията била повикана в търговски център в североизточния град Хорсхолм, където тази жена се сбила с друга, която се опитала да й махне никаба, съобщи полицейски говорител. При сблъсъка на двете никабът паднал, но после жената отново си го сложила. Тогава полицията снимала жената с никаба и взела кадри от инцидента от наблюдателните камери на мола. Тя била уведомена, че ще получи по пощата известие за глоба от 1 000 крони (134 евро) и че трябва или да махне никаба, или да напусне публичното място. Жената избрала второто. От 1 август носенето на обществени места в Дания на бурка (изцяло покриващо лицето було), никаб (було, което покрива лицето без очите) или други скриващи лицето аксесоари се наказва с глоба до 10 000 крони (1340 евро). Правозащитници се обявяват против тази мярка, докато поддръжниците й смятат, че тя цели да улесни интеграцията на мюсюлманските имигранти в датското общество. Други европейски страни, където са въведени подобни ограничения, са Белгия, Франция, Германия и Австрия.", "date": "2018.08.04", "title": "В Дания бе наложена първата глоба за забулване на лицето"}
{"url": "https://www.dnevnik.bg/sviat/2018/08/04/3291830_oon_ot_nachaloto_na_godinata_sa_zaginali_nad_1500/", "text": "Над 1 500 мигранти за загинали от началото на годината в Средиземно море, тъй като трафикантите прибягват към все по-непригодни за море плавателни съдове. Това обяви Службата на Върховния комисар на ООН за бежанците, информира Асошиейтед прес. Само през юни и юли над 850 души са намерили смъртта си на път за Европа по море. През тези два месеца един от 31 мигранти е умирал в морето, докато през цялата минала година съотношението е било 1:49.  Броят на загиналите мигранти в Средиземно море се е повишил, въпреки че броят на пристигналите по море в Европа тази година е около 60 хиляди, т.е. около два пъти по-малко в сравнение със същия период на 2017 г. По думите на Венсан Коштел, специален пратеник на Върховния комисар, агенцията на ООН за бежанците призовава държавите и властите, през които минават транзитните пътища на мигрантите, \"да вземат всички необходими мерки\" за разбиването на трафикантските мрежи.  Заради силния мигрантски натиск Испания взема спешни мерки и създава нова структура, която да координира усилията на властите за справяне с проблема. Премиерът Педро Санчес разкри, че Мадрид преговаря с Мароко и други африкански страни за спиране на трафика на бежанци. Агенцията на ООН за бежанците съобщава още, че до края на май 2018 г. са спасени 8 150 мигранти в испански води. В последните месеци нелегалния поток се измести от Италия към Испания, достигайки до 240 нелегални мигранти дневно.", "date": "2018.08.04", "title": "ООН: От началото на годината са загинали над 1500 мигранти в Средиземно море"}
{"url": "https://www.dnevnik.bg/sport/2018/08/04/3291833_grigor_dimitrov_zapochva_sreshtu_verdasko_ili_germanec/", "text": "Григор Димитров ще стартира участието си в тенис турнира от сериите \"Мастърс\" в Торонто от втори кръг, където ще срещне Фернандо Вердаско или Петер Гойовчик. Испанският ветеран и 29-годишният германец се срещат в първи кръг, за да определят съперника на Димитров. Българинът е пети поставен в основната схема и попадна в долната половина, където са още Новак Джокович, Доминик Тийм, Кевин Андерсън и шампионът от 2017 г. Александър Зверев. Жребият на  Димитров  обаче е много тежък, защото още в трети кръг може да срещне Милош Раонич или Давид Гофен. Двамата стартират от първото стъпало, където се изправят един срещу друг. Потенциален съперник на четвъртфиналите е финалистът от \"Уимбълдън\" Кевин Андерсън, в чийто поток има двама квалификанти. През 2017 г. Димитров стигна до третия кръг в \"Роджърс къп\", където загуби от Робин Хаасе. Той има да защитава 90 точки за световната ранглиста, където заема шестата позиция. Димитров никога не е играл срещу Гойовчик, а срещу Вердаско има отрицателен баланс – две победи и три поражения. Българинът вече игра два пъти с испанския ветеран през 2018 г., като загуби и в двете срещи. На \"Мастърса\" в Индиън уелс Димитров отстъпи със 6:7 (4), 6:4, 3:6, а на  \"Ролан Гарос\" също загуби  в три сета – 6:7 (4), 2:6, 4:6. Димитров има победи срещу Вердаско, както на клей, така и на твърди кортове. Българинът не е участвал в турнири от \"Уимбълдън\", когато  загуби още в първия кръг от Стан Вавринка  (6:1, 6:7 (3), 6:7 (5), 4:6).  Тогава Димитров обясни , че трябва да разбере защо играе по този начин и защо се е оказал в това положение. \"Много съм разочарован и ми е трудно да дам точен отговор. Сигурен съм, че няма място за паника. Така или иначе не съм такъв човек. Ще опитам да остана положително настроен - знам, че това е едно от най-трудните неща, особено когато отпаднеш рано.\" Димитров допълни, че временно ще остави ракетата встрани. \"Много ми е трудно да приема загубата, особено на този турнир, на който съм постигал толкова в миналото и конкретно на този централен корт.\" От топ 10 на световната ранглиста на турнира в Торонто няма да участва единствено Роджър Федерер. Той обяви, че ще си вземе кратка почивка. Турнирът започва в понеделник 6 август. В България надпреварата ще се излъчва в каналите на \"Макс Спорт\".", "date": "2018.08.04", "title": "Григор Димитров стартира срещу Вердаско или германец в Торонто"}
{"url": "https://www.dnevnik.bg/sviat/2018/08/04/3291834_pompeio_nastoiava_natiskut_nad_severna_koreia_da/", "text": "Държавният секретар на САЩ Майк Помпейо призова международната общност да продължи да поддържа дипломатическия и икономически натиск върху Северна Корея докато Пхенян не се откаже от ядрените си оръжия, предаде Франс прес, цитирана от БТА. В поверителен доклад на ООН, цитиран от Ройтерс, се казва, че Северна Корея не е прекратила ядрената и ракетната си програма в нарушение на санкциите на ООН.  На срещи в рамките на форума на Асоциацията на държавите от Югоизточна Азия (АСЕАН) \"настоях колко важно е да се запази дипломатическият и икономически натиск върху Северна Корея с цел постигане на окончателна и напълно проверена денуклеаризация, за каквато се ангажира КНДР\", заяви Помпейо. \"Ясно е, че нашите партньори и съюзници в АСЕАН знаят колко важна е денуклеаризацията на Северна Корея за собствената им сигурност\", добави той. Ето защо \"им препоръчах строго да прилагат всички санкции, включително пълното прекратяване на незаконни прехвърляния на петрол от кораб на кораб\" за доставки в Северна Корея, заяви Помпейо. Той по-конкретно разкритикува Русия, като спомена информации, че тя продължава да търгува със севернокорейци и да предлага работа на експатрирани севернокорейски работници, които са важен източник на приходи за режима в Пхенян. \"Това би било нарушение на резолюциите на Съвета за сигурност на ООН и всякакво нарушение ще се приеме много сериозно от САЩ\", каза Помпейо и заяви, че ще обсъди въпроса с Москва. Докладът на ООН е съставен от независими експерти, които следят прилагането на санкциите на организацията, и е връчен на комисията за санкции срещу КНДР към Съвета за сигурност. Северна Корея \"не е спряла ядрената и ракетната си програма и продължава да нарушава резолюциите на Съвета за сигурност чрез значително увеличаване на незаконните прехвърляния на петролни продукти от кораб на кораб, както и подобни прехвърляния на въглища през 2018 г.\", пишат експерти в доклада от 149 страници.  Там се допълва, че Северна Корея поддържа военно сътрудничество със Сирия и се опитва да продаде оръжия на шиитските бунтовници хуси в Йемен. Пхенян е нарушил и забрана в текстилния сектор като е изнесъл стоки за повече от 100 милиона долара между октомври 2017 и март 2018 г. в Китай, Гана, Индия, Мексико, Шри Ланка, Тайланд, Турция и Уругвай.", "date": "2018.08.04", "title": "Помпейо настоява натискът над Северна Корея да продължи"}
{"url": "https://www.dnevnik.bg/sviat/2018/08/04/3291562_evropa_ochakva_temperaturni_rekordi_i_oceniava/", "text": "Швейцарската армия позволи на военните си да носят униформа с къси панталони и тениски, докато железниците отчитат необичаен прилив на туристи, търсещи прохлада в планината. Финландски супермаркет покани 100 клиенти да нощуват в климатизираните му помещения, защото се оказали изненадани от високите температури - къщите им просто нямат климатици. В Лисабон термометрите отчетоха 43 градуса, което е необичайно за град, разположен на морския бряг. И ще става още по-горещо - синоптиците не изключват в края на седмицата температурите в Португалия и Испания да надхвърлят 45 градуса и може би да счупят европейския рекорд от 1977г. Тогава в Атина са регистрирани 48 градуса. Новият рекордьор може да е място някъде в провинция Алентежу в южната част на Португалия. Причината е, че огромни маси нажежен въздух от Сахара предизвикват най-тежката гореща вълна от 2003 г. насам на Иберийския полуостров. Лисабон е един от градовете с най-високи температури на планетата, а телевизиите обясняват как може да стане топло, колкото в Долината на смъртта в Калифорния. Но това е само част от необичайно топлото лято в Западна и Южна Европа. След продължителна суша и температури от 33 градуса, във Великобритания най-после очакват захлаждане заради студен атмосферен фронт с валежи. Но сушата на континента продължава. В швейцарския кантон Цюрих властите се опитват да спасят рибите в езерата от задушаване, защото планинските потоци едва едва ги запълват и не достига кислород във водата. На брега на Балтийско море е идеално за плаж, но в Швеция и Полша предупреждават населението да внимава къде плува. Заради топлата вода има експлозивно цъфтене и растеж на отровни водорасли, разказва \"Ройтерс\". Поделение на веригата   в Хелзинки направи жест към клиентите си като покани 100 от тях да пренощуват в климатизираната сграда. Средната температура за Финландия през август е 19 градуса, а тази седмица в столицата регистрираха 30 градуса. Започнаха и проблемите за бизнеса. Тази седмица \"Томас Кук\" потвърди опасенията на инвеститорите, че част от клиентите ѝ от Северна Европа са отложили пътуването до традиционните курорти в Турция, Гърция и Испания, защото лятото е дошло при тях. Руснаците обаче масово се стичат към турските курорти тази година. Турция отчита рекорден брой руски гости, докато останалите направления растат два пъти по-бавно, отколкото се е очаквало, разказа московският в.\"Ведомости\". Между януари и юли само в Анталия са пристигнали 2.5 милиона туристи от Русия, отчита местното летище. Това е най-добрият резултат от последните години (преди това няма подобна статистика). Районът на Анталия привлича до 90% от руските туристи и след като миналата година тук са почивали 4.5 млн. души, тази година агенции като \"Библиоглобус\", Tez Tour и Level.Travel съобщават за допълнителни между 30 и 68 процента повече записвания. \"Ведомости\" цитира данни на Tez Tour, според които за България, Испания и Кипър почти няма промяна спрямо 2017 г. В петък германски производители на пилешко месо и яйца поискаха от супермаркетите да вдигнат цените, тъй като сушата е довела до поскъпване с 25% на фуражите. Юли беше най-горещият от 1881 г. насам и реколтата от жито ще е с около 25% по-слаба от миналогодишната, съобщи тяхно сдружение, цитирано от телевизия ZDF. \"Потребителите трябва да са готови да платят повече за продуктите от пилешко месо\", казват от синдиката. Федералното правителство обмисля специална помощ за животновъдите. Докато мнозина в Северното полукълбо почиват, милиони продължават да работят, а това при рекордни температури е не само неефективно, но и опасно. Проучвания са показали, че жегата се отразява на работата на централния мозък, концентрацията и на настроението. И буквално убива. През 2006 г. проучване на Lawrence Berkeley National Lab посочи конкретната температура в офиса, при която ефективността на служителите е максимална. Това са 22 градуса, а над тях производителността започва да се влошава. Учени от Харвард публикуваха на 10 юли в  PLOS Medicine  проучване сред 44 студенти от местно общежитие, според което живеещите в климатизирани помещения се представят по-добре на тестове, запомнят по-добре информация и реагират по-бързо и по-точно. Две седмици по-късно в статия на техни колеги от Станфорд в  Nature Climate Change  се твърди, че има връзка между жегата и депресията и високите температури предизвикват повече самоубийства. Предупреждението им е стряскащо - ако не се реагира на климатичните промени, към 2050 г. в САЩ и Мексико само заради затоплянето ще има между 9000 и 40 000 самоубийства повече. Група учени, работещи за Climate Impact Lab към Университета на Чикаго, обърнаха внимание тази седмица на нещо друго - че изглежда е твърде оптимистично твърдението, че от климатичнит епромени ще страдат предимно бедните държави. В проучването си, пуббикувано от Becker Friedman Institute към университета, се казва, че и за икономически развитите страни разходите към края на века ще се увеличат повече от 100% - от нуждата да се инсталират повече климатици до принудителното ограничаване на дейността на открито. Екипът стига също до изводи, че въпреки подобрения стандарт и адаптирането, към края на века всяка година само заради горещините по света ще умират допълнително 1.5 милиона души. За сравнение, през 2013 г. в пътни произшествия на планетата са загинали 1.23 млн. души. Не е сигурно, че жегата от европейското лято ще се повтори догодина, но тенденцията изглежда безспорна. Тя бе онагледена миналата година от списание  Scientific American  с анимация за т.нар. температурен цикъл от последните 100 години. Всяко от стълбчетата в нея съответства на едва от 100-те обхванати държави, а цветът съответства на средните температурни аномалии - червено за горещина, синьо за студ. \"Пулсациите\" показват все повече червено, особено в Европа.", "date": "2018.08.04", "title": "Европа очаква температурни рекорди и оценява икономическите щети от жегата"}
{"url": "https://www.dnevnik.bg/sport/2018/08/04/3290472_futbolut_se_nasochva_kum_budeshteto_s_onlain_platformi/", "text": "В последните години футболът разчупи спортната си визия с поглед, насочен все повече към нови възможности в бизнеса. Клубовете се научиха как да продават умело на пазара и да използват стойността на марката си като средство за допълнителни приходи. Показаното на терена вече не е достатъчно, за да се задържи интересът на феновете. Нуждата от забавления за привържениците и възможността за излаз към нови пазари накара някои водещите клубове да се обърнат към излъчването на съдържание в онлайн платформи. Шампионът на Англия \"Манчестър сити\" е сред клубовете, които побързаха да приложат този подход. \"Гражданите\" подписаха договор с електронния гигант \"Амазон\" за  създаването на документална поредица , която засне всичко по-важно от кухнята на отбора за миналия сезон. \"Футболът винаги е бил в сектора със забавления. Привилегия е, че феновете са толкова страстни в гледането и следенето на своя отбор. Клубовете виждат възможност да се рекламират, което им позволява да получават значителни суми\", каза пред Си Ен Ен адвокатът Даниел Гий, който специализира в сферата на спортното излъчване. Според \"Ню йорк таймс\" сумата, която е получил \"Сити\" за създаването на поредицата от осем епизода, е най-малко 10 милиона паунда. Първият епизод ще бъде излъчен на 17 август, а достъп ще имат абонатите на \"Амазон\" в 200 страни по света.  Бъдещето е в интернет Присъствието на \"Амазон\" на спортния пазар започна през 2016 г., когато най-голямата интернет компания в света купи правата за излъчване на живо на някои мачове от Националната футболна лига (НФЛ) в САЩ. През миналата година електронния гигант излъчи двубоите от младежките финали на АТП в Милано. Пробивът на \"Амазон\" беше последван от \"Нетфликс\". Преди година  американската компания за излъчване на видео обяви партньорството си с шампиона на Италия \"Ювентус\"  за заснемането на четири документални епизода по 1 час за представянето на отбора през миналия сезон. Ексклузивните продукти на \"Амазон\" включват  излъчването на турнирите от световния мъжки тенис и US OPEN  за територията на Великобритания. Най-голямата интернет компания в света постепенно  започна да опипва почвата за големите пари във футбола . От 2019 г. за  пръв път мачовете от Висшата лига ще се излъчват от онлайн платформа . Това стана факт, след като \"Амазон\" придоби един от пакетите за английското първенство за територията на Великобритания. Компанията ще излъчи 20 мача от междинните кръгове чрез платената си услуга Prime Video.  \"Амазон\" очевидно потопи колебливо пръстите си във водата на живото предаване. Но отвъд това, те имат всеобхватен пакет от акценти, които могат да бъдат показвани през сезона. За мен спортът е просто още една възможност и развитието е естествено. Ако предаването не е ексклузивно и на живо, то поне е интересно и хората ще искат да го видят\", казва Гий. От сделките между футболните клубове и онлайн платформите печелят и двете страни, а дори и феновете могат да извлекат лична полза от допълнителното съдържание. Подобен подход е все още в началото, като компаниите тепърва трябва да анализират първите си стъпки, за да открият начин как да стопят дистанцията с потребителите. В бъдеще \"Амазон\" и \"Нетфликс\" вероятно ще бъдат последвани от други заради наличието на голям брой запалени футболни фенове и хора, които следят даден клуб с интерес. А това е предпоставка за привличането на нови клиенти. В играта вече се намесва и  \"Фейсбук\", който преговаря с Кристиано Роналдо за заснемане на епизоди , които да се излъчват в платформата  Facebook  Watch . \"Съдържанието ще продава и след това вероятно ще бъдат събрани повече данни за потребителите, за да се разбере какво купуват абонатите, какво търсят и какво гледат. Това ще бъде ценно за разбирането на навиците на хората и да се разбере къде те искат да харчат парите си\", добавя Гий.", "date": "2018.08.04", "title": "Как футболът се насочва към бъдещето чрез онлайн платформи за излъчване на съдържание"}
{"url": "https://www.dnevnik.bg/analizi/2018/08/04/3291616_chvk_nesushtestvuvashtite_ruski_ekspedicionni_voiski/", "text": "Те не съществуват. От няколко дни не съществуват и  трима руски журналисти , тръгнали да правят за тях материал в Централноафриканската република. Убити са от засега неизвестни хора. За ЧВК се знае малко; в дните след това убийство за тях ще се пише повече, но няма да се знае повече. Да опитаме да осмислим онова, което знаем дотук. \"ЧВК\" ги наричат в Русия, съкратено от \"Частни военни компании\". Защо не просто \"наемни войски\"? Защото, както и в други случаи, проблемът с името е сигнал за проблем със същината. На думи това е бизнес като всеки друг в условията на свободен пазар: предлага се услуга, сключва се договор, защитен от държавата, където е сключен. На дело това не е услуга като услуга, нито е договор като договор, нито е държава като държава. Когато предлагам да убивам по нечий избор хора, които не са ми направили нищо лошо, а в замяна получавам пари, а вероятно и смърт – това може да се нарече \"услуга\" само от дебил или лъжец. Когато подписвам за това \"договор\", усещам, че реално се приближавам до въображаемите договори с Дявола, тук се включват неподвластни на мен сили и това няма как да не свърши зле – защо изобщо го сключвам? А когато държавата – особено в случая с руските ЧВК – която по идея трябва да защитава интересите и на двете страни по един договор, сама тайно се оказва едната страна, тогава наемникът няма как да бъде защитен от нея. Това, че може да го убият, е сигурно, а дали ще му платят – не се знае. Но всичко това са, разбира се, само начални общи разсъждения, това е само рамката на картината. Защото в конкретната реалност, за разлика от абстрактното изкуство, абстрактна е рамката, а картината е реалистична. След проблемите с името в тази тема има и базов проблем с фактите. При сблъсък на живот и смърт за участниците е важна победата, не истината; това важи и за техните поддръжници от двете страни. Съмнявам се, че ще научим много след края на разследването на убийството на тримата в ЦАР: вероятно ще трябва да мине време, за да започне истината да изплува, парче по парче. Затова по темата ЧВК по-добре да разгледаме една друга картина – от началото на тази година в Сирия. Там е по-лесно да се ориентираме, помага ни едната поддържаща страна – руската. Защото руснаците няколко пъти \"модифицираха\", т.е. отрекоха предишното си официално изявление.  ./ А другата страна, американската, остана непротиворечива във времето. Освен това тя беше подкрепена от множество съобщения на международни медии с добра репутация. Добра репутация за мен значи, че става дума за медия, която се стреми да съобщава истината. Картината, която следва, е резултат от обобщения на по-късни съобщения, когато уточненията са вече направени.   Картината е сложна и противоречива: има голям брой убити руски граждани (a), в страна, в която Русия води война (b), които граждани обаче според руската държава не съществуват (c): руското външно министерство, което призна за съществуването на шестима от тези несъществуващи, така и не обясни какво са правили те там, за да бъдат убити; но всъщност те са частни наемници, така че държавата, на която са граждани, не носи отговорност за действията им, защото в Русия наемничеството е забранено със закон (d) и ако Русия научи за такива хора, веднага ще ги осъди на затвор (e); обаче те обективно се бият за интересите на Русия, защото се бият против реалните врагове на Русия в Сирия, противниците на Асад (f); само че според официална Русия нейните официални войници се бият не против противниците на Асад, а против ИДИЛ, заедно с американците (g); тогава излиза, че наемниците-\"вагнеровци\", като са атакували американците, са паднали не за интереса на Майчица Русия, а за частния интерес на един олигарх (h), който обаче е приближен на президента на Майчица Русия Путин (i). Очевидно тази сложност е прекомерна дори за руската душа. Опитите за опростяване вървят по две главни линии. Първата линия е на борба да падне табуто върху темата за ЧВК в руските медии, контролирани от властта, т. е. 98% от всички руски медии. Предполага се, че тогава ще стане ясно, че членовете на т. нар. частни военни компании са обучавани и въоръжавани от руската власт и мисиите им в чужбина са в изпълнение на руската външна политика. Понякога, както при катастрофата пред Коноко, този руски държавен ресурс бива откраднат от добре позиционирани хора, както се крадат всякакви държавни ресурси, навсякъде. Вероятността тази борба за гласност да успее не е голяма. Но има вероятност тя да напредне, ако успее втората линия: борбата частните военни компании да бъдат узаконени. Тя се води от няколко години с променлив неуспех. От време на време някой депутат от руската Държавна дума внася вариант на такъв законопроект, след което мнозинството го блокира. Главният аргумент   е винаги един и същ: държавата трябва да има монопол върху насилието. Но позицията на другата страна напоследък става все по-остра. За пръв път не опозиционни журналисти или граждански разследващи групи (например руската група Conflict Intelligence Team), а про-правителствени, \"патриотични организации\" говорят за \"несъществуващите\" като за съществуващи – и пострадали. В началото на юли тази година до властите пишат военни с влияние: о.з. ген.-полк. Ивашов, главата на общественото движение \"Чест и Родина\" о.з. полк. Петров и казашкият атаман Шабаев (който през 2016 г. е част от администрацията на Президента). В тяхното обръщение се казва (превеждам, запазвайки стила): \"От три години вече при нас постъпват жалби и обръщения от граждани на РФ, получили рани в Сирия, които не могат да преминат рехабилитация на територията на Русия. Войниците и офицерите от дадените бойни подразделения нямат никаква социална, рехабилитационна, икономическа подкрепа от страна на държавата. () Ние заявяваме изискването () незабавно да се установи и признае статут на участници в бойни действия в структурите на частните военни компании\". [На практика всеки, който се върне в Русия от ЧВК в Сирия, бива завеждан на отчет в полицията и ФСБ] \"Според информацията на наше разположение, [те] постоянно са подлагани на проверки, а семействата на загиналите войници и офицери, вследствие на отсъствието на правни механизми, са принудени да премълчават факта на участието на близките им [в бойни действия].\" В обръщението се говори и за новосъздадената ЧВК \"Патриот\", воюваща в Сирия. Тя е творение на Министерството на отбраната, докато \"Вагнер\" се свързва с ГРУ. Руски наемници, според обръщението, има и в Централноафриканската република (потвърдено и от френския  ), Судан, Йемен и Либия. В интервю Шабаев добавя към този списък и Бруней, а източник от Министерството на отбраната – и Бурунди. \"Опростяването\" на сложната и противоречива формула за руските ЧВК, от която тръгнахме, ни дава следните резултати: на 7 февруари т.г. в Сирия действително е имало руски наемници, които са водили (неуспешен) бой (a); те са свързани с руските въоръжени сили и с руския режим (b); режимът е подложен на граждански натиск да ги легализира (c). Тук можем да добавим още един важен момент, който преди можеше да ни обърка, а сега ще доизясни картината. В Русия е \"публикувана публична тайна\", че ЧВК \"Вагнер\", освен в Близкия Изток и в Африка, е воювала и в Донбас против Украйна (след анексията на Крим през 2014 г.). Можем да сме недоверчиви към твърденията на Украинската служба за сигурност, че са записали радиоразговор на създателя на \"Вагнер\", в който той дава заповеди в боевете край Дебалцево. Но нямаме основание да не вярваме на Путин, когато казва за боевете в Украйна: \"Ние никога не сме казвали, че там няма хора, които се занимават с решаване на определени въпроси, в това число и във военната сфера, но това не значи, че там присъстват редовни руски войски\". Путин пропуска да добави, че тези   хора – на съвременен руски бандитски им викат просто   – се трудят (а) за пари и (б) престъпвайки руския закон. По този закон засега са осъдени на затвор само двама души, ръководителите на друга руска ЧВК, Slavonik Corps Ltd. – през 2013 г. те се бият в Сирия, понасят поражение и се евакуират в Русия, където началниците им са затворени. Очевидно нещо не са се доразбрали с режима. Защото ръководителите на ЧВК \"Вагнер\" през 2016 г. са  наградени лично от Путин  с най-високия руски военен орден – \"Герой на Русия\", и за това е съобщено (без да се казва причината за награждаването) по официозния  . Затова наричам тази \"тайна\" и публична, и публикувана. Ето и някои конкретни параметри на групата: ЧВК \"Вагнер\" максимално е достигала докъм 5 хиляди души. А според някои преценки \"на око\", в цял свят действащите руски наемници са около 100 хиляди. (За сравнение: най-голямата световна частна армия, американската ACADEMI (Blackwater), за някои \"проекти\" сама е мобилизирала към 100 хиляди души. А на Запад има още много ЧВК.) \"Вагнер\" е тясно свързана с руските въоръжени сили: наемането може неофициално да става чрез местните военкомати, където всички ветерани се водят на отчет; армията предоставя тренировъчни лагери (примерно разследващи журналисти са идентифицирали  лагера край село Молкино  в Краснодарския край; охранявали го военни от ГРУ). Разполагат с тежка артилерия, танкове, БТР, бойни хеликоптери; при случай взаимодействат с руската бойна авиация. От Сирия често успяват да евакуират ранените с военни транспортни самолети и в Русия ги лекуват във военни болници (примерно в Москва, Петербург, Ростов). В случая с частните военни компании Русия е \"като света\", доколкото ги има, и не е, доколкото не ги признава и де юре, и де факто, въпреки че им дава бойни задачи. Това са съществени разлики, които правят най-важен политическия статут на тези руски бойни групи и го правят различен от статута на ЧВК в Западния свят. Наистина, за първи път сега  говорителят на Путин дава индикация , че могат \"да се вслушат в гласа на народа\", т. е на ветеранските организации, и да легализират руските ЧВК. И отново без да носят официално отговорност за действията им: просто, както и днес, упорито да лъжат, че   –  , както е руският неологизъм за такива случаи. И отново както и днес, да си осигурят практически запазването на държавния монопол върху насилието, нищо че ще го нарушат юридически. Тогава би бил щастлив командирът от \"Вагнер\", който, запазвайки анонимността си, разсъждава пред журналист от Радио  : \"Има такова разбиране – геополитика. Аз смятам, че ако воюваш под руски флаг и с руски автомат, макар и с плесенясала суха дажба, на 10 хиляди километра от Русия, ти все едно воюваш за Русия. Ти нали там не си отишъл сам, теб там Русия те е докарала, значи интересът на държавата. Щото иначе, ако народът почне да разсъждава, като почнат готвачките: \"Ми ето сега, далече сме от Сирия ние, за чий, не ни трябва\" На нас ни трябва всякъде! Може дори тука [в Русия] да няма война, защото има там.\" Геополитиката в стил \"на нас ни трябва всякъде\" поражда опасна всеготовност: представете си, че в нечия руска глава възникне \"проблем в България\" – ЧВК-истите няма да имат проблем да тръгнат да го решават. И днес, както и в цялата човешка история, най-голяма нужда да убиват хора имат държавите. Руският наемник поема материалните рискове и моралната вина за убиването, но неговата държава нито могат да я убият, нито да я винят: не тя убива, тя дори пряко не купува услугата, тя само се ползва от плодовете ѝ. И няма нищо общо, частната военна компания доброволно е подписала сатанинския договор, да си го изпълнява! Оттук нататък в моралния статут на човека от ЧВК между Русия и \"света\" няма разлика. Хората от ЧВК по цял свят нямат нужда от убийства, а от пари. Наемници? – не, разбира се, наемни убийци. Мисля си, че ако в ЧВК си водят и свещеници, те надали ще излагат пред бойците тъкмо тези азбучни истини. Всяка религия има опит как да приспособи проповедта си така, че да оправдае убиването на ближния. Особено – на едро.", "date": "2018.08.04", "title": "ЧВК – несъществуващите руски експедиционни войски"}
{"url": "https://www.dnevnik.bg/bulgaria/2018/08/04/3200862_1968_g_vuzmushtenieto_na_komunisticheskite_ideolozi_ot/", "text": "На 8 декември 1967 г. секретарят на Централния комитет на Българската комунистическа партия (ЦК на БКП) Венелин Коцев е сред четвъртокурсници от Софийския университет. В компанията за студентския празник, в която високопоставеният овластен гост ухажва момичетата, е и Михаил Неделчев - тогава студент по славянски филологии. Литераторът се опитва да поведе разговор за Йордан Радичков, провокира партийния идеолог като \"номинира\" писателя за най-голямото отличие - Димитровска награда. Разговорът не потръгва, но Коцев кани студентите да го посетят в ЦК, в Партийния дом, за да им даде направените вечерта снимки. \"Отиваме ние в ЦК, качваме се с Венелин Коцев в асансьора за голям ужас на охранителите му, защото никой от тях не успя да влезе с нас, разказва Михаил Неделчев. Преди някой от нас да успее да каже нещо, Коцев ни изпревари с въпроса: \"Е, какво, как ви хареса нашето чешко чудо?\" И се впусна в злобна идеологическа тирада първо срещу направения именно по Радичков филм на режисьорката Бинка Желязкова \"Привързаният балон\", а след това и срещу всичко онова, което става в Чехословакия. Тогава видях какво е истинското отношение на комунистите към чешките събития, към Пражката пролет.\" \"Нашето чешко чудо\", както властникът нарича филма на Бинка Желязкова, е забранено веднага след премиерата през 1967 г. Малцина са успели да го видят преди 1990 година - не е било разрешено да бъде прожектиран дори пред кинематографисти. \"Привързаният балон\" е повод за комунистическото партийно постановление. В това постановление, което може да се види сред качените в интернет  документи на БКП  от държавната агенция \"Архиви\", с типичните клишета на времето се критикуват \"сериозни слабости в някои звена\". Казва се, че отделни творци и културни дейци \"отстъпват от класовите позиции на марксистко-ленинската идеология, губят чувството си за гражданска и партийна отговорност\". \"Сериозна тревога предизвиква наскоро завършеният филм на режисьорката Бинка Желязкова \"Привързаният балон\" - селяните са представени като полудива тълпа... той е подигравка с героичните борби на народа...\" Обвинената Бинка Желязкова е била партизанка. Комунистическата критика застига и списанието \"Младеж\" с главен редактор Веселин Панайотов, защото в разговор за българската младеж се цитират \"ненаучни теории за младежта като авангард и двигател на общественото развитие и по този начин фактически се отрича ролята на партията\". След критиката се възлага на Комитета за изкуство и култура да вземе мерки и \"да не се допуска производството на филми, противоречащи на идейно-художествените задачи на българското кино\", а на ръководството на комсомола (задължителната на практика комунистическа организация на младите) е наредено да укрепи редакцията на \"Младеж\", за да стане \"боеви орган\". В онези години официално предписаният на хората на изкуството стил е социалистическият реализъм. Комитети, художествени съвети, редакционни колегии и творчески съюзи бдят да няма отклонения от партийните комунистически канони. Най-зорко се наблюдава киното - както е казал Ленин \"от всички изкуства за нас най-важно е киното\". Най-масово е. Това не означава, че другите не се държат под око. Спирането на театрални постановки вече има история. Един от режисьорите на забранени спектакли е Леон Даниел, който по-късно ще каже пред в. \"Култура\" \"Аз съм от хората на 1968 година и изглежда трудно ще се отдалеча от нея\". След потъпкването на Пражката пролет по донос Леон Даниел е изпратен на работа във Врачанския театър. Обвинението - не е бил съгласен с военното нахлуване на войски от социалистическия лагер в Чехословакия. През 1968 г. излиза книгата \"Люти чушки\" с епиграми на Радой Ралин и карикатури на Борис Димовски. Тиражът е конфискуван - опашката на прасе, нарисувано от Димовски, прилича на подписа на Тодор Живков. На поета Константин Павлов е забранено да публикува. След нахлуването в Чехословакия му е забранено и да работи в издателството \"Български писател\". В тези времена властта е загрижена за работата с младежта. Тодор Живков - човекът с най-много власт, е написал тезиси по темата. Ръководството на БКП в края на 1967 г. обсъжда как да се възпитава в дух на патриотизъм, в правилно съчетание с интернационализъм и в любов и дружба със съветския народ... Не е пропуснато напомнянето да се засили идеологическата работа и борбата против буржоазната идеология. Въпреки цялата бдителност отговорните за идеологическата чистота са разтревожени. През 1968 г. на  на 29 март пред Пленум на ЦК на БКП , на който се обсъжда положението в Чехословакия и е докладвано за съвещание на комунистическите партии на социалистическия лагер, Венелин Коцев казва: \"Ние имаме сведения за някои кинодейци и театрали, които широко рекламират чешкия пример. Те и по-рано ни препоръчваха чешкия опит, но сега са просто във възторг него\". От всички сектори на изкуството най-лоша е nолитическата aтмосфepa в кинематографията, констатира Коцев. \"Новото ръководство начело с Филип Филипов е изолирано. Нездравите елементи държат партийната организация, те владеят Управи­телния съвет на Съюза на кинодейците и се опитват да налагат своя линия на развитие на кинематографията. Сега се готвят на предстоящото отчетно събрание на Съюза на кинодейците да овладеят изцяло положението. Прояви на напускане на класовите позиции има и в печата; дадени бяха цял ред информации, в които събитията в Чехословакия се представят в невярна светлина...\" Изказването на Венелин Коцев продължава с примери за \"клубове със съмнителна политическа репутация\" сред младежта - \"... в средата на март тази година в Софийския университет е учреден дискусионен клуб на студентите физици. Статутът на този клу6 е съшит от анархистични принципи. В него е записано ,че всеки има nраво да взема думата колкото пъти иска, да прекъсва всекиго... Програмата на клуба е политически объркана. В нея между другото се предвижда да се покани пред студентите представител на ЦК на БКП , който да даде обяснение защо има привилегии за кандидат-студентите - деца на активни борци против фашизма\". Идеологът е възмутен и от учредителна сбирка на \"Клуб на младата интелигенция в София\", състояла се в кръчма и казва: \"Чуйте само какъв е дневният ред на учредителната сбирка, преписан от поканата: Първо, доклад - няма! Второ, вместо доклад - тостове. Трето - въпрос на инициатива\". Следва изводът: \"Към този клуб отдавна са устремени погледите на снобските елементи на интелигенцията, които търсят свърталище и трибуна за утвърждаване на всичко онова, което не намира прием в програмите на театрите, радиото, телевизията и на страниците на печата\". Клубът е спрян два часа преди учредяването. Венелин Коцев пледира да няма никаква снизходителност към такива тревожни прояви. Причината - трябва да се държи сметка какво влияние могат да окажат събитията в Чехословакия върху \"политически незрелите елементи в средите на интелигенцията\". И той препоръчва изключване от БКП и изгонване от Кинематографията на \"тези няколко души, които години наред тровят атмосферата и спъват работата на този толкова важен институт\" /остават неназовани/. Продължава: \"Такива отделни разюздани хора, каквито има и в други звена на идеологическия фронт, трябва да се поставят на място. Особено необходимо е да се прегледат внимателно кадрите във висшите учебни заведения и да се извадят оттам ония, които са доказали своята политическа непригодност. Възпитанието и обучението на студентската младеж трябва да бъде поверено на хора, предани на делото на партията, на социализма.\" Изводът отново е: да се постави идеологическата работа по-здраво на класови, марксистко ленински позиции. Няма основание за тревога, е заключението на идеолога. От гледната точка на неговата среда се оказва прав за години напред.", "date": "2018.08.04", "title": "1968 г.: Възмущението на комунистическите идеолози от \"нашето чешко чудо\""}
{"url": "https://www.dnevnik.bg/sport/2018/08/04/3291784_barselona_obiavi_privlichaneto_na_arturo_vidal_ot/", "text": "Испанският шампион  \"Барселона\"  привлече четвърти нов футболист, след като подписа договор с халфа на \"Байерн\" (Мюнхен) Артуро Видал. Чилиецът постигна договорка с каталунците и ще бъде част от отбора в следващите три сезона. Двата клуба не разкриват параметри по сделката за 31-годишния Видал, но според медиите в Германия и Испания става въпрос за сума от 18 милиона евро. Видал беше част от \"Байерн\" от 2015 г., като за този период спечели три пъти титлата в Бундеслигата и веднъж Купата на Германия. Халфът изигра 124 мача, в които вкара 22 гола и даде 18 асистенции. Трансферът ще бъде официално финализиран, след като Видал пристигне в Барселона и премине медицински тестове. От клуба добавиха, че ще обявяват след това кога ще бъде представен чилийският футболист. \"Искаме да благодарим на Артуро за неговата отдаденост към \"Байерн\" и приноса, който той имаше за успехите на клуба. Желаем му големи успехи и в Испания\", написаха шампионите на Германия. Изпълнителният директор на баварците Карл-Хайнц Румениге описа Видал като играч с характер. \"На него винаги може да се разчита, а във важните мачове беше този, който поемаше отговорност\". В кариерата си Видал игра още за \"Коло Коло\" в родината си, \"Байер\" (Леверкузен), както и \"Ювентус\". \"Барселона\" вече привлече трима нови дотук. Каталунците купиха халфа Артур от \"Гремио\" за 31 милиона евро, централният защитник  Клеман Ленгле от \"Севиля\"  срещу 36 милиона, както и  Малкъм от \"Бордо\" за 41 милиона евро . От \"Камп ноу\" пък си тръгнаха Люка Дин (\"Евертън\" срещу 20.2 милиона евро) и Жерар Деулофеу (\"Уотфорд\" за 13 милиона). Бразилецът Паулиньо е даден под наем на \"Гуанджоу евъргранде\".", "date": "2018.08.04", "title": "\"Барселона\" обяви привличането на Артуро Видал от \"Байерн\" (Мюнхен)"}
{"url": "https://www.dnevnik.bg/na_put/2018/08/04/3291615_video_most_v_rucete_na_boga/", "text": "\"Златният мост\", издигащ се на хълмовете Ба На във Виетнам, посреща посетители от юни насам и привлече вниманието на медии и социални мрежи с оригиналния си дизайн. Създателите от бюрото   в Хо Ши Мин казват, че идеята им била съоръжението да прилича на \"златна нишка, издърпана от земята от ръцете на Бога\". Носещите колони, оформени като огромни човешки ръце, безспорно внушават точно това. Районът на около 1000 м надморска височина е популярен сред туристи (близо 2.7 млн. души миналата година) и някои от тях коментират, че преминаването по наблюдателната площадка във вид на мост е \"все едно, че ходиш по облаци\". Това описание не е далеч от истината, защото грандиозната гледка, разкриваща се от \"Златния мост\", оставя в ниското пълзящите мъгли по планинските склонове, създаващи атмосферата на приказка.", "date": "2018.08.04", "title": "Видео: Мост в ръцете на Бога"}
{"url": "https://www.dnevnik.bg/sviat/2018/08/04/3291580_triabva_li_evropa_da_se_boi_ot_stivun_banun/", "text": "Ако Стив Банън не съществуваше, медиите щяха да си го измислят. Донякъде те направиха точно това. Американското отразяване превърна Банън в Распутин на Доналд Тръмп, в човека, самолично отговорен за шокиращото му превръщане в 45-тия президент на САЩ. А сега се говори за \"плана му как крайнодесните да похитят Европа\" - така започнва анализът на политолога Кас Муде за \" Гардиън \", в който той защитава идеята, че предсказанията за успеха на Стивън Банън в Европа могат да се превърнат в самоизпълняващо се пророчество. \"Идеята за съществуването на зъл гений, особено в крайнодясното, е изкушаваща\", коментира Муде. \"Тя помага злото да бъде превърнато в нещо външно. Вместо да се приеме, че националистическите и популистките идеи са част от обществото, успехът им бива представян като резултат от страшен заговор на политически майстор, в който доверчивото население е съблазнено от чаровен лидер.\" Макар този наратив да е привлекателен, той е опасен по две причини, сочи Муде: първо, той не е верен и разпространява грешна информация за това коя е най-голямата  заплаха за либералната демокрация . Второ, той преувеличава значимостта на крайнодясното и, макар да е иронично, това може да е в негова полза. Банън не е политически самороден гений Ранната му подкрепа за Тръмп не бе талант да предвиди бъдещето, а чист късмет – той е подкрепял и почти всеки друг радикално десен политик – от Чаената партия до  Сара Пейлин , припомня Муде. Банън стана мениджър на кампанията през август 2016 г., след като Тръмп вече бе получил номинацията на републиканците и макар да усили популизма на кампанията, в крайна сметка изборите се сведоха до това, че републиканците гласуваха за републиканеца, а демократите – за демократа Хилъри Клинтън. Макар да се говореше, че той стои зад  политиките на Тръмп , не бива да се забравя, че повечето от позициите на президента са просто радикална версия на стандартните републикански политики. Още през 1990 г. Тръмп се е оплаквал, че САЩ губят от търговията с \"Япония, Западна Германия, Саудитска Арабия, Южна Корея и т.н.\" Крайнодесните в Европа Така че защо  \"Движението\" на Банън  би трябвало да постигне по-големи успехи в Европа? То се позиционира като конкуренци на \"Отворено общество\". Но едното има 10 души екип, а другото – бюджет от 18 млрд. долара. \"Как един отпаднал американец ще постигне това, което умели политици и добре организирани партии не успяха да постигнат с десетилетия – да обединят европейските радикално десни?\", пита Муде. \"Очевидно е, че не може и е нелепо както той да го обещава, така и медиите да го публикуват безкритично.\" Банън е близък идеологически до  \"Националния сбор\"  на Марин льо Пен и  италианската \"Лига\",  но визията му е типично американска във възприемането на капитализма като инструмент на юдео-християнските ценности. Това не се харесва на интервенционистката  Датска народна партия,  нито на французите на Льо Пен. Америка заема централно място във възгледите му за международните отношения, което ще дразни антиамериканското дясно в Южна Европа. Много малко хора в Европа смятат, че \"сме във война с Китай\" - всъщност унгарският премиер Виктор Орбан, който се приема за съюзник на Банън, намира Пекин за пример за нелиберална държава. Докато той нарича  \"Финландската партия\"  (преди \"Истински финландци\") и  \"Шведските демократи\"  \"перфектен избор\", те вече заявиха, че не се интересуват от инициативите му. \"Алтернатива за Германия\" е разделена по въпроса. Ентусиазъм показаха само маргинали като белгийската \"Народна партия\" и испанската Vox. Истинската опасност Истерията покрай Банън обаче носи друга опасност – тя влива сили на идеята, че евроепйските избори през 2019 г. ще бъдат борба между евроскептиците и статуквото. Това означава, че радикалнодесните ще продължат да задават дневния ред и да доминират предизборните кампании. Вече знаем докъде води това, сочи Муде: големите партии ще се изместят още по-вдясно и ще копират не само темите, но и политиките на крайнодесните. Но това само засилва позициите им и в крайна сметка, ако кампанията се сведе до европейска интеграция и мюсюлманска имиграция, избирателите ще заложат на оригинала, а не на копието. Това е истинската опасност, а на един човек, който мечтае да бъде Распутин и си търси нов цар.", "date": "2018.08.04", "title": "Трябва ли Европа да се бои от Стивън Банън"}
{"url": "https://www.dnevnik.bg/sport/2018/08/04/3291726_fotogaleriia_pregrudkata_na_amazoniia_-_emociite_na/", "text": "Филип Лхамсурен започна своята експедиция \"Амазония\" през април, като си постави за цел да измине маршрут от 5000 км на кану, колело и пеш, разчитайки само на собствените си сили.", "date": "2018.08.04", "title": "Фотогалерия: \"Прегръдката на Амазония\" - емоциите на Филип Лхамсурен от дъждовната джунгла"}
{"url": "https://www.dnevnik.bg/sviat/2018/08/04/3291588_kak_neblagodarnite_armenci_iadosaha_putin/", "text": "Сергей Лавров (а всъщност Владимир Путин) отправи резки критики срещу правителството на съюзническа Армения. Гневът на руския външен министър бе предизвикан от ареста на бившия президент Роберт Кочарян, обвинен в сваляне на конституционния строй, и от образуваните дела срещу бившия арменски министър на отбраната Микаел Арутюнян (обявен за издирване) и срещу генерал-полковник Юрий Хачатуров, бивш началник на Генералния щаб, а днес генерален секретар на Организацията на Договора за колективна сигурност (ОДКС) - спонсориран от Русия военен блок на режими, лоялни към Кремъл. Роберт Кочарян: часът на възмездието Хачатуров бе пуснат под гаранция. Но криминалното преследване срещу номиналния ръководител на ОДКС само по себе си разяри Москва. Изявленията на Лавров не оставят съмнения по въпроса. \"Събитията там (в Армения, бел. на \"Дойче веле\") няма как да не ни тревожат, включително с оглед задачите да работят нормално организациите с арменско участие в пространството на ОНД\", каза той. Министърът отправи критики срещу кабинета на новия премиер Никол Пашинян, който нарушил съгласието да не преследва политическите си опоненти, постигнато при мирното предаване на властта от бившия президент Серж Саргсян през април т. г. Лавров призова арменските власти да укрепват \"националното единство\" и \"стабилността\". Същият този Лавров обаче не прояви загриженост, когато през март 2008 г. полицията и военните, верни на президента Кочарян, разпръснаха протестни митинги на опозицията в Ереван. Те убиха неколцина демонстранти, а видни опозиционери бяха осъдени на затвор. Сред тях бе и  Никол Пашинян . Никакви протести по повод предприетите от Кочарян и Саркисян гонения срещу опозицията не се чуха преди десет години нито от Кремъл, нито от Смоленския площад (руското външно министерство, б. пр.). Днес е дошъл часът на възмездието за \"карабахския клан\", въртял над 20 години кормилото на Армения. Има ли и лично отмъщение в действията на Пашинян? Навярно да. Има ли реален повод за криминално преследване на Кочарян и генералите? Безспорно. Президентските избори от 2008 г., когато властите явно пробутваха Серж Саркисян за държавен глава, и последвалите протести със сигурност са повод за разследване. Дали ще е безпристрастно? Трудно е да се каже, но без максимална публичност този процес на века категорично ще е невъзможен в Армения. Кочарян и Саргсян имат цял куп привърженици, че и парламентарна група, и симпатизанти по медиите. Гледането на тези дела ще е най-важният изпит за арменската демокрация, откакто страната е добила независимост през 1991 г. В този смисъл се изказа и Държавният департамент на САЩ. Ведомството припомни, че винаги е приканвало за независимо и безпристрастно разследване на събитията от 2008 г., и изрази надежда, че всичко ще протече в духа на \"международните стандарти за правораздаване\". Кремъл е вбесен Официална Москва е вбесена. Първо, самото съдебно преследване на нейни сателити, макар и бивши, вече се възприема като политическо предизвикателство срещу доминиращата позиция на Русия в арменската политика. Второ, нищо чудно съдебното дирене да предизвика дискусии за ролята на Кремъл в потушаването на протестите от 2008 г. Кочарян едва ли ще си мълчи. Подбирайки линии на защита, той явно ще спомене и за натиск от страна на Путин. Трето, антикорупционната кампания, лансирана от кабинета на Пашинян, тревожи все повече руското ръководство. За Кремъл корупцията е сред основните начини да поддържа влиянието си в постсъветското пространство, особено в остатъка от Общността на независимите държави. Както показа преди време примерът на Грузия при управлението на Михаил Саакашвили, промените във вътрешната политика доста бързо започват да се отразяват върху външнополитическата ориентация на една държава. Колкото е по-чиста бюрокрацията и по-прозрачно - управлението, толкова повече нарастват инвестициите от чужбина, толкова по-разнообразни стават външните контакти. Изобщо не говорим за влизане в НАТО - Армения няма нито желание, нито шансове за членство в алианса. Всеки опит за що-годе сериозна интеграция ще бъде блокиран от Турция. Сигурността на Армения и съдбата на Нагорни Карабах зависят от Русия. Не го оспорва и Никол Пашинян. При посещение в Москва той възпя в хвалебствена ода ОДКС и Митническия съюз - двата основни проекта, чрез които Москва държи в орбитата си постсъветски страни. Арменският премиер има впрочем и собствени приоритети. От него се иска борба с корупцията, възраждане на икономиката, приток на инвестиции. Полученият от него тази пролет мандат на доверие може много бързо да се изчерпи. Стабилност, както я вижда Москва Обаче Кремъл пак е недоволен. Той иска от Армения и друго освен външнополитическата лоялност. Настоява за пълен контрол и за специфичната московска \"стабилност\", осигурявана чрез сенчести договорки, гонения срещу политически опоненти и трансгранична корупция. За днешното руско ръководство такава Армения ще е съвсем удобна, щом при това се опира на парични преводи от диаспората в Русия. Скастрянето от Москва разби надеждите на арменците с проруска нагласа, че ще им се позволи да сложат малко ред в собствената си къща. Външният министър на Русия се изявява като вицекрал на Британска Индия, подразнен от \"неблагодарността\" на \"туземците\", ощастливени от правителството на Нейно Величество. Упоритото нежелание да използва уважителен тон дори в разговор със съюзници, да вниква в лъкатушните хитрини на местната политика (в Армения - къде по-демократична и по-свободна от руската) ще донесе на официална Москва нови поражения в постсъветското пространство и може би дори в страни, смятани днес за съюзници. Британска Индия, в случай че някой е забравил, спря да съществува през 1947 г.  /БТА", "date": "2018.08.04", "title": "Как \"неблагодарните арменци\" ядосаха Путин"}
{"url": "https://www.dnevnik.bg/video/2018/08/04/3291648_video_dnes_zapochvat_desetite_gei_igri/", "text": "Между 4 и 12 август Париж е домакин на Десетите  Игри за хомосексуални , като за официалната церемония за откриването им се очакват близо 10 000 зрители. Организаторите припомнят, че тези спортни състезания се организират от 1982 г. насам и събират хора с различни занимания. Това е и вид защита на ценностите на толерантността, разнообразието в обществото, равенството, солидарността и борбата с дискриминацията, казват организаторите. \"Спортът е посредник за събирането на хората и включването на изолираните, а Gay Games са отворени за всеки да участва по свой начин.\" Събитието включва не само атлети, но и творци, дарители, доброволци, участници в конференции, спонсори, зрители. Партньори са президентството на Франция, кметството на Париж, столичната провинция Ил дьо Франс, министерства, както и компании като \"Ер Франс\", Дженерал илектрик\" и БНП Париба.", "date": "2018.08.04", "title": "Видео: Днес започват Десетите световни гей игри"}
{"url": "https://www.dnevnik.bg/politika/2018/08/04/3291838_bsp_dava_na_prokuror_dareniiata_na_imoti_v_sofiia/", "text": "БСП ще сезира Върховната административна прокуратура с искане да провери дали с някои дарения на терени в София не се заобикаля законът и дали това не са всъщност замени. Това обявиха депутатът Георги Свиленски и общинският съветник Калоян Паргов, цитирани от БТА. Свиленски заяви, че в последната година Столичната община под формата на дарение е извършила четири замени. В закона е казано, че дарението е безвъзмездно, посочи той и допълни: \"Когато в едно решение аз дарявам на някой и той дарява на мен, това си е чиста проба заобикаляне на закона и чиста замяна\". Това по думите му не е в интерес на софиянци. Четирите дарения за които говори са: терен в \"Изток\" за такъв в \"Дианабад\"; терен в \"Подуяне\" за друг в \"Подуяне\"; терен в \"Младост\" 1 за друг в \"Младост\" 4; терен в \"Слатина\" за два терена - в \"Лозенец\" и в \"Оборище\". Според Свиленски последното дарение е скандално. \"Характерното за всички тези замени е, че оценителят е един и същ - Юлия Цекова. Оценителят, който оцени Царските конюшни за 650 000 лв., за който има дела\", коментира депутатът. Той попита защо Столичната община се спира точно на този оценител.  Освен това от левицата питат кмета на София Йорданка Фандъкова защо тикет системата струва 83 млн. лв., а не 15 млн. лв., какъвто е бил първоначалният вариант. Свиленски уточни, че през януари 2016 г. Столичният общински съвет е гласувал инвестиционна програма на Центъра за градска мобилност, където са заложени около 15 млн. лв. за изграждане на тикет система. Предвиждали са се и по 2 млн. лв. на година за поддръжка на системата за период от две години. Оценката на тези цени е на експерти от Световната банка. През октомври 2016 г. Общинският съвет решава да прави друга тикет система за 83 млн. лв. без ДДС. Предвижда се и 8 години поддръжка от фирмата, която ще изгради системата, т.е. плюс 16 млн. лв. Системата е същата, със същия обхват и параметри, заяви Свиленски. Реалната стойност на проекта според експерти и хора от бранша е около 35 млн. лв., допълни той. Откъде идва разликата, питат от БСП. Очакваме отговор от кмета Йорданка Фандъкова, каза Свиленски.  Групата на БСП ще участва в мониторинга на изпълнение на тази система и ще информира обществото, допълни го Калоян Паргов.  Партията на Корнелия Нинова настоява и да се направи регистър на проблемните имоти в София. Градът продължи да се развива навътре. Трябва ясно да кажем накъде ще се развива столицата - на север ли, на югоизток ли, каза Паргов.  На въпрос кой ще е кандидат-кметът на БСП за столицата двамата заявиха, че е в ход планиране и идентифициране на потенциални кандидати, но не уточниха имена.", "date": "2018.08.04", "title": "БСП дава на прокурор даренията на имоти в София"}
{"url": "https://www.dnevnik.bg/bulgaria/2018/08/04/3289956_v_roliata_si_na_hotelier_durjavata_gubi_po_22_mln_lv/", "text": "Държавата не се справя добре с управлението на почивните бази на министерствата. Само за 2016 г. натрупаните загуби са 22 млн. лв. Това показват данните от доклад на Световната банка за почивните станции на българските институции, който беше разпространен от Института за пазарна икономика (ИПИ). В проучването са попаднали 115 обекта, сред които попадат и държавните учебни центрове и имотите с представителни функции. 83% от тях генерират загуба, която достига средно по 230 хил. лв. на съоръжение. За проверените 115 бази това прави около 22 млн. лв. загуба за малко над 10 хил. легла. Всъщност обаче реалната цена на предоставянето на услугата остава скрита, защото правителството обявява само оперативните разходи на обектите, а това не са единствените разходи, свързани с експлоатацията им, уточняват от ИПИ. Сред причините ваканционните домове на изпълнителната власт да генерират основно загуби са ниските цени за почивка, недостатъчните надценки за престой и храна на собствени служители и външни посетители, липсата на маркетинг и реклама, остарялата база и нуждата от ремонти, нуждата от квалифициран персонал, както и недостатъчната заетост. От доклада се разбира, че базите с най-големи загуби се управляват от Министерството на вътрешните работи и Министерския съвет. Резиденция \"Евксиноград\" на Министерския съвет отчита годишна загуба от близо 700 хил. лева, докато почивната станция на МВР в Несебър е на загуба от почти 600 хил. лв. през 2016 г. Академията на МВР и резиденция \"Бояна\" също са сред лидерите по загуби. \"Докато загубите от почивните бази на МВР могат да бъдат обяснени директно с много скромните цени за настаняване, то загубите, генерирани от държавните учебни центрове и имотите с представителни функции, се дължат на голямата разлика между генерираните приходи и оперативните разходи\", се уточнява в доклада. Само три администрации отчитат оперативен излишък. Това са Министерството на отбраната, Министерството на външните работи и Министерството на здравеопазването. Центърът за следдипломна квалификация в Националния център по обществено здраве и анализи отчита излишък за последните три години, докато Централният военен клуб в София е с най-голяма печалба през 2016 г. от над половин милион лева. Около половината от имотите, управлявани от Изпълнителната агенция \"Военни клубове и военно-почивно дело\", отчитат печалба. Имотите по Черноморието, разположени в курорта Св. св. Константин и Елена и в Несебър, отчитат най-добри резултати, а имотите, разположени в зимните курорти, както и резиденция \"Лозенец\" в София, генерират загуби. Обектите в морските курорти почти винаги излизат на нула. Почивните станции, които работят целогодишно, пък генерират загуби. Базите в зимните курорти отчитат загуби средно по 150 хил. лв. за 2016 г. За същия период средните загуби, отчетени от станциите, разположени в близост до природни паркове, са приблизително 100 хил. лв. на обект. Според доклада всяка почивна станция, която се управлява като държавно търговско предприятие в рамките на по-голяма структура за управление на недвижимо имущество, има положителни финансови резултати и може да служи за пример. В момента всички приходи, генерирани от гостите на ведомствените почивни станции (независимо дали вътрешни или външни), от настаняване, храна или от предоставянето на други услуги не остават за обектите. Така управителите на почивните станции нямат стимул да увеличат приходите, тъй като те не остават за обекта, а вместо това се привеждат директно по сметката на Министерството на финансите.", "date": "2018.08.04", "title": "В ролята си на хотелиер държавата губи по 22 млн. лв. на година"}
{"url": "https://www.dnevnik.bg/bulgaria/2018/08/04/3291840_mityo_ochite_e_zadurjan_v_istanbuliz/", "text": "Димитър Желязков, известен като Митьо Очите, е задържан тази нощ в Истанбул, информира БНР. Операцията е била на турската полиция след сигнал от България, че вероятно Желязков се намира в града. Той е отведен в ареста в Истанбул. Българските власти ще изпратят необходимите документи за да бъде екстрадиран. Преди това трябва да минат съответните процедури в Турция. Пред БТА говорителят на главния прокурор Сотир Цацаров - Румяна Арнаудова потвърди информацията. По-късно при посещението си в Малко Търново премиерът  Бойко Борисов обяви , че лично вътрешният министър на Турция се е ангажирал със случая.  По информация  на Би Ти Ви с Очите е бил общински съветник от БСП, а според \"24 часа\" бивш депутат от ДПС. В края на деня при закрити врата спецсъдът наложи най-тежките мерки за неотклонение на петимата задържани при спецакцията в Бургас - \"задържане под стража\".  Преди ден Желязков беше обявен за издирване с червена бюлетина на Интерпол. Властите го търсят след акция на спецпрокуратурата в Бургас, при която бяха задържани 19 души от  престъпна група за рекет, пожари, лихварство и изнудване . Според разследващите Митьо Очите е бил ръководител на престъпното сдружение. Трима бяха обявени за издирване - Желязков, общинският съветник в Несебър Пейко Янков - син на застреляния бивш председател на Общинския съвет в града Димитър Янков, и още един човек. Днес се очаква спецсъдът да гледа мерките за неотклонение на задържаните от Бургаската група. Прокуратурата ще поиска петима да останат постоянно в ареста.", "date": "2018.08.04", "title": "Митьо Очите е задържан в Истанбул (допълнена)"}
{"url": "https://www.dnevnik.bg/sport/2018/08/04/3291787_andi_muri_se_otkaza_ot_turnira_vuv_vashington_zaradi/", "text": "По-малко от 24 часа след  драматичната си победа над Мариус Копил  и класирането на четвъртфиналите на турнира във Вашингтон Анди Мъри се отказа от по-нататъшно участие. Носителят на три титли от Големия шлем обяви, че се чувства много изморен. Двубоят му с Копил приключи в 3.02 часа местно време и той каза, че не е имал време да се възстанови. Британецът, който е на 31 години, трябваше да се изправи срещу австралиеца Алекс де Минор. Участието във Вашингтон е едва трети турнир след операцията в кръста, която претърпя Мъри. Заради умората Мъри каза, че няма да участва и на започващия през следващата седмица \"Роджърс къп\" в Торонто. Бившият №1 си постави за цел да се завърне на турнира от сериите \"Мастърс\" в Торонто на 13 август. \"Изтощен съм да играя толкова много в последните четири дни, особено след като не съм бил на твърди кортове от 18 месеца\", каза Мъри. \"Трябва да съм внимателен и да слушам какво ми казва тялото ми, защото се връщам от много продължителна контузия\". Тенисистът се завърна на кортовете през лятото, като игра на турнира в \"Куинс\" след 11-месечно отсъствие. Въпреки това той сметна, че не е готов за \"Уимбълдън\" и пропусна надпреварата, за да се готви за сезона на твърди кортове.", "date": "2018.08.04", "title": "Анди Мъри се отказа от турнира във Вашингтон заради изтощение"}
{"url": "https://www.dnevnik.bg/sport/2018/08/04/3291851_trump_postavi_pod_sumnenie_inteligentnostta_na_lebron/", "text": "Американският президент Доналд Тръмп влезе в задочна полемика с най-голямата звезда в Националната баскетболна асоциация (НБА)  Леброн Джеймс . Това се случи след гостуването на спортиста в шоуто на Дон Лемън по CNN. Тръмп постави под съмнение интелигентността на Джеймс с коментар в \"Туитър\". \"Леброн Джеймс току що беше интервюиран от най-глупавият човек по телевизията Дон Лемън. Той направи Леброн да изглежда умен, което не е толкова лесно. В крайна сметка аз харесвам Майк\", написа американският президент. Телевизионният водещ Лемън и Джеймс са едни от най-големите критици на Тръмп. С репликата \"Аз харесвам Майк\" пък Тръмп прави препратка към вечния спор дали Джеймс е най-добрият играч в историята на НБА или Майкъл Джордан. Баскетболистът, който  наскоро премина в \"Лос Анджелис лейкърс\"  гостуваше в шоуто на Лемън по повод своята инициатива да основе училища за деца, които растата в рискова обстановка в родния му град Акрън в Охайо. По време на интервюто Джеймс разкритикува Тръмп, че използва спорта, за да разединява хората. \"Спортът никога не е разделял хората, а напротив – обединява ги. Тръмп обаче опитва да го използва за други цели\", каза Джеймс. През миналата година американският президент атакуваше яростно състезателите от Националната футболна лига (НФЛ), които протестираха при изпълнението на химна. Тръмп призова за уволнението им, наричайки ги \"кучи синове\". По време на изборите за президент през 2016 г. пък Джеймс застана зад кандидата на демократите Хилъри Клинтън. Той дори нарече Тръмп \"задник\" през септември 2017 г., когато държавният глава оттегли поканата си към шампионите в НБА \"Голдън стейт уориърс\" да посетят Белия дом. \"Да отидеш в Белия дом е истинска чест, докато този човек не се настани там\", каза тогава Джеймс.", "date": "2018.08.04", "title": "Тръмп постави под съмнение интелигентността на Леброн Джеймс"}
{"url": "https://www.dnevnik.bg/sviat/2018/08/04/3291855_pojar_izbuhna_v_muzeia_na_turgenev_v_moskva/", "text": "Пожар избухна в музея на писателя Иван Тургенев на улица \"Остоженка\" в центъра на Москва, съобщи ТАСС, като се позова на източници от спешните служби. Сградата е дървена, в нея тече реконструкция. Гори фасадата, двете огнища на възпламеняване са били в мазето.  Къщата е построена през 1819 г. От 1839 г. е наета от майката на писателя и самият той отсяда там при посещенията си в Москва. Тургенев е описал дома в повестта \"Муму\", в която прототип на господарката е майка му. По-късно сградата е проустроена изцяло, запазен е бил само холът. През 2009 г. в нея е открит музей на Тургенев, информира БТА.", "date": "2018.08.04", "title": "Пожар избухна в музея на Тургенев в Москва"}
{"url": "https://www.dnevnik.bg/sviat/2018/08/04/3291861_chili_zabrani_nailonovite_torbichki/", "text": "Чили стана днес първата страна в Латинска Америка, която изцяло забрани найлоновите торбички в магазините, предаде Франс прес, цитирана от БТА. \"Искам да споделя радостта си с вас: от днес обявяваме официално закона\", заяви президентът на Чили от десницата Себастиан Пинера на церемония в Сантяго, преди да раздаде платнени чанти на присъстващите. Законът забранява дистрибуцията на найлонови пликове, с изключение на тези, които служат за опаковка на храни \"поради хигиенни съображения или (...), за да се избегне развалянето на храните\", се посочва в Държавен вестник.  Законът дава от днес 6 месеца на големите компании и две години на малкия бизнес, за да приложат тази пълна забрана. След изтичането на тези срокове е предвидена в случай на нарушение глоба от 370 долара за найлонова торбичка. Междувременно \"търговските обекти могат да дават максимум по две найлонови торбички на клиентите при всяка покупка\", се уточнява в текста на закона. \"Без съмнение ние сме на път да направим голяма крачка към едно по-чисто Чили\", заяви Пинера.", "date": "2018.08.04", "title": "Чили забрани найлоновите торбички"}
{"url": "https://www.dnevnik.bg/sport/2018/08/04/3291864_antuni_ivanov_premina_kvalifikaciite_na_200_metra/", "text": "Българският плувец  Антъни Иванов  се класира за полуфиналите на 200 метра бътерфлай на европейското първенство в Глазгоу. Той премина без проблеми сериите, като се класира на трето място в потока си зад световния шампион от 2015 г. Ласло Чех и Джеймс Гай. Иванов постигна 1:56.33 минути, което е най-добрият му резултат в дисциплината за сезона. Той остана само на 0.42 секунди от Чех, като направи много силни последни 50 метра. Очаквано първи в сериите доминираха представителите на Унгария. Кристоф Милак, който е само на 18 години, даде най-добър резултат – 1:54.17, като той беше в последната четвърта серия. Освен Чех, който спечели третата серия, добре се представиха Тамаш Кендереси и Бенце Бицо. Чех и Бицо обаче не се класираха за полуфиналите. Постиженето на Иванов петото най-добро време от участниците в полуфиналите. Той ще участва във втория полуфинал, като ще бъде заедно с Милак и Виктор Брьомер от Дания Полуфиналите в Глазгоу започват в 19.40 часа българско време. При дамите Габриела Георгиева не успя да се класира за полуфиналите на 50 метра гръб. 21-годишната българка записа резултат 29.58 секунди и беше трета в третата серия. Постижението ѝ обаче не беше толкова добро, след като имаше общо шест серии. Местата в полуфиналите бяха затворени на 28.48 секунди, постигнати от италианката Карлота Дзофкова.", "date": "2018.08.04", "title": "Антъни Иванов премина квалификациите на 200 метра бътерфлай с най-добър резултат за 2018 г."}
{"url": "https://www.dnevnik.bg/bulgaria/2018/08/04/3291683_multinacionalni_sili_se_boriat_s_paravoenni_grupi_v/", "text": "Учение Platinum Lion 18, в което участват военни сили от 8 държави се провежда на полигона \"Ново село\" от 30 юли до 10 август. Сценарият на учението включва действия и инциденти с паравоенни и радикално настроени фракции и групи при провеждане на мироподдържаща операция от многонационални съвместни оперативни сили, според информация от Министерството на отбраната (МО). Чуждестранното участие в съвместната подготовка се свежда до 500 военнослужещи с щатно въоръжение и снаряжение и до 23 единици сухопътна техника, според МО. В учението участват военни от България, силите на САЩ в Европа, Румъния, Молдова, Албания, Сърбия, Грузия и Черна гора. Българските войници са до 700 военнослужещи и до 100 единици бойна, транспортна и специална техника. Сценариите на мащабни военни учения от такъв род са показателни за военните опасности, за които се готви въпросната страна. Platinum Lion е годишно учение, което се провежда на полигона \"Ново село\", който се използва за съвместна подготовка със силите на САЩ от няколко години. Учението е и в календара на НАТО. Появата на \"паравоенна групировка\" в Крим беше сценарият, с който руски въоръжени сили окупираха Крим и доведоха до анексирането му през 2014 г. Подобен сценарий за преврат  бе опитан от руските служби и в Черна гора  малко преди страната да се присъедини към НАТО. За първи път в историята на учението процесът по подготовка, планиране и провеждане е изцяло отговорност на Сухопътните войски на България. Досега водеща страна в учението е била САЩ. Планиращ учението е бригаден генерал Валери Цолов, заместник-командир на Сухопътните войски. Провеждащ учението е полковник Стоян Шопов, началник на щаба на 2-ра механизирана бригада, а директор е подполковник Атанас Георгиев, заместник-началник на щаба на 2-ра механизирана бригада. Преди два месеца завърши поредната ротация на състава на американските сили в Европа, като голямата част от пристигналите са от Първа бронирана бригада и Първа кавалерийска дивизия на САЩ, разположени във Форт Хууд, щата Тексас. Те смениха Втора бронирана бригада и Първа пехотна бригада от Форт Райли, Канзас в операция Atlantic Resolve на НАТО. Операцията започна през април 2014 г. след анексирането на Крим от Русия. На полигона \"Ново село\" са разположени около 400 войници и около 40 бронирани машини от Форт Хууд. Форт Хууд е една от най-големите военни бази в света и е разположена на 880 кв. км. На територията й освен военни полигони има две летища, музей, няколко училища, жилищни квартали, кина и супермаркети. Операцията по ротацията американската войска започна в началото на март тази година.", "date": "2018.08.04", "title": "Мултинационални сили се борят с паравоенни групи в учение на полигона \"Ново село\""}
{"url": "https://www.dnevnik.bg/sviat/2018/08/04/3291866_prez_septemvri_indiia_shte_povishi_mitata_za_niakoi/", "text": "Индия съобщи днес, че ще въведе по-високи мита върху някои вносни стоки от САЩ от 18 септември, предаде Ройтерс, цитирана БТА.  Делхи се ядоса на отказа на Вашингтон да направи изключение за Индия от новите американски мита и през юни реши да повиши от 4 август митата върху някои продукти от САЩ, включващи бадеми, орехи и ябълки, но впоследствие отложи влизането в действие на тази мярка. Търговските спорове между Индия и САЩ нараснаха откакто президентът Доналд Тръмп встъпи в длъжност. През 2016 г. двустранният обмен се увеличи до 115 милиарда долара, но администрацията на Тръмп иска да намали търговския си дефицит от 31 милиарда долара с Индия и настоява Делхи да смекчи търговските бариери.", "date": "2018.08.04", "title": "През септември Индия ще повиши митата за някои стоки от САЩ"}
{"url": "https://www.dnevnik.bg/bulgaria/2018/08/04/3291867_dve_katastrofi_ogranichiha_dvijenieto_po_trakiia/", "text": "Две катастрофи днес ограничиха движението на магистрала \"Тракия\". Последното съобщение на агенция \"Пътна инфраструктура\" е за образувано задръстване. Движението при 328 - ми километър се извършва само в аварийната лента и се регулира от \"Пътна полиция\". По-рано днес   двама души бяха откарани в болница след катастрофата на магистралата в участъка Карнобат-Бургас. Движението при 340 км в посока Бургас вече е възстановено.", "date": "2018.08.04", "title": "Две катастрофи ограничиха движението по \"Тракия\""}
{"url": "https://www.dnevnik.bg/bulgaria/2018/08/04/3291869_kratki_novini_pochinalo_e_blusnatoto_v_sandanski_dete/", "text": "В Чепеларе остава частично бедствено положение В понеделник се очаква да започне обрушване на пътя за Чудните мостове и село Забърдо, съобщава кметът Славка Чакърова. Тя уточни, че докато не приключат аварийните дейности, остава в сила частичното бедствено положение, съобщава агенция \"Фокус\". Дежурен патрулира по пътя. Остава в сила обявеното частично бедствено положение в община Садово. Според кмета Димитър Здравков ситуацията по критичните точки в общината се нормализира.  Починало е блъснатото в Сандански дете  Въпреки усилията на лекарския екип, 6-годишното дете, което беше блъснато от кола в Сандански, е починало. Това съобщава пресцентърът на \"Пирогов\". Детето бе прието в лечебното заведение на 25 юли в тежко състояние и с опасност за живота, след като беше блъснато на тротоар от автомобил, управляван от 73-годишен мъж. Шофьорът беше задържан за 24 часа, след което освободен под парична гаранция заради влошено здравословно състояние. Слаби трусове са регистрирани в Пирин Два слаби труса са регистрирани в Национален парк \"Пирин\". Това сочи справка на сайта на Националния институт по геофизика, геодезия и география към БАН. Едното земетресение е с магнитуд 2.3 по скалата на Рихтер и е станало в 12.27 ч. А другото е с магнитуд 2.1 и е регистрирано в 13.02 ч. И двете са на дълбочина около 16 км.", "date": "2018.08.04", "title": "Кратки новини: Остава частичното бедствено положение в Чепеларе и Садово"}
{"url": "https://www.dnevnik.bg/zelen/2018/08/04/3291868_partiia_zelenite_iska_ostavkata_na_ekoministura_sled/", "text": "Предоставянето на концесии на бизнесмена Христо Ковачки е опасно, обяви партия \"Зелените\". В съобщение до медиите те разказват как Ковачки не спазва стандартите и заобикаля екологичното и трудовото законодателство. Заради мълчанието на министъра на околната среда и водите Нено Димов пък партията за пореден път настоява за оставката му. \"Зелените\" обясняват, че са силно обезпокоени от решението на правителството тихомълком да разреши на свързани с Ковачки компании да вземат на концесия нови находища на лигнитни въглища - в община Сливница, и медна руда до Ямбол, в съдружие с Атанас Тилев, който през 90-те години стана известен като собственик на фалиралата \"Банка за земеделски кредит\". Само преди две седмици пък друга фирма, свързвана с Ковачки – \"Въгледобив Бобов дол\" беше извадена от процедура по несъстоятелност, въпреки огромни необслужвани задължения, коментират от \"Зелените\". \"Възходът на бизнеса на Ковачки започва веднага след убийството на неговия съгражданин Косьо Самоковеца през 2003 година. Бизнесменът се насочи към най-мръсните отрасли – политиката и минното дело. Негова собственост са фабриката за брикети \"Брикел\", известна в Гълъбово като \"раковото отделение\", мините и ТЕЦ-а в Бобов дол, мини \"Черно море\" (в несъстоятелност), редица Топлофикации, като почти всичките му компании официално трупат огромни загуби, а задълженията им приближават 1 милиард лева (основно към бюджета и Първа инвестиционна банка)\", се казва още в съобщението на партията.  Там се допълва, че няколко поредни правителства, основно ръководени от премиера Бойко Борисов, си затварят очите и не закриват ТЕЦ-овете \"Брикел\" и \"Бобов дол\", които отдавна надхвърлят всякакви норми за изхвърлени отрови в атмосферата. В момента България е единствената страна, срещу която има действия на Европейската комисия заради нивата на замърсяване със серен диоксид. Основен замърсител е именно \"Брикел\", посочват от партията. \"Решението на Министерски съвет означава, че ГЕРБ и Патриотите му предоставят карт бланш да извършва геноцид над хиляди българи в Ямболско и Сливнишко през следващите 30 години. Разходите за влошеното здраве и унищожена природа от дейността на фирмите на бизнесмена ще надхвърлят многократно ползите, като се има предвид, че дългогодишна практика при неговите компании е да забавят заплати и да не внасят осигуровки на служителите си\", посочват от \"Зелените\".  Партията отбелязва, че недоумение буди поведението на министъра на околната среда Нено Димов, обявил чистият въздух за приоритет в програмата си, а \"в същото време мълчи позорно за разрешението за добив на лигнитни въглища - най-замърсяващата въздуха суровина за производство на енергия въобще. И то в полза на бизнесмен, който има доказан опит в неспазването на всякакви стандарти\", се казва в съобщението на партията. Поради това \"Зелените\" за пореден път настояват за оставката на Димов. \"Той е неспособен да запази интересите на природата и гражданите в нито една сфера. А в случая с новите концесии става въпрос за символ на всичко, което не трябва да се допуска в индустрията. Защото от това страда нейния имидж, включително и на добросъвестните инвеститори\", аргументира се партията.", "date": "2018.08.04", "title": "Партия \"Зелените\" иска оставката на екоминистъра след предоставени концесии на Христо Ковачки"}
{"url": "https://www.dnevnik.bg/sport/2018/08/04/3291841_sustoianieto_na_niki_lauda_se_podobriava_sled/", "text": "Един от докторите, които  извършиха успешна белодробна трансплантация на Ники Лауда , обяви че австриецът се възстановява добре. В четвъртък трикратният световен шампион във Формула 1 претърпя сложната операция в болницата във Виена, но според лекарите вече е по-добре. Лауда беше приет по спешност, след като се е почувствал зле по време на почивката си в Ибиса. Доктор Валтер Клепетко обяви пред австрийската телевизия ORF, че се наблюдава прогрес в състоянието на бившия пилот. \"По принцип периодът на възстановяване при пациентите трае между две и три седмици, но за господин Лауда ще бъде нужно малко повече, защото той е на 69 години. Засега обаче сме щастливи, че всичко е наред\", каза лекарят. В болницата във Виена се извършват 120 белодробни трансплантации на година и специалистите в нея са считани за едни от най-добрите в Европа. Споед доктор Клепетко операцията на Лауда няма връзка с катастрофата на австриеца от 1976 г. На 1 август се навършиха 40 години, откакто Луда като по чудо оцеля на пистата \"Нюрбургринг\", когато болидът му се подпали, а пилотът вдишва огромно количество отровни газове. Именно след катастрофата белите дробове на австриецът работят с намален капацитет. \"Извършената трансплантация не е закъсняло последствие от инцидента през 1976 г., уверявам ви в това\", каза още лекарят. От \"Мерцедес\", където Лауда е неизпълнителен директор и съветник, обявиха че подкрепят напълно семейството на трикратния световен шампион. Шефът на отбора Тото Волф изрази надежда да види австриеца на пистите до края на сезона. Подкрепа към Лауда изразиха всички във Формула 1, както и \"Ферари\", за които австриецът кара в продължение на четири сезона и постига най-големите си успехи именно със Скудерията. Лауда има 171 старта във Формула 1, в които печели 25 победи и 54 пъти е на подиума. Австрийският пилот е световен шампион за 1975, 1977 и 1984 г., като е считан за една от иконите на моторния спорт.", "date": "2018.08.04", "title": "Състоянието на Ники Лауда се подобрява след трансплантацията, съобщиха лекарите"}
{"url": "https://www.dnevnik.bg/analizi/2018/08/04/3291870_dobri_i_loshi_novini_za_bjudjetnoto_izpulnenie/", "text": "Дневник\" публикува анализа на  Института за пазарна икономика . В началото на годината правителството се зарича официално да подаде документи за присъединяване към ERM II до края на председателството на Съвета на ЕС, което приключи в края на юни. Може да се каже, че частично удържа на думата си, след като в края на юни изпраща официално писмо с ангажименти за реформи и едновременно присъединяване към ERM II и към банковия надзор на еврозоната. Целта е реформите да приключат в следващите 12 месеца, но ако управляващите продължават да си вършат работата наполовина [1] , този срок може да се окаже по-дълъг. От тази гледна точка бюджетното изпълнение към полугодието едновременно носи и добри, и лоши новини. От една страна то е малко по-добро от миналогодишното, но от друга запазва порочните си практики от предходните години, за които сме писали неведнъж. Средата на годината може да се окаже повратна точка за управлението на публичните финанси в страната от гледна точка на изпълнение на ангажиментите за присъединяване към банковия надзор и ERM II, но това тепърва предстои да се види. За първите шест месеца на годината изпълнението на приходната част е по-добро от миналогодишното и надхвърля 50% от планираните годишни приходи. По-доброто изпълнение е добра новина, но показва запазването на стара и порочна практика, а именно подценяване на приходната част при планирането на бюджета и отчитане на преизпълнения, които са чисто конюнктурни (т.е. благодарение на сравнително високия икономически растеж) и не зависят от работата на правителството. Това е силно изразено при данъчните приходи, които за първите шест месеца на годината са с около 1.5 млрд. лв. по-високи в сравнение със същия период на предходната година. Имайки предвид, че нещо подобно се наблюдава и през 2017 г., когато има ръст на приходите за първото полугодие от около 1 млрд. лв., и годишно преизпълнение над плана с 1.5 млрд. лв., през 2018 г. може да се очаква още по-високо преизпълнение на данъчните приходи. По-добрите резултати се дължат както на косвените данъци, така и на преките. Изпълнението на приходите от ДДС спрямо планираните за годината е около миналогодишните нива, а при акцизите се наблюдава леко увеличение до 37% в сравнение с 34% през първото полугодие на 2017 г. Изпълнението на разходната част също изглежда по-добре, тъй като 44% от разходите са изпълнени през първите шест месеца на годината в сравнение с 43% за същия период на 2017 г., което навежда на мисълта за по-равномерна разходна политика вместо концентриране на голяма част от харчовете в края на годината. Това се дължи в най-голяма степен на капиталовите разходи, чието изпълнение достига 21% от планираните в сравнение с 14% за същия период на 2017 г. В същото време обаче се наблюдава изоставане на социалните разходи, чиито дял от бюджета е значителен (41.7% през 2018 г.), което означава, че се очаква наваксване през втората половина на годината. Изпълнението на разходите за персонал през първите шест месеца е на миналогодишното си ниво, но при тях \"особеното\" е, че традиционно се преизпълняват. Така например през 2017 г. са предвидени близо 7.4 млрд. лв. за персонал, но в края на годината са отчетени 7.9 млрд. лв., което е увеличение от около 550 млн. лв. или 7%. По нищо не личи, че изпълнението им през 2018 г. ще е различно на фона на по-високите данъчни приходи и очакваното неизпълнение на капиталовите разходи. Ако се запази същият темп на преизпълнение, може да се очаква разходите за персонал да достигнат 8.9 млрд. лв. Междувременно се запазват и други порочни практики като отпускане на непредвидени разходи без оценка на необходимост, ефективност и ефикасност. Крещящият пример за това е увеличението на капитала на Държавната консолидационна компания (ДКК). Въпреки че това е извънбюджетен разход, той представлява операция с публични средства и би следвало да е обект на същата прозрачност, оценка на въздействие и т.н., както и останалите публични разходи. Друг скорошен пример, който има отношение към бюджетното изпълнение, е  отпускането на 111 млн. лв. за общински проекти и ремонт на храмове . Част от тези средства са предвидени, но друга част (за момента не е известно колко точно) са \"за сметка на преструктуриране на разходите и/или трансферите по централния бюджет за 2018 г.\". Подобни \"разходи в движение\" се отпускат постоянно, но обикновено са концентрирани в края на годината, както показва неотдавна публикувано  изследване на ИПИ . Те представляват голям дял от разходите както на министерствата, така и на общините и обикновено се използват за разпределяне на преизпълнението в приходната част или неизпълнението на други разходи като капиталовите. Тези разходи в общия случай се характеризират с нулева прозрачност и аргументация за отпускането им. Ангажиментът за присъединяване към ERM II и провеждането на реформи изглежда като добра новина, но запазването на порочните практики при управлението на публичните финанси може бързо да го изпразни от съдържание. Един от основните аргументи на управляващите е, че страните от еврозоната държат България извън ERM II без реално основание, тъй като страната изпълнява почти всички критерии за приемане на единната валута, и са прави. От друга страна обаче, страните от еврозоната и европейските институции обръщат внимание на липсата на реформаторски настроения в управляващите, за което и те са прави. За да се промени тази безизходна ситуация, някой трябва да направи първата крачка. Едва ли това ще са европейските партньори на страната, тъй като те са се наслушали на неизпълнени обещания, значи промяната трябва да дойде отвътре. [1]  В ангажиментите за реформи се споменава стабилната фискална позиция на страната, но тя прикрива множеството безконтролни и непрозрачни публични разходи, които са правят с постановления на МС. Друг от ангажиментите за реформи е подобряване управлението на държавните компании, но само преди месец бяха отпуснати 500 млн. лв. на ДКК, която е една от най-непрозрачните държавни компании.", "date": "2018.08.04", "title": "Добри и лоши новини за бюджетното изпълнение"}
{"url": "https://www.dnevnik.bg/photos/2018/08/04/3291819_fotogaleriia_kotki_na_modniia_podium/", "text": "Хотел Algonquin в Ню Йорк беше домакин на годишното благотворително модно шоу на котки, което се проведе в четвъртък. Целта на събитието е да повиши информираността за осиновяването на животни, събраните пари ще подпомогнат организация, която търси домове на бездомни кучета и котки. Темата на модното ревю бе The Purring 20's.", "date": "2018.08.04", "title": "Фотогалерия: Котки на модния подиум"}
{"url": "https://www.dnevnik.bg/politika/2018/08/04/3291872_borisov_se_pohvali_che_lichno_turskiiat_vutreshen/", "text": "Лично турският министър на вътрешните работи се ангажира със задържането на Димитър Желязков, известен като Митьо Очите. Това каза пред журналисти в Малко Търново премиерът Бойко Борисов, цитиран от радио \"Фокус\" - Бургас. \"Вчера казах, че ще го хванат\", коментира премиерът. \"Още вчера се свързахме с турските колеги и затова казвам, че колкото и да не е модерно, когато имаме такива прагматични отношения с Турция, дават мигновен резултат. Разговаряхме с техния вътрешен министър и един час след това в Истанбул го задържаха\", обясни Борисов. \"Министърът на вътрешните работи на Турция лично се зае да действа заедно с техния главен прокурор да го задържат и го задържаха в рамките на час\", добави министър-председателят. Той обясни, че след ареста на Желязков сега действа международната заповед за екстрадиция. \"Предполагам, както ние действаме експедитивно, така и турската страна действа експедитивно\", каза премиерът и добави, че няма съмнения, че ще бъдат спазени всички международни спогодби. Борисов посочи, че по случая работи специализираната прокуратура под ръководството на главния прокурор Сотир Цацаров. \"Нямам съмнения, че ще ги привлекат като отговорни за това си деяние\", коментира той. \"Трябва и да прощавате за един ден. Не трябва толкова да сте взискателни. Може да избяга някой, но както казах - може да забавят, но винаги хващат\", обобщи премиерът. Той е на българо-турската граница за инспекция на състоянието на оградата и охраната. \"България е на практика единствената неуязвима от мигранти до този момент. Българският вариант, който приложихме, работи добре и се надявам и в Европа да го споделят\", обясни Борисов. Премиерът изтъкна, че над 2 500 човека са върнати по страни на произход за близо година.  Министър-председателят съобщи, че от понеделник ще бъдат командировани още 40 граничари, както и допълнително 50 души от специалните сили. Предстои да бъдат закупени нови 70 автомобила, след като наскоро бяха получени 180. Граничарите са напълно обезпечени и с необходимото им облекло. Борисов отбеляза, че има около 200 мигранти в центровете в страната. \"Всички спим спокойно и си мислим, че това е даденост, а то не е -дължим го на всички граничари, които денонощно пазят границата\", каза още министър-председателят и увери, че най-изявените ще бъдат наградени. ", "date": "2018.08.04", "title": "Борисов се похвали, че турският вътрешен министър лично се е ангажирал с ареста на Митьо Очите"}
{"url": "https://www.dnevnik.bg/sport/2018/08/04/3291804_psj_shte_prekrati_partnyorstvoto_si_s_fly_emirates/", "text": "Френският шампион ПСЖ ще прекрати партньорството си с един от своите дългогодишни спонсори Fly Emirates, пише \"Екип\". Това най-вероятно ще стане след края на предстоящия сезон 2018-19. Авиолиниите на Дубай са спонсор на клуба от 2006 г., а на година плащат на френския клуб между 25 и 30 милиона евро. Парижани обаче искат много повече, след като другите водещи клубове в Европа имат далеч по-доходоносни сделки. Според \"Екип\" при последната среща на президента на ПСЖ  Насер Ал-Хелайфи  с представители на Fly Emirates той е поискал 80 милиона евро на година, но дубайската компания е отказала. От френския клуб веднага са започнали търсене на нов спонсор, като основните варианти са компании от Азия. Става въпрос за застрахователи или фирми за електроника. Вариант е и Qatar Airways, но това може да наруши правилата на УЕФА, след като именно кралската фамилия на Катар е собственик на клуба. Раздялата между ПСЖ и Fly Emirates не е неочаквана и с оглед на влошените отношения между Катар и страните от Обединените арабски емирства (ОАЕ). В началото на годината от  френския клуб посъветваха своите играчи да не ходят на почивка в Дубай .", "date": "2018.08.04", "title": "ПСЖ ще прекрати партньорството си с Fly Emirates след края на сезона"}
{"url": "https://www.dnevnik.bg/sviat/2018/08/04/3291612_krokodilut_pobedi_pastora_na_izborite_v_zimbabve/", "text": "Действащият президент на Зимбабве Емерсън Мнангагва печели президентските избори, обяви централната избирателна комисия. Той побеждава кандидата на опозицията Нелсън Чамиса и така се утвърждава на поста, който преди това дълго време заемаше сваленият от власт лидер Робърт Мугабе. \"Съобщавам, че гласовете за Емерсън Мнангагва са повече от половината\", заяви на пресконференция в столицата Хараре председателят на ЦИК Присила Чигумба. Мнангагва получава 50.8% от гласовете, а Чамиса има 44.3 процента. \"Благодаря, Зимбабве!\", написа в \"Туитър\" Мнангагва, победилият кандидат на дългогодишната управляваща партия Африкански национален съюз на Зимбабве-Патриотичен фронт (ЗАНУ-ПФ). \"Макар на изборите да бяхме разделени, ние сме единни в своите мечти\", добави той. \"Това е ново начало. Да се обединим в мир, единство и любов, и заедно да построим ново Зимбабве за всички ни!\", заяви Мнангагва. Докато резултатите се оповестяваха по телевизията, говорител на Чамиса опита да произнесе реч, но беше апострофиран и освиркван от местни, които казваха, че искат да слушат ЦИК. Движението за демократични промени на Чамиса твърди, че резултатите са неверни. \"Не приемаме резултатите, това е изборна измама\", заяви пред ДПА говорителят на ДДП Табита Кумало. След обявяването на резултатите столицата Хараре - където масово гласуваха за Чамиса - беше притихнала, с пусти улици и без следи от празненства. В града цареше неловко спокойствие, установило се след бруталните мерки на силите за сигурност срещу протестиращите предишния ден. \"Разочарован съм\", заяви пред ДПА шофьорът на такси Самюел Ника. \"Всички искаха промяна. (Мнангагва) е същият като Мугабе\", каза той. Няколко часа преди ЦИК да обяви резултатите, Чамиса даде импровизирана и предизвикателна пресконференция в Хараре. \"Няма как да приемем заблудите, измислиците и лъжите\", заяви 40-годишният Чамиса. Той добави, че за разлика от казаното от Мнангагва в публикация в Туитър, не преговаря с правителството. \"Те не протегнаха ръка - не може да манипулираш избори и после да използваш това като основа за взаимодействие\", заяви Чамиса. На въпрос какво ще направи, ако резултатите сочат победа за Мнангагва, Чамиса отговори: \"Ще направим много неща в рамките на конституцията\". Междувременно полицията заяви, че броят на загиналите след силовите действия срещу протестиращите привърженици на опозицията се е покачил от трима на шестима. Четиринайсет са ранени. \"Разследването ни установи и че загиналите са вече шестима, защото трима от пострадалите са издъхнали от раните си\", каза говорителката на полицията Чарити Чарамба. Насилието избухна, когато бяха изпратени военни да разпръснат привържениците на опозицията. В сряда те излязоха на протести, защото според тях изборите са били фалшифицирани. Разположени бронирани машини на армията, а войниците откриха огън с бойни патрони по тълпите. В понеделник зимбабвийците гласуваха за пръв път след края на почти 40-годишното управление на Мугабе. През ноември 94-годишният бивш президент беше свален от власт с безкръвен преврат и беше заменен от някогашния му приближен Мнангагва. Преди изборите Мугабе каза, че ще гласува за Чамиса поради начина, по който са се отнесли към него бившата му партия и дългогодишният му приятел Мнангагва, станал му впоследствие враг. По-известен със своето прозвище \"Крокодила\", 75-годишният Мнангагва обеща широки реформи и оздравяване на боледуващата икономика. Възстановяването на диалога със Запада и международните инвестиции зависят от това как ще бъде възприет изборният процес, а Мнангагва за пръв път от години допусна в страната отново да дойдат международни наблюдатели. Засега те отбелязват по-добра среда, отколкото при Мугабе, но изразиха редица безпокойства, като например пристрастно отношение на държавните медии и правителствени злоупотреби със средства. Мугабе участва в партизанската война срещу управлението на бялото малцинство, довела до независимостта на Зимбабве през 1980 г. Той подобри значително секторите на здравеопазването и образованието, но в началото на миналото десетилетие при изпълнението на спорната му програма за поземлена реформа се стигна до съсипване на икономиката, последвано от хиперинфлация. Зимбабве все още изпитва отчаяна нужда от пари, силно задлъжняла е и се шири безработица. /БТА", "date": "2018.08.04", "title": "\"Крокодилът\" победи пастора на изборите в Зимбабве"}
{"url": "https://www.dnevnik.bg/kultura/2018/08/04/3284446_otkus_ot_zagadkata_anri_pik_na_david_foenkinos/", "text": "След като показа що е то \"Деликатност\" и потопи читателите си в спомени и раздели, популярният френски писател предлага загадка. Тя се съдържа в чудната история на библиотекар, който решава да събере всички книги, отхвърлени от издателите. Когато разкрива намерението си, ръкописите не закъсняват. И ето че се натъква на истински шедьовър, написан от никому неизвестния Анри Пик, починал преди две години. Давид Фоенкинос е носител на десетки престижни отличия, а книгите му са преведени на повече от 40 езика.  През 1971 г. американският писател Ричард Бротиган издава \"Абортът\". Става въпрос за много особена любовна история между библиотекар и младо момиче със забележително тяло. В известна степен тя е жертва на това тяло – нещо като проклятие на красотата. Вида, така се казва героинята, разказва как един мъж е загинал заради нея зад волана; зашеметен от невероятната минувачка, водачът просто забравил за пътя. Веднага след удара момичето хукнало към колата. Целият окървавен и агонизиращ, шофьорът успял единствено да й каже, преди да издъхне: \"Колко сте красива, госпожице\". Всъщност историята на Вида не ни интересува толкова, колкото тази на библиотекаря. Защото това е особеното в романа. Героят е служител в библиотека, която приема всички отказани от издателите книги. Срещаме например мъж, който е дошъл да остави ръкописа си, след като е получил повече от четиристотин отказа. Така под погледа на разказвача се натрупват най-различни книги. Откриваме както есе \"Отглеждане на цветя на светлината на свещи в хотелска стая\", така и кулинарна книга, изброяваща всички рецепти на ястия, съдържащи се в романите на Достоевски. Предимство на организацията е, че авторът избира къде по етажерките да остави творбата си. Може да скита между страниците на своите прокълнати събратя, преди да открие мястото си в тази форма на антипотомство. За сметка на това не се приемат изпратени по пощата ръкописи. Трябва да дойдеш лично, за да оставиш нежеланата от никого творба, като символ на последна воля за окончателно отказване. Няколко години по-късно, през 1984-а, авторът на \"Абортът\" слага край на живота си в Болинас, Калифорния. Ще говорим по-нататък за Бротиган и обстоятелствата, които го докарват до самоубийство, но нека засега да останем при родената от въображението му библиотека. В началото на 90-те години идеята му се осъществява. Запален читател в негова памет създава \"библиотека на отхвърлените книги\". Така в Съединените щати се появява \"Бротиган Лайбръри\", която приема осиротелите откъм издатели книги. Днес организацията се е преместила и е подслонена във Ванкувър, Канада. Инициативата на неговия почитател със сигурност щеше да развълнува Бротиган, но можем ли някога да узнаем чувствата на мъртвите? При създаването на библиотеката информацията бе отразена в много вестници, за нея се заговори и във Франция. Библиотекарят в Крозон, Бретан, решава да направи същото нещо. През октомври 1992-а той създава френска версия на библиотеката на отхвърлените. Жан-Пиер Гурвек се гордееше с малкия надпис, който можеше да се прочете на входа на библиотеката – афоризъм на Чоран, твърде ироничен за човек, който всъщност никога не бе напускал родния Бретан: \"Париж е идеалното място да провалите живота си.\" Той бе от хората, които предпочитат своя регион пред своята родина, без обаче това да ги превръща в разпалени националисти. По външния му вид можеше да се предположи обратното: длъгнест и суховат, с изпъкнали вени по жилестия врат и с подчертано червеникава пигментация, човек веднага си представяше, че има всички физически белези на холерик. Нищо подобно – Гурвек бе благоразумен и мъдър, за него думите имаха смисъл и предназначение. Достатъчно бе да прекарате известно време с него, за да преодолеете първата и погрешна представа – той създаваше впечатление, че е способен да се прибере в себе си. Именно той промени подредбата на етажерките, за да отвори място в дъното на общинската библиотека за всички дирещи подслон ръкописи. Суматохата му припомни следното изречение на Хорхе Луис Борхес: \"Вземането и оставянето на книга от полиците на библиотеката ги изморява\". Днес сигурно са се изтощили, помисли си Гурвек с усмивка. Това бе хумор на ерудит, нещо повече – на самотен ерудит. Така се възприемаше той и не бе далеч от истината. Гурвек проявяваше минимум общителност, почти никога не се смееше на същото като местните, но умееше да се застави при някоя шега. Дори понякога отиваше да изпие една бира в бистрӝто в края на улицата, да побъбри за важни и маловажни неща, най-вече за маловажни, мислеше си той, и в тези моменти на колективна възбуда бе в състояние дори да приеме партия карти. Не му пречеше да го приемат за човек като всички останали. Малко се знаеше за личния му живот, освен че бе сам. Бе се оженил през петдесетте години, но никой не знаеше защо жена му го бе напуснала само след няколко седмици. Говореше се, че я е открил чрез обява: бяха си писали дълго, преди да се срещнат. Дали това бе причината за провала на брака им? А може би Гурвек бе от онези мъже, чиито пламенни декларации се харесваха, за когото една жена бе готова да зареже всичко, но зад красивите думи очевидно се криеше разочароваща действителност. Други зли езици бяха обсъждали навремето, че причината жена му да си тръгне толкова скоро, се криеше в неговата импотентност. Достоверността на тази теория бе доста съмнителна, но когато човек се сблъсква със сложна психология, обича да се уповава на първичното. Така че по отношение на този любовен епизод загадката оставаше пълна. След заминаването на жена му не бе известно да е имал трайна връзка и бе останал без деца. Трудно можеше да се узнае какъв е бил сексуалният му живот. Можеше да си го представим като любовник на изоставени жени, с разни Еми Бовари на своето време. Сигурно някои са търсели между лавиците нещо повече от задоволяване на романтични блянове. До този мъж, който умееше да слуша, защото умееше да чете, бе възможно да се измъкнеш от един механичен живот. Но нямаме никакво доказателство за това. Едно е ясно – ентусиазмът и страстта на Гурвек към неговата библиотека никога не са отслабвали. Посрещаше с особено внимание всеки читател, опитваше се да го разбира, за да създаде негов личен път чрез предложените книги. Според него въпросът не бе дали обичате, или не обичате да четете, а по-скоро как да открие подходящата за вас книга. Всеки може да обожава четенето, достатъчно е да попаднете на добрия роман, на този, който ще ви хареса, ще ви говори и от който не можете да се избавите. За да постигне тази цел, той бе разработил метод, който би могъл да ви се стори паранормален: анализирайки внимателно външността на даден читател, той бе в състояние да отгатне важния за него автор. Постоянната енергия, която влагаше, за да развива библиотеката си, го принуди да я разшири. За него това бе огромна победа: все едно книгите образуваха една залиняваща армия, при която всяка точка на съпротива срещу програмираното изчезване имаше вкуса на бурна революция. Кметството на Крозон дори се съгласи да наеме сътрудничка. Пусна обява за работното място. Гурвек обичаше да избира книгите за поръчка, да подрежда лавиците и куп още дейности, но мисълта да вземе решение относно човешко същество го ужасяваше. При това мечтаеше да открие някой, който да му е литературен съмишленик: някой, с когото с часове да може да разговаря за употребата на многоточието в творчеството на Селин или да се препира за причините за самоубийството на Томас Бернхард. Имаше само една пречка пред стремежа му: чудесно разбираше, че е неспособен да каже \"не\" на когото и да било. Значи, нещата щяха да бъдат прости – щеше да наеме първия явил се кандидат. Така Магали Кроз се присъедини към библиотеката, въоръжена с неоспоримото достойнство да отговори бързо на предложението.", "date": "2018.08.04", "title": "Откъс от \"Загадката Анри Пик\" на Давид Фоенкинос"}
{"url": "https://www.dnevnik.bg/sport/2018/08/04/3291860_guardiola_obeshta_da_bude_oshte_po-tvurd_s_igrachite/", "text": "Манчестър сити\" подобри голяма част от рекордите в английския футбол под ръководството на  Пеп Гуардиола , но мениджърът на тима мисли да спира само със спечелването на титлата. Каталунецът говори преди първия двубой на \"гражданите\", който е в неделя за \"Къмюнити шийлд\" срещу \"Челси\". Гуардиола си поставя още по-високи цели, а основната е защита на титлата във Висшата лига. \"Бил съм в подобна ситуация и преди в моята кариера с \"Барса\" и \"Байерн\". Ще се опитам да повторя, каквото направихме и тогава и защитихме титлата. Убеден съм обаче, че няма да е лесно, защото отборите са много силни\", каза Гуардиола. Според него основната му задача е да запази мотивацията на футболистите си на най-високо ниво. Също така Гуардиола изрази увереност, че съставът му е достатъчно силен, за да бъде отново на първото място. \"Мога да обещая, че ще съм още по-твърд с тях, ще изисквам повече, ще ги притискам, ще искам най-острите и най-подготвените да играят. Ние ще се готвим сякаш всеки следващ мач е най-важният ни финал\", добави Гуардиола. Той ще може да разчита на  Рияд Марез  за двубоя с \"Челси\". Новото попълнение на \"гражданите\" получи контузия в подготовката, но според Гуардиола вече е готов за игра. Кевин Де Бройне и Рахийм Стърлинг обаче са получили по-дълга почивка и ще започнат тренировки едва в понеделник. \"Не изключвам шанса да вземем още един футболист, само ако той е специален и изключителен. Може да бъде такъв за бъдещето. Въпреки това съм много доволен от качеството, което имаме\", каза каталунецът. \"Сити\" беше близо до Жоржиньо от \"Наполи\", но в крайна сметка италианският национал премина в \"Челси\", където ще работи с бившия си наставник Маурицио Сари. \"Не е проблем, такива неща се случват. По принцип всичко беше договорено, но накрая той избра \"Челси\". Подобна беше ситуацията и с Алексис Санчес и \"Юнайтед\". Нямам какво повече да добавя\".", "date": "2018.08.04", "title": "Гуардиола обеща да бъде още по-твърд с играчите на \"Манчестър сити\""}
{"url": "https://www.dnevnik.bg/photos/2018/08/04/3291896_snimka_na_denia_devet_dni_monashestvo/", "text": "Групата млади футболисти, които бяха спасени, след като бяха задълго блокирани в пещера в Тайланд, приключиха днес деветдневното си послушание в будистки манастир в знак на благодарност за своето оцеляване, предаде ДПА, цитирана от БТА.", "date": "2018.08.04", "title": "Снимка на деня: Девет дни монашество"}
{"url": "https://www.dnevnik.bg/sport/2018/08/04/3291888_govori_zlatan_podnoviavash_sezonniia_si_bilet_galaksi/", "text": "Златан Ибрахимович може всичко – той вкарва, той подава, побеждава отборите сам.  Шведският нападател на \"Лос Анджелис галакси\"  обаче се превъплати и в нова роля, за да зарадва феновете на новия си тим. Ветеранът, който има 15 гола в 17 мача за \"Галакси\" стана герой в специално видео, в което говори по телефона със запалянковци, които са подновили своите сезонни билети. Ибрахимович се обажда на фен на \"ЛА галакси\" на име Ернесто. \"Здравей Ернесто, говори Златан Ибрахимович. Чух, че си подновил своя сезонен билет – щастлив ли си\", пита нападателят, макар и да изглежда че въпросът му е риторичен. \"Обадих ти се, за да те поздравя и да ти кажа, че няма да останеш разочарован, приятелю. Ще ти донеса много радост и голове. Има ли още нещо, което да искаш, Купата на МЛС? Не се тревожи, ще ти донеса и нея\", казва още нападателят.", "date": "2018.08.04", "title": "Говори Златан: подновяваш сезонния си билет \"Галакси\" и получаваш обаждане от Ибрахимович"}
{"url": "https://www.dnevnik.bg/sviat/2018/08/04/3291908_erdogan_obiavi_reciprochni_sankcii_na_amerikanski/", "text": "Турският президент Реджеп Тайип Ердоган заяви, че страната му ще наложи санкции срещу двама американски министри в отговор на санкциите, наложени от Вашингтон срещу министъра на вътрешните работи Сюлейман Сойлу и министъра на правосъдието Абдулхамит Гюл. \"До миналата вечер проявихме търпение, но САЩ не се отзоваха. В отговор на санкциите, наложени от тяхна страна на нашите министри, ще замразим авоарите на американския министър на правосъдието и на министъра на вътрешните работи така, както те постъпиха срещу нашите министри. Вече дадох нареждане и то се изпълнява\", каза Ердоган. Той произнесе днес реч пред участничките в 5-ия конгрес на женските организации на управляващата Партия на справедливостта и развитието (ПСР), който се провежда в Анкара, съобщи БТА. Голяма част от изявлението си Ердоган посвети на кризата с Вашингтон заради американския пастор Андрю Брънсън, който Турция отказва да освободи от съдебна отговорност и да предаде на американската страна, въпреки личното настояване на Доналд Тръмп. Турция е правова държава и никой не може да ни нарежда какво ще направим. Всички, отговорни за терора в нашата страна, ще заплатят за това, посочи турският президент. Той каза също, че действията на САЩ по случая с Брънсън не съответстват на равнището на стратегическото партньорство между двете страни. \"Това е сериозна проява на неуважение към Турция\", допълни Ердоган.", "date": "2018.08.04", "title": "Ердоган обяви реципрочни санкции на американски министри"}
{"url": "https://www.dnevnik.bg/politika/2018/08/04/3291909_borisov_dohodite_se_vdigat_ne_samo_na_kniga/", "text": "При този ръст на икономиката до края на мандата доходите ще се вдигнат с 50%. Такава прогноза направи премиерът Бойко Борисов пред журналисти в Малко Търново, където инспектира състоянието на границата. Според него е очевидно, че повишението на доходите не е само на хартия след като толкова хора пътуват през почивните дни. \"Както се вижда \"Тракия\" точно я пуснахме и тя отесня. Сутринта като идвах, на 15 километра от Бургас вече все едно се кара по \"Цариградско\" – с 60-70 км/ч, двете ленти пълни, кола след кола. Което пък от друга страна ме радва. Означава, че действително, не само на книга, както някои казват, но доходите се вдигат\", заключи той, цитиран от агенция \"Фокус\". Мисля, че в края на мандата ни ще бъдат поне с 50% по-високи доходите при тоя ръст на икономиката, бюджета и на тези колеги, обясни Борисов. Към края на 2017 г.  средният доход на човек нарасна  с 9.3% по данни на Националния статистически институт. В същото време с 13.2% нараснаха разходите - най-вече за храна и поддръжка на жилищата.", "date": "2018.08.04", "title": "Борисов: Доходите се вдигат не само на книга"}
