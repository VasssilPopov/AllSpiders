{"url": "https://www.dnevnik.bg/photos/2018/01/25/3118886_snimka_na_denia_princ_i_premier/", "text": "Премиерът Бойко Борисов разговаря с принца-престолонаследник на Лихтенщайн Алоис фон унд цу Лихтенщайн, съобщиха от правителствената информационна служба. Допълва се, че това е първата среща на такова ниво между България и Княжество Лихтенщайн. Сред основните теми на разговора е била сигурността в Европа. Борисов посочил, че България вече е име и то не само заради европредседателството, а защото от години води последователна проевропейска и мирна политика.", "date": "2018.01.25", "title": "Снимка на деня: Принц и премиер"}
{"url": "https://www.dnevnik.bg/bulgaria/2018/01/25/3118630_lichnite_lekari_shte_poluchat_vednaga_neizplatenite_si/", "text": "Общопрактикуващите лекари ще получат веднага средствата за доплащане на потребителската такса на пенсионерите, обяви Националната здравноосигурителна каса. Вчера с отворено писмо Националното сдружение на общопрактикуващите лекари в България се оплака, че държавната субсидия по това и още пера  не е изплащана в последните 4 месеца на миналата година, а от здравната каса поясниха , че има технически проблем заради остарели компютри и касови апарати. Днес от касата съобщават и че на 25 януари е получен трансфер от Министерството на здравеопазването за покриването на таксите за пенсионери за месеците септември, октомври и ноември 2017 г. НЗОК подготвя плащанията към общопрактикуващите лекари, което изисква технологично време от няколко работни дни, предупреждават от институцията.", "date": "2018.01.25", "title": "Личните лекари ще получат веднага неизплатените си средства за края на 2017 г., обяви здравната каса"}
{"url": "https://www.dnevnik.bg/bulgaria/2018/01/25/3118653_bulgarkite_sa_s_nai-dulgata_rabotna_sedmica_v/", "text": "Българките имат най-дългата работна седмица в Европейския съюз. Това показват изследване на Евростат, като данните са за 2016 г. и се отнасят само за жените на пълен работен ден. Работните часове на българките за една седмица са 40.8, като средното ниво за ЕС е 39.3 часа. След българските жени се нареждат австрийките с работна седмица от 40.6 часа и кипърките с 40.5. Най-малко работни часове на седмица имат италианките - 37. С по 37.1 и 37.3 часа са съответно Дания и Ирландия.", "date": "2018.01.25", "title": "Българките са с най-дългата работна седмица в Европейския съюз (графика)"}
{"url": "https://www.dnevnik.bg/photos/2018/01/25/3118654_fotogaleriia_spasenie_na_chetiri_lapi/", "text": "Планинската спасителна служба при БЧК организира традиционния квалификационен курс \"Работа при лавинни нещастия\" на групата за работа със спасителни кучета и техните водачи от отрядите в цялата страна. В курса се усвояват техники и умения за спасяване при зимни условия, намиране на затрупани от лавина, издирване на изгубени в планината и др.", "date": "2018.01.25", "title": "Фотогалерия: Спасение на четири лапи"}
{"url": "https://www.dnevnik.bg/sport/2018/01/25/3118690_blizo_20_ruski_lekoatleti_poluchiha_razreshenie_da_se/", "text": "Международната федерация по лека атлетика (IААF) даде разрешение на 18 руски лекоатлети да се състезават като неутрални през 2018 г. В същото време руската лекоатлетическа федерация остава със забрана за международно участие, обяви IAAF на сайта си в четвъртък. Антидопинговият съвет към IAAF е одобрил заявките на двукратната световна шампионка в скока на височина Мария Ластискене, световния вицешампион в същата дисциплина Данил Лисенко, състезателите по овчарски скок Альона Лутковская, Олга Мулина, Анжелика Сидорова и Илия Мудров, спринтьорите Вячеслав Колесниченко, Алайна Мамина и Полина Милър, състезателите по троен скок Алексей Фьодоров, Ирина Гуменюк и Виктория Прокопенко, чукохвъргачите Алексей Сокирский, Данила Данилов и София Палкина, дискохвъргачите Виктор Бутенко и Юлия Малцева и гюлетласкача Александър Лесной. Същите 18 руснаци имаха разрешение за международно участие и през 2017 г. От IAAF обявиха, че са получени 88 заявки на руски лекоатлети, които искат да се състезават като неутрални. Крайният срок за подаване на заявки беше 31 декември. Международната федерация заяви, че антидопинговият съвет е \"приоритизирал\" разглеждането на заявките на тези руски лекоатлети, които искат да участват в зимния сезон. Одобрените 18 са преминали по-улеснена процедура от другите състезатели. От IAAF не уточниха дали разглеждането на заявките на останалите ще приключи до първите състезания от световния тур на закрито, които започват на 3 февруари. От 1 до 4 март в Бирмингам ще се проведе най-важното състезание от зимния сезон - световното първенство в зала. \"По време на целия процес ние продължихме да подкрепяме стремежа на всички чисти спортисти да участват в нашите големи състезания. С достъпа до нова информация от WADA в края на миналата година антидопинговият съвет оценява заявките на базата на тази информация, както и на вече съществуващата. Това е сложен и дълъг процес и за пореден път искам да благодаря на антидопинговия съвет и на комисията по почтеността за отдадеността и старанието им при изпълнението на възложената задача\", заяви президентът на IAAF Себастиан Коу. Русия беше изключена от международната атлетика през 2015 г., след като независима комисия към Световната антидопингова агенция (WADA) представи доклад за мащабна схема за допингиране на състезатели. Страната пропусна двете най-големи лекоатлетически състезания оттогава - олимпийските игри в Рио де Жанейро през 2016 г. и световното първенство в Лондон през 2017 г. През ноември международната федерация  остави в сила наказанието на Русия.  ", "date": "2018.01.25", "title": "Близо 20 руски лекоатлети получиха разрешение да се състезават като неутрални през 2018 г."}
{"url": "https://www.dnevnik.bg/video/novinite_na_bnt/2018/01/25/3118714_video_drugite_novini/", "text": "Зелена светлина за новия проект на Кристо в Лондон Повишени нива на фините прахови частици в София Започна строежът на най-големия подводен ресторант Два български филма в Международния конкурс на 22-рия СФФ Дейвид Гарет ще изпълни рекордната си интерпретацията на \"Полетът на бръмбара\" и в София Кучетата също имат нужда от почивки и ваканция", "date": "2018.01.25", "title": "Видео: Другите новини"}
{"url": "https://www.dnevnik.bg/razvlechenie/2018/01/25/3118668_serialut_murfi_braun_shte_se_zavurne_s_novi_epizodi/", "text": "Американският канал Ен Би Си ще възстанови комедийния сериал \"Мърфи Браун\". Наградената с 18 статуетки \"Еми\" и три златни глобуса поредица ще се сдобие с 13 нови серии 20 години след като бе прекратена. Кандис Берген ще се завърне в главната роля на телевизионната журналистка Мърфи Браун, разследваща теми, близки до актуалните политически събития. Пет от наградите на сериала бяха за нейното изпълнение. Завръща се и оригиналният създател на сериала Даян Инглиш. Това е поредното шоу, завръщащо се на екран в \"пика на телевизията\", както е известен бумът на сериали и продукции в последните няколко години. Освен \"Мърфи Браун\" Ен Би Си наскоро завъртя нови епизоди на \"Уил и Грейс\". Миналата година \"Досиетата Хикс\" и \"Туин пийкс\" тръгнаха отново по конкурентни канали десетилетия след края им, а комедията \"Розан\" се връща в ефира на Ей Би Си през март.", "date": "2018.01.25", "title": "Сериалът \"Мърфи Браун\" ще се завърне с нови епизоди"}
{"url": "https://www.dnevnik.bg/zelen/2018/01/25/3118122_sofiia_veche_ima_plan_za_deistvie_pri_mrusen_vuzduh/", "text": "В ден, в който нивата на фини прахови частици са няколко пъти над нормата, Столичният общински съвет прие мерките си за справяне с проблема. Те обаче бяха сериозни критикувани от опозицията най-вече защото общината ще предприема реални действия едва след като няколко поредни дни вредните емисии за били поне 4 пъти над нормата. Преди да бъдат приети днес, мерките  бяха променяни  няколко пъти от  представянето им за пръв път  през декември. Те са фокусирани върху ограничаването на движението на автомобилите, като не се засягат другите основни замърсители - отоплението на твърдо гориво с високо съдържание на сяра и пепел и незаконното горене на гуми, стари дрехи, метали, пластмаса и други отпадъци. В гласуването участваха 45 съветници, като само четиримата представители на \"Патриоти за София\" (ВМРО и \"Атака\") гласуваха против именно защото не се предвиждат действия за справяне с проблемите с битовото отопление. След влизането на мерките в сила в общината ще правят анализи за тяхното действие и ще може да ги променя. По-сериозните мерки като пълна забрана за движение на автомобили в центъра и безплатен градски транспорт ще могат да бъдат въведени едва след като се направят промени в законите. Те ще бъдат инициирани от кмета на София Йорданка Фандъкова и след като влязат в сила, общинските съветници отново ще гласуват аварийния си план. Прилагането на аварийния план изцяло зависи от системата за прогноза за два дни напред, в които има възможност за превишаване на нивата на фини прахови частици. Тя  обаче е с около 80% точност . Както отбеляза по-време на заседанието зам.-председателят на общинския съвет Николай Стойнев (ГЕРБ) прогнозата на системата за днес се сбъдна. Мерките Когато 2 станции прогнозират, че за следващите 2 дни нивата на ФЧП са до 3 пъти над нормата - 150mg/куб.м, Столичната община ще да извести КАТ да правят по-интензивни проверки за това кои автомобили замърсяват въздуха. Ако температурите позволяват,  ще се предприема миене и метене на улиците . Служителите на Столичния инспекторат пък ще правят проверки дали в пунктовете за вторични суровини и в автосервизите не се горят отпадъци. Другата дейност на общината в това време ще бъда да извести гражданите чрез сайта си за прогнозата. За целта ще бъде създадено и мобилно приложение. Същите мерки ще се прилагат и когато прогнозата за следващите два дни е за превишения между 3 и 4 пъти над нормата. Тогава обаче ще се разрешава паркирането в крайните десни платна на някои от големите булеварди покрай центъра на града. Забрана за паркиране в части или напълно в сините и зелените зони, както и затваряне за автомобили на улици ще се въвежда, когато прогнозите са за превишения 4 пъти над нормата. Тогава също ще е позволено паркирането по булеварди, а КАТ и Столичният инспекторат ще извършват проверки. Ако тези действия не дадат резултат, прогнозата се окаже правилна и в два поредни дни се отчете четирикратното превишение на нормата, общината ще пусне целодневния \"зелен билет\" на цена от 1 лев за цялата мрежа от градския транспорт. Съветниците от ГЕРБ и патриотите не приеха предложението на Венцислав Мицов от \"Политическа група 5\" (Зелените, \"Глас народен\" и \"Движение 21\") общината да въвежда \"зеления билет\" с началото на отоплителния сезон и да го спира в неговия край. След промени в закона Мерките, които зависят от промените в законите, са ограничаването на автомобилите ще бъде на няколко етапа. Първо ще се забранява движението на коли в центъра между 8 сутринта и 20 часа вечерта, след това в участъка между булевардите \"Патриарх Евтимий\", \"Христо Ботев\", \"Тодор Александров\" и 'Васил Левски\". При преценка ще бъде затварян и целият център. Тогава ще бъде въвеждан и безплатен градски транспорт. Тогава общината ще въведе и \"плаващо работно време\" за администрацията си, за да се облекчи движението на коли в пиковите часове. Освен това В плана са записани и дългосрочни цели, които общината си поставя, за да намали замърсяването на въздуха. Предвижда са разширяването на зелената зона за платено паркиране, изграждане на второ депо за земни маси, отклоняване на трафика от центъра към периферията, като се довършват \"ринговите\" булеварди около София. Общината ще изгради и система от сензори за измерване на качеството на въздуха. Всички автобуси от градския транспорт, които се движат в централната част на столицата, пък ще трябва да са от категория Евро 5 или Евро 6. Ще бъде въведени и месечни такси за строителните машини, които влизат в центъра, като тези за до 4 тона ще е 120 лева, а за тези над 30 тона - 150 лева. За булдозерите и валяците, които работят по обекти в центъра, таксата ще бъде 60 лева на месец.", "date": "2018.01.25", "title": "София вече има план за действие при мръсен въздух, който тепърва ще променя"}
{"url": "https://www.dnevnik.bg/evropa/2018/01/25/3118737_kakvi_sa_vuzmojnite_scenarii_za_pregovorite_za_nova/", "text": "Германската социалдемократическа партия (ГСДП) се готви да започне официални преговори с консерваторите на канцлера Ангела Меркел, които, ако бъдат успешни, ще доведат до повторение на коалицията, управлявала през последните четири години. Според партийни източници, цитирани от \"Ройтерс\", представители на консервативния блок на Меркел и на социалдемократите ще започнат преговорите утре сутринта. Това ще е втори опит на Меркел да състави коалиция след изборите през септември, на които нейната партия Християндемократически съюз (ХДС) и баварският й съюзник \"Християнсоциален съюз (ХСС), както и самата ГСДП, претърпяха сериозни загуби, отбелязва ДПА. Агенцията определя следните сценарии като най-вероятни във връзка с коалиционните преговори: При първия сценарий . Те довеждат до сключване на споразумение за управляваща коалиция, което след това бива одобрено на вътрешнопартийно гласуване от около 450 000 членове на ГСДП. Тогава Германия се връща към т.нар. голяма коалиция, тоест управление на двете най-големи политически сили. Във втория случай  или партийните ръководства постигат коалиционно споразумение, което обаче не бива подкрепено от редовите членове на ГСДП. И в двата случая Меркел няма да има избор и ще трябва да започне да мисли наново какво да прави. При такъв развой тя съставя  . Това ще я принуди да търси подкрепа от опозиционните парламентарни групи в Бундестага. Канцлерът засега изключва този вариант, но може и да бъде принудена да се върне към него. Меркел може да направи втори опит да състави правителство със  (СвДП). През ноември преговорите между ХДС/ХСС и тези две политически сили  се провалиха . Зелените остават отворени за нов кръг преговори, докато ръководството на СвДП изключи такъв вариант. При последния сценарий германският президент Франк-Валтер Щайнмайер започва сложната процедура за произвеждане на  .", "date": "2018.01.25", "title": "Какви са възможните сценарии за преговорите за нова коалиция в Германия"}
{"url": "https://www.dnevnik.bg/sviat/2018/01/25/3118479_kak_retorikata_na_trump_pomaga_na_avtoritarni_lideri/", "text": "От встъпването си в длъжност Доналд Тръмп популяризира понятието \"фалшиви новини\", като го използва, за да критикува неблагоприятните новини в традиционните медии, медийните организации, а в един случай дори отделен човек. Но откакто Тръмп привлече общественото внимание към това понятие, то започна да се заимства и от различни лидери по света, особено от тези, които са начело на авторитарни режими. Макар Тръмп да твърди, че е измислил израза \" фалшиви новини \", и да се хвали, че това е \"един от най-великите термини\", предложени от него, той  съществуваше преди президента  и се използваше за описване на умишлено заблуждаващи и в някои случаи напълно измислени новинарски истории. Но с използването на \" фалшиви новини \" за описване на всякакъв вид отрицателно медийно отразяване Тръмп помага на страни - от Венецуела, през Сирия до Мианма - да оправдават жестокости и нарушения на човешките права. Ето някои примери. Николас Мадуро, президент на Венецуела Венецуелското правителство  контролира голяма част от медиите в страната, а местните лидери са критикувани по света, че посягат на демократичните свободи във Венецуела. През юли 2017 г. Мадуро в интервю за руския пропаганден инструмент Ар Ти (RT) премина в атака. \"Фалшивите новини\" бяха негово оръжие. \"Венецуела е подложена на тормоз от световните медии, които обсаждат (страната). (Те) разпространяват множество фалшиви версии, множество лъжи. Именно това наричаме днес \"фалшиви новини\", нали? (Настъпва) епохата на постистината\", заяви Мадуро за телевизия Ар Ти. Башар ал Асад, президент на Сирия Асад е отговорен за някои от  най-тежките нарушения  на човешките права в съвременната история и е принудил шест милиона души да избягат от страната си. През февруари \" Амнести интернешънъл \" заяви в доклад, че сирийското правителство е убило най-малко 13 000 души във военен затвор между 2011 и 2015 г. Асад оспори доклада. \"В днешно време можете да скалъпите всичко\", заяви Асад за \"Яху нюз\". \"Ние живеем в епохата на фалшиви новини.\" Властите на един щат на Мианма Страната е обвинявана в \" етническо прочистване \" заради нападението ѝ срещу рохинджите. Над 600 000 рохинджи са избягали от щата Ракхайн, на западното крайбрежие на Мианма, а армията на страната е обвинявана в убийства, масови изнасилвания и палежи. Щатът Ракхайн заимства езика на Тръмп, за да опровергае твърденията.\"Няма такова нещо като рохинджи\", заяви през декември служителят в министерството на сигурността на щата Ракхайн У Кяу Сан Хла, цитиран от \"Ню Йорк таймс\". \"Това са фалшиви новини.\" Китайските държавни медии През март 2017 г. китайското правителство, известно с рестриктивния си подход към свободата на медиите, заимства понятието на Тръмп, за да оспори твърденията на китайски правозащитник, че полицията е изтезавала друг активист. \"Тези истории по същество са  фалшиви новини \", заяви управляваната държавната информационна агенция \"Синхуа\" в материал на английски език. Руското външно министерство Уебсайтът на външното министерство има цял раздел, който използва за дискредитиране на новинарски съобщения. Тези съобщения са предимно на западни информационни средства, включително Си Би Ес, Си Ен Ен и \"Вашингтон пост\". Министерството поставя голям червен надпис \"фалшиво\" върху скрийншотове на тези съобщения, интерпретирайки по свой начин приказките на Тръмп за фалшиви новини. Испанският външен министър Алфонсо Дастис Стотици хора бяха ранени в Каталуня през октомври, когато испанската полиция нахлу в избирателни секции, за да предотврати произвеждането на каталунския референдум за независимост. Видеозаписи показаха как полицаи ритат хора, които се опитват да гласуват, и ги удрят с палки. Отговорът на Дастис: \"Не казвам, че всички кадри са фалшиви, но някои от тях са, а има множество алтернативни факти и фалшиви новини.\" /БТА", "date": "2018.01.25", "title": "Как реториката на Тръмп помага на авторитарни лидери"}
{"url": "https://www.dnevnik.bg/zelen/2018/01/25/3118786_izsledvane_na_svetovniia_ikonomicheski_forum_naredi/", "text": "Качеството на въздуха в България е сред най-лошите в света. Това показва изследване на Йейлския и Колумбийския университет в сътрудничество със Световния икономически форум. България е на 89-о място от общо 135 страни, които попадат в класацията. Докладът се издава на всеки две години и оценява 180 страни по 24 индикатора, като точно по този показател са изследвани по-малко държави. По замърсяване на въздуха България се нарежда на 74-ата позиция, като за две години е успяла да се изкачи с три места. Начело по тези показатели са основно страни от Западна Европа и Латинска Америка. Сред страните - членки на Европейския съюз, единствено Кипър е след България по замърсяването на въздуха. За две години страната е паднала до 99-о място по наличие на серен диоксид във въздуха. Преди това България е заемала 67-ма позиция. Страната записва добри показатели в общия Индекс за екологична ефективност за 2018 г., като достига 30-о място. В предишната класация през 2016 г. България заемаше 33-а позиция. България се представя много добре и в категория \"Биоразнообразие и хабитат\", изкачвайки се с 41 позиции от 64-о до 23-о място. Значително подобрение е отбелязано и в категория \"Гори\", където за две години страната достига 34-о място, което е подобрение с 16 позиции. Показателите на България в изследването на Йейлския и Колумбийския университет в сътрудничество със Световния икономически форум може да видите  тук.", "date": "2018.01.25", "title": "Изследване на Световния икономически форум нареди България на 89-о място по качество на въздуха"}
{"url": "https://www.dnevnik.bg/biznes/2018/01/25/3117965_obshtinskite_suvetnici_prieha_novite_usloviia_za/", "text": "Столичният общински съвет прие новите условия за договора за концесия на \"Софийска вода\". Съществената разлика е, че концесионерът се задължава да изплати заемите си към Европейската банка за възстановяване и развитие (ЕБВР) до 2021 г. Това ще позволи на акционерите в компанията - общинското дружество \"Водоснабдяване и канализация\" и френската \"Веолия\", да си разпределят дивиденти до 2025 г. Ако компанията не изпълни това задължение, Столичната община ще може да прекрати договора. \"Софийска вода\" има два заема към ЕБВР за общо 105 млн. лева. Погасяването на дълга ще бъде възможност с нови два заема - от \"Сосиете женерал Експресбанк\" и \"Сибанк\". Те ще са на значително по-ниска лихва от сегашната 5.2% на 1.35%. С новите условия не се предвижда нова промяна на цената на водата,  различна от вече одобрената от Комисията за енергийно и водно регулиране с бизнес плана на дружеството до 2021 г . Дотогава остава задължението на \"Софийска вода\" да инвестира по 40 млн. лева годишно във водопреносната мрежа. Въвежда се и условието между 2022 и 2025 г., когато изтича концесията, дружеството да инвестира поне 165 млн. лева. Освен това концесионерът годишно ще отпуска по 1.5 млн. лева за проекти, които Столичната община ще посочва. Новите условия предвиждат, че \"Софийска вода\" ще уведомява Столичната община за общински поръчки, които са за над 300 хил. лева, вместо за над 500 хил. лева, както е сега. Предвидено е \"Софийска вода\" да не може да бъде възложител на поръчки. Причината е тълкуването на последните промени в Закона за обществените поръчки, според които дружеството не може да обявява обществени поръчки.", "date": "2018.01.25", "title": "Общинските съветници приеха новите условия за концесията на \"Софийска вода\""}
{"url": "https://www.dnevnik.bg/politika/2018/01/25/3118792_dobrovolnoto_voenno_obuchenie_vleze_v_strategiiata_za/", "text": "Създаването на система за доброволна военна подготовка на български граждани за защита на Отечеството.\" Това е заложено в проекта за актуализация на стратегията за национална сигурност, който бе разгледан от вътрешната и отбранителната комисия на парламента. В Министерството на отбраната в момента се обмислят идеи как да стане това. Според източници на \"Дневник\" се обсъждат две идеи –   в горния гимназиален курс и въвеждане на доброволно военно обучение, което ще трае между 6 и 9 месеца. Училищният курс трябва да завършва с обучение на лагер, в което учениците да придобият основни умения и дори да боравят с оръжие. Завършилите доброволното обучение ще бъдат записвани в резерва и ще имат предимство при започване на държавна работа, примерно в МВР, където кандидатите за започване на работа традиционно са много. Заплахите за глобалната и националната сигурност продължават да са радикализацията и тероризмът. Регионалните конфликти и икономическите и финансовите кризи допълнително изострят тази заплаха, пише още в актуализираната стратегия. \"Терористичните заплахи за Европа от религиозно мотивирани групировки се увеличават вследствие на благоприятната среда за разпространяване на идеите на радикалния ислям сред част от мюсюлманските общности в Западна Европа и на Балканите, създадените в Близкия изток и Северна Африка логистични бази и завръщащите се от конфликтните зони чуждестранни бойци, които притежават реален боен опит.\" Миграционният поток, който е транзитен, остава заплаха за националната ни сигурност. Преминаващи през страната чуждестранни бойци, инфилтрирани в миграционните потоци, създават предпоставка за формиране на терористични и логистични клетки на наша територия, както и за радикализация на групи и лица, и особено на тези, намиращи се в маргинализирано социално-икономическо положение. За капсулирането по етнически или религиозен признак влияние оказват и външни фактори. Тази среда е достатъчно динамична, за да твърдим, че това е картинката и тя няма да бъде променяна, коментира заместник-председателят на Държавна агенция \"Разузнаване\" Георги Миленов. Неминуемо ще станем свидетели на нови заплахи в света, които ще имат отражение върху средата за сигурност, които ще касаят нашата страна, добави той. Славчо Велков от БСП протестира, че кризата със Северна Корея не е отбелязана като евентуална външна заплаха. Велков възропта и срещу записаните в стратегията хибридни заплахи. \"Няма хибридна война\", каза бившият разузнавач. Валентин Касабов поиска да \"допълни\" Велков и предложи иронично в стратегията да се запише, че освен корейците заплаха за националната сигурност са и извънземните, \"зелените, червени, сини човечета\". Красимир Янков от БСП поиска в стратегията да се запише, че дъблинският регламент трябва да бъде изменен, и в частта за енергийната сигурност да се запише, че трябва да се изгради АЕЦ \"Белене\". Стратегията имала малко остарял вид и в документа липсват стратегически цели, коментира лидерът на ДПС Мустафа Карадайъ, който предложи в нея да се запише и \"българският етнически модел\". Обсъждането съвместно от двете комисии продължава и следващата седмица.", "date": "2018.01.25", "title": "Доброволното военно обучение влезе в стратегията за национална сигурност"}
{"url": "https://www.dnevnik.bg/sport/2018/01/25/3118800_ludogorec_pobedi_tretiia_v_rumuniia_v_tretata_si/", "text": "Лудогорец\" спечели с 2:0 срещу бронзовия медалист в румънското първенство \"Университатия\" (Крайова). Българският шампион записа втора победа в третата си контрола от зимния подготвителен лагер в Турция. В първата си проверка тимът от Разград надигра със същия резултат друг отбор от Румъния - \"Ботошани\", а след това направи равенство 2:2 с украинския първенец \"Шахтьор\" (Донецк). Жоао Пауло отбеляза и двете попадение за \"Лудогорец\" срещу \"Университатия\". Той се разписа в рамките на четири минути след почивката, след като двата отбора не успяха да си отбележат гол през първото полувреме на стадиона в турския курорт Белек. Бразилският нападател откри резултата в 66-ата минута. Той получи топката вляво от наказателното поле, влезе навътре и стреля с десния крак. Топката рикошира в бранител на \"Университатия\" и прехвърли падналия на земята вратар Миодраг Митрович. В 70-ата минута Пауло, който в този мач игра като крило, удвои аванса на \"Лудогорец\". Той получи чудесно извеждащо подаване от Яцек Горалски, пребори се със защитник на съперника и от малък ъгъл технично пусна топката покрай вратаря. Пауло можеше да отбележи хеттрик в този двубой, но пропусна отлична възможност в 76-ата минута. Той беше изведен почти до аутлинията вдясно от вратата и опита центриране. Топката беше пресечена от бранител, но се върна в бразилеца, който този път си откри страхотна възможност да стреля към вратата. На пет метра от голлинията обаче той стреля право във вратаря. Следваща контрола на \"Лудогорец\" е в неделя от 16.30 часа. Съперник на българския шампион е казахстанският \"Кайрат\". Съставът на \"Лудогорец\" Ренан, Александър Василев, Рафаел Форстър, Игор Пластун, Сисиньо, Абел Анисе, Светослав Дяков, Марселиньо, Вандерсон, Светослав Ковачев, Клаудиу Кешеру (след почивката играха Хорхе Броун, Лукас Саша, Георги Терзиев, Козмин Моци, Натанаел, Густаво Кампаняро, Яцек Горалски, Доминик Янков, Върджил Мисиджан, Жоао Пауло и Якуб Шверчок)", "date": "2018.01.25", "title": "\"Лудогорец\" победи третия в Румъния в третата си контрола"}
{"url": "https://www.dnevnik.bg/sviat/2018/01/25/3118785_rusiia_planira_da_zabrani_sdelki_s_kriptovaluti_bez/", "text": "Руското министерство на финансите разработва законопроект за регулация на обращението на криптовалутите, съобщи РБК, като цитира документи на  сайта на институцията . Предвижда се криптовалутите да могат да се купуват и продават (както за рубли, така и за чужда валута) само чрез компании посредници в \"обмена на цифрови финансови активи\". \"Операторите\" на тези активи ще дават възможност на физически лица да придобиват токени (аналог на акции при първично монетно предлагане), но на стойност не повече от 50 000 рубли в рамките на едно предлагане. Това ограничение обаче няма да се отнася за \"квалифицирани инвеститори\". Търговията както с дигитална валута, така и с токени и обръщането им в други криптовалути също ще минава през посредник. Криптовалутите няма да могат да се ползват като законно разплащателно средство на територията на Русия, пише още в проекта. В съобщението на министерството се казва, че централната банка на страна не го поддържа изцяло. Според нея обменът на рубли и чуждестранна валута само когато се пускат токени за \"привличане на финансиране\". Ако Русия приеме такъв закон, ще е сред малкото страни, урегулирали предлагането и циркулацията на криптовалутите. Сред аргументите на министерството е твърдението, че \"цифровите финансови активи\" се използват интензивно в нелегалния бизнес или за пране на пари (\"узаконяване на доходи, получени по престъпен път\") или финансиране на тероризъм.", "date": "2018.01.25", "title": "Русия планира да забрани сделки с криптовалути без посредник"}
{"url": "https://www.dnevnik.bg/bulgaria/2018/01/25/3118627_durjavite_koito_ne_priemat_bejanci_niama_da_budat/", "text": "Държавите, които не изпълнят задължението си към Европейския съюз и откажат да приемат бежанци няма да бъдат наказвани с орязване на евросредства. Това се разбра от думите на еврокомисарят по миграцията Димитрис Аврамопулос на съвместен брифинг с българския вътрешен министър Валентин Радев. Двамата участваха в неформалния съвет по правосъдие и вътрешен ред, който се провежда днес и утре в София. На срещата днес е била обсъждана реформата на европейската система за убежище и бежанския въпрос. Изказването на Аврамопулос дойде след въпрос дали Европейската комисия обмисля да обвърже изпълнението на всяка държава на дъблинския регламент с еврофондовете, каквато идея има за сектор правосъдие. \"Не бъдете песимисти. Надявам се, че ще успеем да убедим всички държави, че трябва да приемат бежанци\", заяви Аврамопулос. По думите му към този момент комисията няма намерение да санкционира неизпълнението на регламента, а предпочита да има диалог. Той определи проведените днес разговори като първи оптимистични мерки. \"По време на дискусията имаше добър климат и атмосфера и се виждаше желанието на всички да се излезе от тази павова ситуация\" (бел. ред. неизпълнението на Дъблинския регламент и неспазването на предвидените в него квоти за всяка държава). Има напредък в сближаване на позициите на държавите членки на Европейския съюз по промяната на Дъблинския регламент, заяви вътрешният министър Валентин Радев. От думите му се разбра, че българското предложение за промяна на регламента събира все повече подкрепа. Преди време стана известно, че България е настоява отговорността за бежанците да се носи от страната, в която първо са подали молба за статут, независимо дали тя е първата, в която са влезли. Дебатите по регламента трябва да приключат в рамките на българското председателство - до края на юни - като от брифинга се разбра, че се върви към договаряне на задължение за всяка държава да приема мигранти, но първоначално не на квотен принцип. Не стана известно каква точно система е предвидена, но със сигурност в даден момент отново ще се стигне до разпределение по квоти. На 26 януари съветът ще продължи с работни сесии по правосъдиe, посветени на  Службата на европейския прокурор  и Регламента \"Брюксел\" IIa (темата му е компетентността, признаването и изпълнението на решения по брачни въпроси и въпроси, свързани с родителската отговорност, и относно международното отвличане на деца ).", "date": "2018.01.25", "title": "Държавите, които не приемат бежанци, няма да бъдат наказвани"}
{"url": "https://www.dnevnik.bg/sport/2018/01/25/3118060_otpadane_ot_leganes_v_kupata_na_kralia_zatvurdi/", "text": "Намиращият се в ужасна форма \"Реал\" (Мадрид) затвърди пропадането си през настоящия сезон с отпадане от Купата на краля още на четвъртфиналите. Шампионът на Испания отстъпи на своя \"Сантяго Бернабеу\" на непретенциозния \"Леганес\" с 1:2 и заради голове на чужд терен напуска надпреварата. Първият мач преди седмица  завърши с успех на мадридчани 1:0 , но това не се оказа достатъчно. На \"Бернабеу\" \"Реал\" игра безобразно и отправи само три точни удара, докато съперникът му записа с един повече и направи много силен мач. Това е най-големият успех на \"Леганес\" в историята му, след като тимът никога досега не е играл полуфинал за Купата на краля. Само осем месеца след спечелването на Шампионската лига за втори пореден път и титлата в Ла Лига, \"Реал\" показва коренно разично лице. Тимът на Зинедин Зидан започна обещаващо с триумфи за Суперкупата на Испания и Европа, но сега  \"Реал\" е на 19 точки зад \"Барселона\"  в Ла Лига. Единствената надпревара, в която мадрдичани все още имат шанс за успех е Шампионската лига. Зинедин Зидан заложи на резервни футболисти, като даде почивка на голяма част от звездите си. Тони Кроос, Кристиано Роналдо, Марсело и Гарет Бейл бяха извън групата, а Даниел Карвахал, Каземиро, Варан и Модрич останаха на резервната скамейка. Това се отрази и мадридчани бяха бяха далеч от нивото си. През първите 45 минути \"Реал\" игра безобразно и не успя да отправи нито един точен удар към вратата на стража на \"Леганес\" Шампан. Аржентинецът не беше подложен под сериозно напрежение и не трябваше да се намесва решително. В 31-ата минута гостите \"хвърлиха\" бомбата, когато откриха резултата на \"Бернабеу\". Начо се подхлъзна в неподходящ момент, топката отиде в Хавиер Ерасо и с удар от около 25 метра халфът не остави никакъв шанс на Кико Касия – 0:1. Дори и това не успя да съживи футболистите на \"Реал\", които продължиха да действат много удно и без никаква агресия в предни позиции. След подновяването на играта мадридчани бързо успяха да изравнят. В 47-ата минута Лукас Васкес подаде към Карим Бензема, а от малък ъгъл френският нападател успя да се разпише. Радостта на \"Реал\" обаче не трая много дълго и в 55-ата минута \"Леганес\" отново беше напред в резултата. Авторът на първото попадение Ерасо центрира от корнер, а Габриел връхлетя на скорост и за втори път вкара в мрежата на Касия. От този момент нататък се игра изцяло пред вратата на гостите, а в търсене на нов гол Зинедин Зидан пусна на терена Карвахал, Модрич, както и единствения си чист нападател на пейката Борха Майорал. Най-добрите положения за мадридчани бяха на сметката на Модрич, Серхио Рамос и Бензема, но вратарят на \"Леганес\" Шампан направи страхотни спасявания. Освен \"Леганес\", за полуфиналите в турнира вече се класираха \"Валенсия\" и \"Севиля\". \"Прилепите\" се справиха с \"Алавес\" след дузпи, докато андалусийците отстраниха \"Атлетико\" (Мадрид) с общ резултат 5:2. Последният полуфиналист ще бъде определен от двубоя между \"Барселона\" и \"Еспаньол\" в четвъртък вечер. Първият мач на \"Ел Прат\" завърши при  резултат 1:0 за \"Еспаньол\" .", "date": "2018.01.25", "title": "Отпадане от \"Леганес\" в Купата на краля затвърди кошмарния сезон на \"Реал\""}
{"url": "https://www.dnevnik.bg/skorost/2018/01/25/3117266_fotogaleriia_ford_puska_specialna_versiia_na_mustang/", "text": "Навършването на 50 години от пускането на култовия филм \"Булит\" със Стив Маккуин стана повод \"Форд\" да лансира специална версия на  . Както е известно, кола от първата генерация на автомобила, е сред главните действащи персонажи в лентата и участва в  , което все още е считано за едно от най-добрите, заснети на лента.", "date": "2018.01.25", "title": "Фотогалерия: \"Форд\" пуска специална версия на \"Мустанг\" по повод 50 години \"Булит\""}
{"url": "https://www.dnevnik.bg/politika/2018/01/25/3117934_parlamentut_shte_glasuva_vot_na_nedoverie_kum/", "text": "Парламентът днес ще гласува вот на недоверие към правителството на премиера Бойко Борисов. По всяка вероятност опитът за сваляне на правителството ще бъде неуспешен, тъй като се подкрепя само от БСП и ДПС. Мотивите за вота внесени от БСП са предимно за провал на политиката за борба с корупцията. Мотивите на вота според лидера на левицата Корнелия Нинова са общо десет страници и включват примери от сферите на здравеопазването, обществените поръчки, строителството, санирането и борбата с контрабандата. Нинова обяви, че има класифицирана информация за  данни за заплаха за финансовата сигурност на страната . Дебатите по вота  бяха във вторник и преминаха при размяна на обвинения и обиди между всички партии. Основен мотив на ДПС да иска сваляне на правителство е лошото положението в здравеопазването. Двете партии имат общо 105 народни представители, а за да падне правителството, са нужни 121 гласа. При дебатите по мотивите за вота \"Воля\" се обяви за алтернатива на управлението, но помоли БСП и ДПС да не подкрепят вота на недоверие. Депутатите на Веселин Марешки също няма да гласуват за свалянето на кабинета \"Борисов 3\". \"Статуквото не е достатъчно слабо, истинската алтернатива не е узряла\", каза Веселин Марешки. Той обяви, че е вдъхновител на думите на почетния председател на ДПС Ахмед Доган, че правителството сега няма алтернатива.", "date": "2018.01.25", "title": "Парламентът ще гласува вот на недоверие към правителството"}
{"url": "https://www.dnevnik.bg/zelen/2018/01/25/3117854_za_shesti_put_grajdani_v_stranata_i_chujbina_izlizat/", "text": "Граждани в страната и чужбина ще протестират за пореден път днес в защита на Националния парк \"Пирин\". Шестият протест 17 български града и 11 в чужбина, сред които Белрин, Брюксел, Виена, Лондон, Скопие и др. В София протестното шествие ще започне в 18.30 тази вечер от площад \"Независимост\", след това ще премине по жълтите павета в посока \"Орлов мост\". Пълен списък на градовете, в които са организирани демонстрации, е публикуван в страницата на събитието  \"Ден 6: Да защитим Пирин, Да защитим държавата!\" . Протестиращите настояват за отмяна на  решението на правителството от 28 декември  2017 г., с което се позволява застрояване на 48% от територията на Националния парк \"Пирин\", както и за оставка на министъра на околната среда Нено Димов, който предложи това. Другото им искане е  да бъде обявен реалният собственик на концесионера  на ски зоната на Банско \"Юлен\" и да бъде извършен одит на концесията от международен одитор и с участие на гражданското общество. Вчера се разбра, че администрацията на Министерския съвет е изпратила на организаторите на  протеста проект за ново решение , с което се предлага \"замразяване\" на строителството в няколко зони до приемането на новия план за управление на \"Пирин\". Природозащитниците определят това като неуспешен опит да изясни, че няма да се допусне ново строителство, освен втория кабинков лифт на Банско.\"Коалицията \"За да остане природа в България\" отхвърля това предложение, настоява за трите си искания и заявява, би могла да участва в диалог за намиране на законосъобразно решение, както и за спиране на разделението сред българските граждани, породено от решението на Министерски съвет, само ако той е публичен\", посочват организаторите на протеста. Те припомнят, че правителственото решение е в разрез с европейските директиви за природните местообитания и екологичната оценка на планове и програми и погазва Закона за защитените територии. Посочват, че въпреки твърденията, че няма да се позволи никакво строителство освен втори кабинков лифт, то в самото решение липсва предложение за такъв. Природозащитниците предупреждават, че промените дават възможност за изсичане на вековни гори и мащабно строителство в природния парк, който е обект на световното природно наследство, защитен от ЮНЕСКО. Решението не е в полза за местните общности, не решава проблема с монопола върху стопанската дейност в района, нито с презастрояването и ниските цени на имотите, а създава юридически хаос, изтъкват още организаторите на протеста.", "date": "2018.01.25", "title": "За шести път граждани в страната и чужбина излизат на протести за Пирин"}
{"url": "https://www.dnevnik.bg/sport/2018/01/25/3118034_trenirovki_vuv_virtualna_realnost_sa_tainoto_orujie_na/", "text": "Колко медала ще спечелят Микаела Шифрин и Линдзи Вон - това е основният въпрос, който вълнува почитателите на алпийските ски преди олимпийските игри в Пьонгчанг през февруари. Американските състезателки ще се насочат към корейския курорт в ролята на големи фаворити. Вон се върна след тежка контузия, записа две победи в Световната купа и изгради целия си сезон около игрите в Южна Корея. 22-годишната Шифрин пък прави невероятен сезон, в който доминира в техничните дисциплини и развива качествата си в спускането. Специални тренировки, революционни ски - каква е тайната на американския отбор? Един от големите козове е виртуална реалност – най-новото оръжие на отбора по ски и сноуборд на САЩ, който се цели в доминация по пистите на Пьонгчанг. В основата на всичко е компанията STRIVR, която предоставя на американския отбор голяма база данни за различни трасета. Това са видеозаписи със записани спускания от 360-градусови камери върху каската. Така скиорът има реална представа какво го очаква и получава пълна картина. \"Дори вятърът, който се чува, е истински. Направили сме го така, че да предоставим възможно най-добър шанс на състезателите за подготовка\", казват специалистите от компанията. Връзката между американския отбор и фирмата датира от близо година. И всъщност не STRIVR е потърсила федерацията по ски, а обратното. \"Те са разбрали за нас, защото предоставяме програми за тренировка на състезателите по американски футбол. В началото бях много притеснен, защото не знаех дали ще успеем да им дадем бързо продукт, който да е от високо качество. Техните оценки обаче бяха отлични\", казва Дерек Белч, изпълнителен директор на STRIVR. Да тренираш в самолета \"Всичко, което е нужно на състезателите, е да имат очила за виртуална реалност\", обясняват от компанията. Технологията не е толкова сложна, тъй като записаните кадри се свалят на компютър, минават през специална програма и тя изготвя различни трасета, които скиорите изучават и тренират на тях виртуално. Те могат да правят \"сухи\" тренировки върху полусфери, за да подобряват баланса си или пък просто да гледат какво ги очаква в дадено състезание, докато пътуват в самолета. \"Нищо не може да замени реалната тренировка и изпробването на трасето, но не винаги имаш такава възможност. Например в спускането имаме две тренировки, а в слалома само разглеждане на трасето, при това няколко часа преди старта\", казва Трой Тейлър, директор в отбора по ски и сноуборд. По неговите думи американският отбор се е възползвал от програмата стотици пъти за последната година и тя вече се е доказала като много успешна. Много по-добри От STRIVR уточняват, че продуктът им не може да направи един скиор драстично по-добър, но може да му даде няколко процента подобрение на представянето, което се оказва решаващо. \"Нашите данни от американския футбол показват подобряване в представянето с 20%, а в баскетбола са около 10%. Това е много осезаемо и говорим за секунди по-добро взимане на решенията. В крайна сметка в спорта това винаги се оказва решаващо\", казват още от технологичната компания. Според експерти американският отбор показва, че виртуалната реалност е бъдещето на спорта, що се отнася до подготовката на елитните състезатели. От тима разкриха, че виртуалната реалност се използва не само в подготовката преди стартовете, но и при рехабилитацията на скиорите след контузии. Точно по този начин Линдзи Вон се е подготвяла през 2017 г., когато беше извън пистата.", "date": "2018.01.25", "title": "Тренировки във виртуална реалност са тайното оръжие на американските скиори за Пьонгчанг"}
{"url": "https://www.dnevnik.bg/bulgaria/2018/01/25/3117765_obshtinskite_suvetnici_shte_glasuvat_bjudjeta_na/", "text": "На днешното си заседание Столичният общински съвет ще гласува бюджета на общината за 2018 г., дългоочаквания план за действие за дни с високи нива на вредни емисии във въздуха и  новото споразумение в договора за концесия на \"Софийска вода\" . Аварийният план за действие на общината за дни, за които има прогноза, че нивата на фини прахови частици във въздуха ще са над допустимата норма от 50mg/m3 се очаква от началото на 2017 г.  Първоначалния му вариант  беше представен в средата на декември. Оттогава предвидените в него мерки  бяха променяни на няколко пъти  в комисиите към общинския съвет. Окончателният вариант  предвижда общината да отправя призиви към към гражданите да не използват автомобилите си и да не се отопляват с твърдо гориво, когато нивата на фини прахови частици достигат превишения до 3 пъти над нормата.  При по-високи стойности общината ще забранява паркирането частично или напълно в зелените и сини зони. Ограничението няма да важи за живеещите в районите. Налагането й ще бъде трудно,  като ще се разчита основно на съветта на гражданите , обясни вчера зам.-кметът по транспорт Евгени Крусев пред \"Нова телевизия\". Другата мярка ще бъде въвеждането на целодневен \"зелен билет\" на цена от 1 лева за целия градски транспорт. Той обаче е най-крайната мярка, като пускането на \"зеления билет\" ще бъде възможно поне 3 дни след първите отчетени завишени стойности. Бюджетът за въздуха Интересът на гражданите към мръсния въздух в София доведе то там, че кметът на София Йорданка Фандъкова да обяви, че  целият бюджет от 1.433 млрд. на общината за 2018 г. е въздуха . Общинските съветници от ГЕРБ и Фандъкова наричат сумата рекордно голяма, като сумата може да достигне 1.5 млрд. лева. За сравнение бюджетът за 2017 г. бе 1.2 млрд. лева. По-голямата част от парите обаче идват от държавния бюджет за повишението на учителските заплати и надбавките за пенсии. Междувременно съветниците от БСП, Политическа група 5 (Зелените, Глас Народен и Движение 21), ДСБ и коалицията \"Сердика\" (АБВ и Български социалдемократи), заявиха, че няма да подкрепят документа. Основният аргумент е, че  той отново беше изготвен изцяло от администрацията , без участието на съветниците от всички партии. Обещание за това дадоха Фандъкова и съветниците от партия ГЕРБ  при гласуването на бюджета за 2017 г . Концесията Новите условия в договора за концесията на \"Софийска вода\" между Столичната община и френската компания \"Веолия\" въвеждат задължението към дружествотоще да изплати задълженията си за 105 млн. лева към Европейската банка за възстановяване и развитие до 2021 г., В противен случай Столичната община ще прекрати договора. Погасяването на задълженията ще стане с два нови кредита от \"Сосиете женерал експрес банк\" и \"Сибанк\" при лихва от 1.35%, като сегашната е 5.2%. По сметки на общината така ще бъдат спестени около 6 млн. лева. Така акционерите в \"Софийска вода\" - \"Веолия\" и общинското дружество \"Водоснабдяване и канализация\" да разпределят и дивидент от печалбата на дружеството. Досега това не бе възможно заради условия на Европейската банка за възстановяване и развитие. ", "date": "2018.01.25", "title": "Общинските съветници ще гласуват бюджета на София, мерките за въздуха и нови условия за \"Софийска вода\""}
{"url": "https://www.dnevnik.bg/politika/2018/01/25/3117926_borisov_zaminava_za_lihtenshtain_i_davos/", "text": "Премиерът Бойко Борисов заминава днес за кралство Лихтенщайн. От пресцентъра на правителството съобщиха, че той ще проведе срещи с принца-престолонаследник Алоис фон унд цу Лихтенщайн, с премиера Адриан Хаслер и с министъра на външните работи, правосъдието и културата Аурелиа Фрик. По време на разговорите ще бъдат обсъдени възможностите за активизиране на двустранните търговско-икономически отношения, задълбочаване на сътрудничеството по финансови и данъчни въпроси, както и приоритетите на Българското председателство на Съвета на Европейския съюз. Визитата на българския премиер в Лихтенщайн и срещата му с принца-престолонаследник са първите на такова ниво между двете държави. Утре Борисов ще участва в годишната среща на Световния икономически форум в Давос, Швейцария, който се провежда под мотото \"Да създадем общо бъдеще в един разединен свят\". Бойко Борисов ще участва в дискусия на тема: \"Ускоряване на дългосрочното развитие на Западните Балкани\". В програмата му са предвидени и двустранни срещи със световни политически и икономически лидери, участващи във форума, съобщават от правителството без да уточняват с кого е предвидено да се срещне.", "date": "2018.01.25", "title": "Борисов заминава за Лихтенщайн и Давос"}
{"url": "https://www.dnevnik.bg/sviat/2018/01/25/3117969_mogat_li_evropeici_da_sudiat_feisbuk_v_rodnite_si/", "text": "Могат ли потребителите да водят дела срещу \"Фейсбук\" в европейски съдилища и те да бъдат колективни - на този въпрос ще отговори днес Европейският съд в Люксембург, до който стигна делото на австрийския докторант по право Макс Шремс срещу социалната мрежа. Твърде вероятно е отговорът на първия въпрос да бъде \"да\", а на втория - \"не\", ако се съди по мнението на  генералния адвокат на съда , в което магистратите обикновено се вслушват. Шремс съди мрежата на  Марк Зукърбърг  във Виена, обвинявайки я в сериозни нарушения на законите за защита на личните данни – от незаконни политики до споделяне на лична информация с американското разузнаване. Седем други души – от Австрия, Германия и Индия - са му отдали правото да заведе колективен иск пред австрийските съдилища. \"Фейсбук\"  оспорва две неща – първо, че Шремс не води дело като обикновен потребител, защото използва мрежата за професионални цели, и второ, че привилегията, свързана със специалната компетентност за потребители, е строго лична и не може да бъде изтъквана при искове, с които се предявяват прехвърлени права. Върховният съд на Австрия отправя запитване към Люксембург по тези два казуса и след като магистратите обявят днешното решение, делото ще продължи във Виена. Генералният адвокат на институцията реши през ноември, че Шремс може да се счита за потребител по отношение на собствените му искания, но Върховният съд трябва да провери това. Той обаче не може да предявява права, прехвърлени от други потребители с местоживеене другаде в същата държава членка, в други държави членки или в трети страни. Тоест – Шремс може да съди \"Фейсбук\", но не може да заведе колективен иск. Според активиста социалната мрежа се опитва да го принуди да започне дело в Ирландия, където се намира европейската ѝ централа. Ако съдът в Люксембург постанови, че това не е задължително, това ще отвори път за дела срещу социалната мрежа в цяла Европа. През 2016 г. например белгийската Комисия за защита на личните данни загуби дело срещу \"Фейсбук\" именно защото белгийски съд постанови, че социалната мрежа не може да бъде съдена в страната. Кой е Макс Шремс Името му от години се с поменава в контекста на множеството дела за опазване на личните данни, които той води пред най-различни институции. Благодарение на негов иск Европейският съд спря действието на споразумението за трансфер на данни между ЕС и САЩ  Safe Harbour . (По-късно то бе заменено с  Privacy Shield , срещу което вече също има поне  два иска  в Европейския съд.) Кой плаща Искът срещу \"Фейсбук\" бе подаден през 2014 г. и отхвърлен от виенски съд с мотива, че той няма юрисдикция в подобни дела. Сега делото се разглежда във Върховния съд. Всеки от ищците настоява за 500 долара обезщетение - \"главната ни цел е да осигурим коректно събиране на данни\", пише в сайта на инициативата. Разходите по делото се поемат от фирмата  ROLAND ProzessFinanz AG , която финансира съдебни искове, разчитайки на процент от печалбата. При победа тя ще получи 20% от спечелената сума. За какво друго се бори Шремс Съдебната епопея на Шремс започва с 22 жалби, подадени към ирландския Комисар за защита на личните данни през 2011 г., насочени съм срещу скандални действия на \"Фейсбук\": - пази информация дори за изтритите постове, съобщения, тагове и сръчквания; - функцията за \"разпознаване на лица\" нарушава правата на потребителите; - чрез бутона \"харесвам\", прикачен в редица сайтове, Facebook следи дейността на хора, които дори не са регистрирани в социалната мрежа или се намират извън нейната страница; - снимките, качени в социалната мрежа, са достъпни за всекиго благодарение на url-адреса си, независимо от това колко е скрит профилът на качилия ги потребител; - не уведомява ползвателите за промени в политиките си; - споделя информация с Агенцията за национална сигурност (АНС) на САЩ. Всичките жалби са отхвърлени. След две години без резултат Шремс оттегля всички жалби и дава ход на 23-ата, според която Facebook няма право да прехвърля личните данни на потребителите си в САЩ въпреки разрешеното от ЕК споразумение Safe Harbour. Именно този иск доведе до прекратяването на споразумението.", "date": "2018.01.25", "title": "Могат ли европейци да съдят \"Фейсбук\" в родните си държави"}
{"url": "https://www.dnevnik.bg/video/2018/01/25/3117939_video_kitaiskata_trupa_v_koiato_muzikantite_ne_vijdat/", "text": "Човек би си помислил, че такова трудно и прецизно изпълнение би изисквало да се използват всички пет сетива. Помислете си отново, защото всички тези танцьори не могат да чуят музиката.\" Така платформата Great Big Story започва видеоисторията си за ансамбъла  Изпълнителска трупа на хората с увреждания в Китай . Освен че танцьорите са глухи или с увреден слух, музиката се изпълнява със зрителни проблеми. Танци, пиеси и опера са сред репертоара на трупата, създадена през 90-те години. Смята, се, че \"Хилядоръкият Бодхисаттва\" е сред най-трудните танци за научаване, освен че е най-популярния. Танцьорите се обучават чрез жестомимичен език, но и чрез вибрациите от пода, които им помагат да усетят ритъма, обяснява инструкторът Шанцят Ян. \"Искахме танцьорите да на се осланят по-малко на нашите напътствия\" и повече на ритъма. Един от музикантите обяснява, че той и останалите използват \"трикове\", за да са в ритъм - например при по-сложни моменти в изпълненията се вслушва в дишането на колегите си. Трупата вече е изнасяла представления в 100 държави, сред които според сайта им е и България.", "date": "2018.01.25", "title": null}
{"url": "https://www.dnevnik.bg/biznes/2018/01/25/3114776_ljubo_gruich_direktor_v_koka-kola_reshenieto_za/", "text": "- Новият ръст може да дойде първо от съществуващите вече на пазара продукти като подобрим работата си по тяхното предлагане. В същото време отварянето към нови категории, за които преди 1-2 години дори не сме имали идея, също е такъв източник. Не трябва да ни притеснява това, че някои от тези нови категории днес имат малък дял. Но ако са правилните продукти, ако адресират основните нужди на потребителите, те ще успеят и ще станат част от големия бизнес. При въвеждането на нови категории на пазара смятаме, че ще са успешни, когато правилно сме разчели търсенето и уцелим точния момент. Когато преценим, че не сме готови да навлезем в даден сегмент, не го правим. В момента ние сме представени във всички категории в Европа, но тяхната диверсификация е част от този нов растеж. - Тези трендове не са вечни, хората си променят навиците, започват да научават повече кое е добро за тях. Така че дори в момента в тази част на света подобни напитки да не се толкова популярни колкото другите безалкохолни, това, че те съдържат натурални продукти, добри вкусове, по-здравословни са ще ги направи един ден също много популярни. - Ако говорим за \"Кока-кола\" – това е продукт, който след като е оцелял 130 г., значи е нещо наистина специално. И хората може да не пият непрекъснато точно този продукт, може следващ път да пият такъв без захар или друго, но въпросът е, че имат избор. - Дебатът е толкова голям най-вече за това да не се прекалява с консумацията на такива продукти. Умерената употреба на който и да е продукт силно редуцира потенциалните проблеми. Иначе дори пиенето на портокалов сок по цял ден може да означава предозиране с витамин С. Тоест и това може да се окаже не особено здравословно решение. Така че въпросът е хората да имат избор и също така да обсъждаме с тях потенциалните ефекти. - Правителствата имат всички права да правят това, но това, което наблюдаваме по света е, че има случаи, когато данъците не са решението. Има много други. Смятам, че по-правилно е хората да разполагат с информация и с избор. Ние като компания действаме също за това да подпомогнем идентифицирането на проблемите. Затова и работим по преформулирането на продуктите, а това не е нещо толкова просто колкото вероятно звучи. Защото при този процес искаш да предложиш същия или по-добър вкус при това без да се влага съставката, която си използвал до момента. Така че ние работим много да намалим или изобщо да премахнем захарта. - Понякога изкуствени подсладители, но в много случаи – натурални. Опитваме да намерим най-добрата комбинация или просто да намалим интензивността на захарта - Не мога да говоря като лекар, но това, което мога да кажа е, че ние спазваме националните законодателства. И доколкото знам подсладителите са най-изследваните съставки в момента. И разбира се има учени на различни позиции за отделните продукти. Така че пак опираме до това колко често се употребява даден продукт. - \"Кока-колата\" е много популярна, има дълга традиция, а България е първата от бившия социалистически лагер, на чиито пазар се пуска през 1965 г. И не е само въпрос на продукта, но и на емоцията от него. В същото време в други страни от региона има различни напитки, които са лидери. Например, в Русия е много голям делът на натуралния сок. Там сме номер едно по продажба на сокове. В същото време много силно растат газираните напитки. - Тъй като ние сме част от пазара на бързооборотни стоки, бизнесът не отслабна значително дори в годините на кризата. Такива продукти са малко удоволствие, което в такава ситуация хората могат да си позволят, за разлика от по-големи покупки като дом, например. Тогава трябваше да сме много внимателни с цените. Имаше известен спад, но бързо излязохме от тежкия период. - Конкурираме се с другите на пазара на безалкохолните напитки. И това е пазар, на който има още много поле за изява. На този етап доколкото знам, не се обмисля подобна стъпка. - Това е много важен въпрос не само за нас като компания, но и за цялото общество. Поставяме си все по-високи цели. Но в същото време сами по себе си ние не можем да решим целия проблем. Трябва да се реши от цялото общество и то по устойчив начин. - Стъклената опаковка е винаги предпочитана. Стараем се да имаме повече продукти в такива опаковки, но те не са подходящи за всичките ни потребители като бизнесите, например.", "date": "2018.01.25", "title": "Любо Груич, директор в \"Кока-кола\": Решението за сладките газирани напитки е да не се прекалява"}
{"url": "https://www.dnevnik.bg/evropa/2018/01/25/3117615_pet_izvoda_ot_vota_na_socialdemokratite_za_koaliciia_s/", "text": "След няколко часа разгорещени дебати германските социалдемократи в неделя  дадоха мандат  за стартиране на задълбочени преговори за коалиция с дясноцентристкия съюз на Ангела Меркел. Вотът държа на тръни не само голяма част от страната, но и Европейския съюз, пише \"Политико\". Гласовете за победата (362 \"за\" срещу 279 \"против\") изглеждат по-впечатляващи от разстоянието на времето, отколкото в залата в неделя. Най-често вдигането на ръце е достатъчно, за да се определи победителя в дадено гласуване. Не и в неделя. След първия кръг стана ясно, че гласовете са твърде близки и ще трябва да бъдат преброени. Залата потъна в мълчание в продължение на няколко напрегнати минути докато представители на партията брояха гласовете. Обикновено, ако една лидерска инициатива бъде подкрепена на подобна среща от по-малко от 90%, това се смята за един вид порицание. Неделните 56% \"за\" бяха като шамар в лицето. И все пак не може да се отрече, че конгресът ще се помни като един от ключовите моменти в германската политика, който ще има широки последици. \"Политико\" обобщава няколко от важните моменти от вота. \"Да живее голямата коалиция\" По всяка вероятност нова голяма коалиция между двете партии ще има. Германците вече чакаха четири месеца от деня на изборите, за да се стигне до тук. Може би финализирането на сделката ще отнеме още два месеца. Евентуален провал на разговорите на този етап ще получи унищожителен отговор пред урните и за двете парти, които все още се възстановяват от историческите загуби на последните избори. Сега предстои членовете на Социалдемократическата партия да дадат своето \"да\" за финалната сделка. Заслужава си да припомним, че средната възраст на всички 440 000 членове е 60 години, а те на дали ще рискуват. Ангела се надига от пепелта Решението в неделя беше гласуване както за Меркел, така и за бъдещето на социалдемократите. Много социалдемократи се чувстват комфортно с Меркел, въпреки че тя използва голяма част от политиките им за своите нужди. Канцлерът може и да се намира в момент на политически залез, но бъдещето й трябва де мери в години, а не в дни. Залезът на Мартин Шулц Речта на Мартин Шулц в неделя не пожъна особен успех. Основното му послание – че нови избори са по-лош вариант от още една голяма коалиция – далеч не беше вдъхновяващо. Когато преди година пое поста, бившият председател на Европейския парламент бе смятан за спасителя на партията. От тогава той получи поредица от удари, включително и това, че поведе партията към най-лошия й следвоенен резултат на избори. Според много хора в партията годините, които Шулц прекара в Брюксел, са го оставили зле подготвен за вътрешната политика. Дните му начело на социалдемократите най-вероятно са преброени. Разделени Две звезди изпъкнаха по време на конгреса в неделя – Андреа Налес, парламентарният лидер на партията, и  Кевин Кюнерт , който ръководи младежкото й крило. Речите и на двамата бяха впечатляващи. Те обаче защитаваха различни каузи. Според някои наблюдатели лагерът \"против\" щеше да спечели, ако не беше пламенния призив на Налес малко преди вота. А без неуморната кампания на Кюнер опозицията срещи нова голяма коалиция може би никога нямаше да започне. Социалдемократите може и да са стигнали до решение в неделя, но те са далеч от споразумение. Конгресът дори задълбочи разделението в партията. Нека реформата в ЕС да започне Предвид, че Меркел и Шулц по всяка вероятност ще поемат властта в Берлин, те могат да се хванат за ръце с френския президент Еманюел Макрон и да извадят реформата в ЕС от застой. Това, което е по-сигурно е, че Брюксел ще може да насочи отново вниманието си към Брекзит, предстоящите преговори за бюджета и, най-важното, подготовката на реформата в ЕС. Ако социалдемократите бяха гласували с \"не\", всичко това щеше да е под въпрос.", "date": "2018.01.25", "title": "Пет извода от вота на социалдемократите за коалиция с Меркел"}
{"url": "https://www.dnevnik.bg/bulgaria/2018/01/25/3117973_neformalen_suvet_po_pravosudie_i_vutreshen_red_shte_se/", "text": "Неформален съвет по правосъдие и вътрешен ред ще събере за два дни в София всички вътрешни и правосъдни министри от Европейския съюз, както и тези на асоциираните държави (Исландия, Норвегия и Швейцария). В четвъртък ще е сесията на министрите на вътрешните работи. На него водеща тема ще бъде реформата в общата европейска система за убежище. По този повод у нас пристигат още комисарят по въпросите на миграцията, вътрешните работи и гражданството Димитрис Аврамопулос. \"Българското председателство ще работи за финализиране на реформата, така че Европейският съюз да разполага с гъвкава, ефективна и надеждна система, способна да отговори на бъдещи предизвикателства\", е записано в програмата на събитието. От нея се разбира още, че в рамките на събитието, министритте ще обсъдят въпроси в областта на граничното управление, \"в частност политическите аспекти на концепцията за Интегрирано гранично управление\". Ще бъдат поставени въпроси като сътрудничеството с трети страни, повишаване на връщанията на нелегално пребиваващи граждани на трети страни, междуинституционалното сътрудничество в контекста на граничното управление и други. Предвидена е пресконференция на Фолкер Тюрк, Помощник-Върховен комисар по въпросите на закрилата, (Върховен комисарият по бежанциите към ООН) На 26 януари съветът ще продължи с работни сесии по правосъдиe, посветени на  Службата на европейския прокурор  и Регламента \"Брюксел\" IIa (темата му е компетентността, признаването и изпълнението на решения по брачни въпроси и въпроси, свързани с родителската отговорност, и относно международното отвличане на деца ). В тях ще участват министрите на правосъдието на държавите членки на ЕС, комисарят по въпросите на правосъдието, потребителите и равнопоставеността между половете Вера Йоурова, представители на комисиите на Европейския парламент по граждански свободи, правосъдие и вътрешни работи (LIBE) и по правни въпроси (JURI), на Евроюст, на Агенцията на ЕС за основните права (FRA) и на Генералния секретариат на Съвета на ЕС. Първата сесия ще обсъди бъдещето на Европейската прокуратура, чието създаване беше посочено като приоритет на българското председателство. Втората тема на съвета ще е дискусия по текста на Регламент \"Брюксел IIа\" с цел повишаване на бързината и на ефективноста при дела за връщане на деца, отвлечени от родител, както и при признаване на решенията за родителски права в държава-членка, различна от тази, в която са постановени.", "date": "2018.01.25", "title": "Неформален съвет по правосъдие и вътрешен ред ще се проведе в София"}
{"url": "https://www.dnevnik.bg/sport/2018/01/25/3118098_formula_1_moje_da_vuvede_minimalno_teglo_na_pilotite/", "text": "Формула 1 и  Международната автомобилна федерация  (ФИА) са на финалната права да въведат минимално тегло на пилотите в шампионата. Обсъжда се това да стане факт от сезон 2019. Идеята е пилотът, заедно със седалката му да тежат най-малко 80 килограма. Това ще включва и баластът, който редовно се поставя под седалката на пилотите. Общото тегло на болида с пилота в него ще бъде увеличено с шест килограма до 740 кг. Идеята беше обсъдена през миналата седмица на последната среща на Стратегическата група на Формула 1. В последните години темата с теглото на пилотите се превърна в голям проблем след въвеждането на V8 двигателите, когато се правеше всичко възможно, за да се олекотяват болидите. Някои от по-тежките пилоти бяха принуждавани да свалят килограми. През сезон 2017 пък ситуацията се обърна заради изцяло новите болиди, които доведоха до по-тежки натоварвания. \"Идеята е да се избегне това лутане, дали пилотите трябва да свалят килограми, след това да ги качват, да трупат мускулна маса. Мислим, че по този начин ще се постигне едно средно положение, което да задоволява всички\", обясни  Рос Браун . Сезон 2018 обаче може да доведе до нови проблеми за пилотите, след като от настоящата кампания върху колите ще бъде използвана и новата система за сигурност halo (ореол от англ.). Според експертите тя ще тежи 15 килограма, а това ще доведе до намаляване на баласта и отново до сваляне на тегло от пилотите. През този сезон максималното тегло на болидите ще бъде 734 килограма.", "date": "2018.01.25", "title": "Формула 1 може да въведе минимално тегло на пилотите от 2019 г."}
{"url": "https://www.dnevnik.bg/sviat/2018/01/25/3118101_trump_zaiavi_gotovnost_da_dade_pokazaniia_pod_kletva/", "text": "Президентът на САЩ Доналд Тръмп заяви, че е готов да бъде разпитан под клетва от специалния прокурор Робърт Мълър, който разследва евентуално съглашателство между неговия предизборен екип и Русия за намеса в президентските избори през 2016 г., предадоха световните агенции. \"Всъщност го очаквам с нетърпение\", заяви Тръмп пред журналисти в Белия дом и добави - \"Бих го направил под клетва.\" Той отново посочи, че според него не е имало никакво съглашателство, пише БТА. Държавният глава на САЩ и друг път е обещавал да съдейства на разследването, но сега уточни, че иска това да стане възможно най-скоро. Посочи, че датата на разпита зависи от адвокатите му. По-рано вчера Ройтерс съобщи, че високопоставни служители на разузнаването, включително директортът на ЦРУ Майк Помпео, са били разпитвани от екипа на Мълър дали Тръмп се е опитвал да попречи на правосъдието. Това показва, че разследването на предполагаемата руска намеса в изборите включва разследване на действията на президнета. Кремъл отрича да е имало руска намеса в изборите в САЩ.", "date": "2018.01.25", "title": "Тръмп заяви готовност да даде показания под клетва по обвиненията за съглашателство с Русия"}
{"url": "https://www.dnevnik.bg/sviat/2018/01/25/3117872_kakvo_postiga_zapadut_kato_mulchi_za_turskata/", "text": "Турция отхвърля всички обвинения. Докладите на Сирийския център за наблюдение на човешките права за цивилните жертви от  турското нахлуване в северния сирийски район  Африн, контролиран от кюрдите, според Анкара са \"черна пропаганда\". Въздушни атаки са предприемани само срещу въоръжени бунтовници, а обект на операцията са единствено \"терористите\", твърдят турските власти. Митът за \"чиста война\" е вече сред най-изтърканите, имайки предвид насилието, което от седем години бушува в Сирия. Има и друг мит, още по-безсрамен: твърди се, че всички бойци от кюрдските Сили за защита на народа (YPG) поголовно са терористи. Въстаниците от YPG наистина са  близки до Кюрдската работническа партия  (ПКК), смятана за терористична организация в Турция и ЕС. Но ПКК и YPG не са идентични. Освен това доброволците от Силите за защита на народа не са нападнали Турция първи. Ракетите, изстрелвани от земите им към турския Анадол, са отговор на нападението на Анкара. Кюрдите са разменна монета в международната политика От сто години насам кюрдите са разменна монета в международната политика. Войната в Сирия написа последната глава в историята на циничното отношение към тях, а кюрдите се проявиха като най-ефективната сила в борбата срещу \"Ислямска държава\"и други джихадистки групировки.  Подкрепени и въоръжени от Съединените щати, кюрдските военизирани отряди дадоха решаващ принос, за да бъдат осуетени опитите на ИД да се укрепи в Северна Сирия. Битката за град Кобани през 2014 г. едва ли би била спечелена без помощта на кюрдите. Кюрдски опълченци се сражаваха срещу ИД и в Ирак, спасявайки покрай това живота на хиляди язиди, бягащи от войната. Естествено северните сирийски земи, контролирани от кюрдите,  не са образец за демокрация . Но тази територия служи за пример и стои добре на фона на останалите региони от страната, управлявани и от светски, и от религиозни групировки.  Всяка от страните на конфликта в Сирия брани собствените си интереси Толкова по-срамно е, че сирийските кюрди за пореден път бяха изоставени на произвола на съдбата. САЩ дадоха на кюрдите въоръжена подкрепа, доскоро смятаха дори да създадат и  въоръжат ново гранично формирование  от 30 хил. души в северната сирийска провинция Идлиб, за да не допуснат връщане на ИД в страната - обаче си замълчаха след турското нападение. САЩ май се страхуват да влязат в конфликт със своя партньор от НАТО с оглед общото желание на Вашингтон и Анкара да пропъдят от политическата сцена Башар Асад. И за целта Съединените щати явно са готови да жертват кюрдите. Не се знае и доколко са верни данните, че Русия е оттеглила войските си от Африн. Руският външен министър Сергей Лавров опроверга наскоро тези съобщения. Очевидно е само, че растящото напрежение между страни партньори в НАТО - в случая САЩ и Турция, за пореден път може да е добре дошло за Москва. Особено фактът, че лоялността на Вашингтон към неговите съюзници - в случая кюрдите, пак буди обосновани съмнения. Което също е от полза за реномето на Москва.  Същевременно от Европа се чува само сдържана критика. Най-ясното изявление до момента бе направено от външния министър на Франция Жан-Ив Льо Дриан, който прикани да се свика заседание на Съвета за сигурност на ООН. Германското правителство, напротив, предпочита изобщо да не се изказва. Не реагира дори на новината, че Турция използва в операцията си германски танкове \"Леопард-2\". Турция е агресивен и непредсказуем партньор Мълчанието на Запада е срамно. При това и рисковано. Защото развързва ръцете на правителство, водещо крайно агресивна политика и в страната си, и извън нея. Турски медии пишат, че в отговор на критичните забележки по повод военната й кампания Турция е арестувала близо 30 души. Ще отбележим, че правителството на Ердоган все така следва агресивния си външнополитически курс, насочен първоначално срещу Русия, после срещу Израел и САЩ, а в течение на няколко месеца и срещу Германия. Сега Анкара избра за обект на атака - този път не словесна, а военна - сирийските кюрди. Турското правителство на практика е непредсказуемо като страна в конфликта и най-малкото несигурно като партньор.  /БТА", "date": "2018.01.25", "title": "Какво постига Западът, като мълчи за турската операция в Африн"}
{"url": "https://www.dnevnik.bg/analizi/2018/01/25/3117902_edin_prezident_v_totalitarnata_durjava/", "text": "\"Ще настоявам за дебат за реформиране на съдебната система\". Това бяха част от открояващите се акценти в  отчета на президента Румен Радев,  които всяват смут в общоприетата представа за президентско говорене. Той не е първият президент, който посочва негативите на управлението на България по време на мандата си и тепърва ще бъдат анализирани причините и целите за острата оценка. Навръх третото десетилетие дефектите по фасадата на българската демокрация са дотам очебийни, че президентът трябваше да е пълен фигурант и нищо повече от суетен безхаберник, за да замълчи. Президентът има нужда и от юридически съветници, които да му обяснят как се възстановява прегазеното разделение на властите като основополагащо условие за върховенство на закона. И дали не е време да поиска за тази цел промяна на Конституцията, каквото правомощие той има. Защото тревогата на президента и за свободата на словото, и заявените му приоритети занапред, сред които Радев посочи изрично и дебат за съдебната реформа, няма да постигнат нищо без бързи и последователни действия.", "date": "2018.01.25", "title": "Един президент в тоталитарната държава"}
{"url": "https://www.dnevnik.bg/zelen/2018/01/25/3117985_ima_prognoza_za_mrusen_vuzduh_dnes_i_utre_v/", "text": "Днес и утре нивата на фини прахови частици във въздуха в столичния квартал \"Хиподрума\" и \"Павлово\" ще бъдат над нормата. Това  показва системата за ранно прогнозиране  на Столичната община. Според данните за следващите 48 часа в \"Хиподрума\" нивата на фини прахови частици ще са 200 µg/m3, което е 4 пъти над нормата от 50 µg/m3 (микрограма на кубичен метър), a тези в \"Павлово\" ще са между 100 и 150 µg/m3. Превишения през двата дни се очакват и в квартал \"Надежда\", но там прогнозата сочи, че ща са до 100 µg/m3. От Столичната община отправят призив към гражданите да не използват личните си автомобили и да се предвижват с градския транспорт. Това е част от мерките срещу мръсния въздух, които днес ще гласува Столичният общински съвет. Системата на общината работи от вече 4 месеца, но беше обявена едва в средата на декември. Тя известява за възможности в следващите 48 часа в София да има високи нива на вредни емисии във въздуха в София. На няколко пъти обаче прогнозите й не бяха верни и имаше дни, в които нивата на фини прахови частици бяха над нормата, но тя не ги прогнозира. Впоследствие се разбра,  че системата е точна до 80% , като има 20% вероятност за грешка.", "date": "2018.01.25", "title": "Има прогноза за мръсен въздух днес и утре в столичните квартали \"Хиподрума\" и \"Павлово\""}
{"url": "https://www.dnevnik.bg/evropa/2018/01/25/3118104_franciia_se_zavrushta_obiavi_makron_v_davos/", "text": "Франция ще създаде инвестиционен фонд от 10 милиарда евро за финансиране на иновациите и научната дейност, обяви вчера френският президент Еманюел Макрон, цитиран от \"Асошиейтед прес\". В изказването си на Световния икономически форум (СИФ) в Давос Макрон отбеляза, че иска да постави иновациите в центъра на своята икономическа политика. \"Франция се завръща\" ( \"France is back\", \"la France est de retour\") каза Еманюел Макрон пред присъстващите на форума световни политически и бизнес ръководители, представяйки им предимствата на своите реформи, информира \"Франс прес\". Президентът изтъкна ползите от данъчните облекчения за бизнеса и отбеляза, че трудовите закони на Франция трябва да бъдат много по-адаптирани към бизнес обстановката, за да стане страната по-конкурентоспособна, допълва АП. Френският държавен глава подчерта, че Европейският съюз трябва да се реформира тази година, за да бъде в състояние да се конкурира с големи сили като Китай и Съединените щати. В речта си пред форума той посочи, че \"по-амбициозните\" страни от ЕС трябва да имат възможност да напредват към по-голяма интеграция, дори и ако други европейски страни не искат да се присъединят. По думите му страните от еврозоната трябва да бъдат в състояние да приемат \"много по-здрава\" и \"много справедлива\" система. Според него държавите от ЕС трябва да координират данъчните си политики, \"тъй като в противен случай талантите ще изчезнат\". Еманюел Макрон, цитран от \"Ройтерс\", призова за глобално сътрудничество за противодействие на негативните ефекти от глобализацията и предупреди за опасностите, които крие надпреварата към намаляване на данъците и регулацията. Ден преди пристигането на президента на САЩ Доналд Тръмп на форума в Давос тази година, Макрон се изказа иронично за участието му. Имайки предвид силния снеговалеж, той посочи, че \"трудно може да се повярва в глобалното затопляне. . .За щастие не сте поканили някой скептично настроен към глобалното затопляне тази година\", каза той, обръщайки се към стоящия до него основател на СИФ Клаус Шваб./БТА", "date": "2018.01.25", "title": "Франция се завръща, обяви Макрон в Давос"}
{"url": "https://www.dnevnik.bg/detski_dnevnik/2018/01/25/3117892_rabotilnica_za_malki_programisti_i_artisti_otvaria_v/", "text": "От 3 до 6 февруари в София ще се проведе  практически курс за деца от 8 до 12 години , които се интересуват както от роботика и програмиране, така и от видеомонтаж и дигитални изкуства. Четиридневното полудневно събитие обединява двете дисциплини - технологии и изкуство и дава на децата знания и умения във вид на игрови занятия, съобщиха организаторите от образователен център \"Технократи\". Заниманията по роботика включват: теория и практика по механика и конструиране на робот; същност и начини на използване на сензорите; блоково програмиране и задаване на кратки задачи към робота. Темата \"дигитални изкуства\" пък ще въведе любознателните участници в същността на видеомонтажа и ще ги запознае със софтуер за обработка на видео. Целта е по време на курса децата да се научат да изграждат сториборд и да монтират видеоклип. Курсът се организира от образователен център \" Технократи \" в партньорство с школа по изкуство и дизайн за деца  LittleMakers  и ще се проведе в \"Move.bg\" на ул. \"Сердика\" 20 по време на междусрочната ученическа ваканция. Условията за участие и записвания -  тук .", "date": "2018.01.25", "title": "Работилница за малки програмисти и артисти отваря в София"}
{"url": "https://www.dnevnik.bg/sport/2018/01/25/3118100_arsenal_ni_pobedi_s_kusmet_smiata_antonio_konte/", "text": "Мениджърът на \"Челси\" Антонио Конте обвини лошия късмет на тима си за  загубата с 1:2 от \"Арсенал\"  в полуфинала за Купата на лигата. Сините загубиха на \"Емиратс\" и след 0:0 в първия двубой на \"Стамфорд бридж\" отпаднаха на крачка преди финала. \"Има голямо разочарование в нашия отбор, защото наистина искахме да се класираме за финала. Получихме два гола след рикошети и \"Арсенал\" определено ни победи с късмет\", каза Конте. Италианецът, който изведе \"Челси\" до титлата през миналия сезон има сериозни проблеми във втората си кампания в Англия. Сините изостават с 15 точки от \"Манчестър сити\", но все още участват в ФА къп, където играят с \"Нюкасъл\" и Шампионската лига – срещу \"Барселона\". \"Започнахме добре мача, но всичко се провали след контузията на Вилиан. Той е един от най-добрите ни футболисти, а на пейката имах само Рос (Баркли). Бяхме без Фабрегас и Мората, а това винаги е трудно\", каза още Конте. Той отказа да говори за липсата на нови попълнения на \"Стамфорд бридж\". Италианецът не знае дали ще има средства, за да привлече нови футболисти. \"Това е въпрос към клуба, а не към мен. Аз съм треньор и не се нуждая от нищо, щастлив съм да работя с тези момчета\". Мениджърът на \"Арсенал\" Арсен Венгер пък определи срещата като коренно различна през двете полувремена. Французинът, който класира тима си за трети финал в надпреварата ще се опита най-накрая да спечели Купата на лигата. \"Мисля, че през първата част не играхме много добре. Подходихме с твърде много респект, но беше хубаво, че резултатът на почивката беше 1:1. След това играхме много по-добре\", каза Венгер. Той също говори за късмета, но уточни, че не отдава прекалено голямо значение на рикошетите. \"Те са част от играта, един ден ти помагат, друг – не\". \"Арсенал\" изгуби много добър футболист като Алексис, но трябва да продължим напред. Сега всеки знае, че трябва да даде още нещо от себе си, но аз не се притеснявам. Чувствам облекчение, защото имаше голямо напрежение напоследък около цялата тази сага\", каза още Венгер за трансфера на  Алексис Санчес в \"Манчестър юнайтед\" .", "date": "2018.01.25", "title": "\"Арсенал\" ни победи с късмет, смята Антонио Конте"}
{"url": "https://www.dnevnik.bg/na_put/2018/01/25/3117917_zashto_hotelite_premahvat_tabelkata_ne_me_bezpokoite/", "text": "Напоследък десетки хотели и хотелски вериги в САЩ се отказват от табелките \"Не ме безпокойте\". Те - окачени на външната дръжка на вратата, предупреждават камериерките, че клиентът е в стаята и не желае тя да бъде почиствана или зареждана с консумативи. В замяна идват нови табелки с надпис \"Заето\". Клиентите обаче са предупреждавани, че използването им не забранява на човек от персонала да влезе в стаята, дори ако клиентът е вътре. Достатъчно е само причината да е \"поддръжка, безопасност, сигурност или други цели\". Сред присъединилите се към инициативата са редица хотели в Лас Вегас, веригата на \"Дисни\", курорти във Флорида. В групата \"Хилтън\" персоналът е инструктиран да предупреждава охраната, ако табелката \"Не безпокойте\" остане окачена на вратата повече от 24 часа. При настаняването на гостите управата ги предупреждава, че си запазва правото да проверява визуално състоянието на помещението веднъж в денонощието, разказва Lonely planet. Хотелите прибягват до това нововъведение след  безразборната стрелба от хотелски прозорец в Лас Вегас  през октомври, когато десетки посетители на концерт загинаха, а стотици бяха ранени. Стрелецът си осигури спокойствие в подготовката именно с табела \"Не безпокойте\". Той бе открит мъртъв в стаята си от полицията, а около него е имало над десет куфара и повече от 23 оръжия.  Промените не се приемат еднозначно и мнозина от клиентите са възмутени, че правото им на спокойствие се накърнява. Според експерти в туризма обаче правилото персоналът да може да контролира стаите винаги е съществувало, макар и негласно. Те успокояват, че никой хотел не е заинтересован в това да злоупотребява с проверките. Едноременно с това хотелиерите се стараят да не допускат незаконни дейности на своя територия, каквито са проституцията, разпространението на наркотици и трафикът на хора. Инцидентът в Лас Вегас само ускорява планираната промяна, коментира преподавател по мениджмънт пред Conde Nast Traveler.", "date": "2018.01.25", "title": "Защо хотелите премахват табелката \"Не ме безпокойте\""}
{"url": "https://www.dnevnik.bg/politika/2018/01/25/3118112_otlaga_se_glasuvaneto_na_istanbulskata_konvenciia_ot/", "text": "Влизането на Истанбулската конвенция в Народното събрание се отлага, обяви пред Би Ти Ви вицепремиерът и министър на отбраната Красимир Каракачанов (\"Обединени патриоти\"/ВМРО). По думите му след разговор в сряда (24 януари) министър-председателят Бойко Борисов се е съгласил да бъде отложено гласуването за ратификацията на документа. Вчера  две парламентарни комисии – правната и комисията по младежта и спорта, спряха пътя на конвенцията към пленарната зала . \"Вчера това, което разговаряхме с него (Бойко Борисов – бел. ред.), е, че конвенцията ще бъде отложена от гласуване, докато не мине този дебат в обществото\", заяви Каракачанов. Той отрече \"Обединените патриоти\" да са извивали ръцете на премиера по този въпрос, като посочи, че за осемте месеца, в които е вицепремиер, винаги са имали нормален диалог. Каракачанов изрази и мнението, че не е необходим  референдум за Истанбулската конвенция, както вчера поиска БСП . \"Няма нужда да се прави референдум за нещо, за което обществото е категорично против\", смята той. Вицепремиерът изтъкна, че в България \"поне от 50-60 години жените правят много непривични неща, помните – имаше механички, кранистки\", и попита \"смятате ли, че има нужда от разни конвенции\". \"Защитата на жените е нещо, което е залегнало и в нашето законодателство и нашата конституцията\", заяви Каракачанов. Според него е притеснително, че покрай документа се пробутвала нова философия, както я нарече - \"джендър философията\". \"Това е една нова идеология. В нея се правел опит да се подмени полът\", убеден е той. Посочи, че според юристи каквито и интерпретиращи декларации да се приемат към конвенцията, те нямат правна стойност на база на текста ѝ в оригинал, който е на английски език.", "date": "2018.01.25", "title": "Отлага се гласуването на Истанбулската конвенция от парламента, обяви Каракачанов"}
{"url": "https://www.dnevnik.bg/evropa/2018/01/25/3118107_sled_proiavi_celiashti_medien_efekt_frenskiiat/", "text": "Франция прие вчера правилник за облеклото и поведението на депутатите след прояви, целящи медиен ефект, на представители на радикалната левица. Те бяха разкритикувани от депутати от партията на президента Еманюел Макрон, предаде \"Франс прес\", цитирана от БТА. В началото на декември депутатът Франсоа Руфен от партия \"Непокорна Франция\" участва в заседание на долната парламентарна камара, облечен в зелена тениска от екипа на любителски футболен отбор от района си. Преди това депутати от същата партия, оглавена от обичащия провокациите Жан-Люк Меланшон, привлякоха вниманието, като размахваха в парламента трудовия кодекс в знак на протест срещу реформирането му, или пък консерви и пакети с макарони за по 5 евро - сумата, с която правителството иска да намали жилищното подпомагане. Председателят на Националното събрание Франсоа дьо Рюжи от президентската партия \"Република напред\" разкритикува тези прояви като пиар акции. По негово предложение бюрото на събранието, съставено от 22-ма депутати от всички партии, промени \"общите си инструкции\". То обяви, че облеклото на депутатите в парламента трябва да остане неутрално и да се придържа към деловия стил. Показното носене на всякакви религиозни символи, на униформа, лого, търговски послания или лозунги с политически характер вече ще е забранено, посочи в комюнике председателството на Националното събрание.", "date": "2018.01.25", "title": "След прояви, целящи медиен ефект, френският парламент задължи депутатите да се обличат делово"}
{"url": "https://www.dnevnik.bg/politika/2018/01/25/3118113_mnozinstvoto_preodolia_purviia_vot_na_nedoverie/", "text": "Правителството оцеля след първия вот на недоверие, внесен от БСП. От гласувалите 234 народни представители \"за\" падането на правителството гласуваха 103, а \"против\" бяха 131. \"За\" бяха БСП - 79 депутати, и ДПС - 24. Валери Жаблянов от БСП поиска на гласуването на вота да присъства министър-председателят Бойко Борисов. \"Отсъствието на Борисов срива доверието в парламента,  оценката на държавния глава  е правилна\", каза Жаблянов. Той добави, че се гласуват ключови закони без дебати, променя се бюджет на трето гласуване и т.н. \"Премиерът Борисов изпълнява ангажиментите си по програмата си по председателството и днес лети за форума в Давос\", отговори му лидерът на групата на ГЕРБ в НС Цветан Цветанов. \"Във вчерашните изказвания на президента ние чухме това, което той допринася за разделението на нациите\", каза още той. Мотивите за вота, внесени от БСП, бяха за провал на политиката за борба с корупцията. Те са събрани в десет страници и включват примери от сферите на здравеопазването, обществените поръчки, строителството, санирането и борбата с контрабандата. Лидерът на социалистите Корнелия Нинова обяви, че има класифицирана информация за  данни за заплаха за финансовата сигурност на страната . Дебатите по вота  бяха във вторник и преминаха при размяна на обвинения и обиди между всички партии.", "date": "2018.01.25", "title": "Мнозинството преодоля първия вот на недоверие срещу кабинета"}
{"url": "https://www.dnevnik.bg/evropa/2018/01/25/3118109_evropeiski_lideri_v_davos_se_opitvat_da_balansirat/", "text": "Европейски лидери на Световния икономически форум в Давос се обявиха вчера в подкрепа на свободната търговия и глобалното сътрудничество, излагайки визия, която да балансира възхода на по-резките националистически политики на президента на САЩ Доналд Тръмп, предаде \"Асошиейтед прес\", цитирана от БТА. Преди  очакваното пристигане на Тръмп  в Давос много лидери побързаха да заемат позиции, контрастиращи с неговата политика и особено с действията му за ревизиране на споразумения за свободна търговия и изтегляне от световното климатично споразумение. \"Вярваме, че изолационизмът няма да ни доведе до напредък\",  заяви германският канцлер Ангела Меркел  пред събралите се членове на елита. \"Вярваме, че трябва да си сътрудничим, че протекционизмът не е правилния отговор\", добави тя, подчертавайки, че в момента в света има прекалено много \"национален егоизъм\". При заминаването си за Давос вчера Тръмп заяви, че ще рекламира американския бизнес и ще подчертае привързаността си към вътрешния и глобален икономически растеж. Очаква се днес сутринта Тръмп да проведе няколко срещи със световни лидери, включително с британския премиер Тереза Мей и с израелския й колега Бенямин Нетаняху, отбелязва ДПА. Преди да замине Тръмп съобщи в \"Туитър\", че отива в Швейцария за да \"каже на света колко е велика Америка и колко добре се справя\". Вчера премиерите на Италия и Гърция Алексис Ципрас и Паоло Джентилони се оплакаха от страните от Централна и Източна Европа, които според тях показват липса на солидарност във връзка с миграцията. Те предупредиха, че тези страни може да бъдат наказани за това при предстоящите преговори за бюджета на ЕС. \"Ако някой смята, че Европа е само за облаги, трябва да разберат, че това не е така\",  подчерта вчера Ципрас .", "date": "2018.01.25", "title": "Европейски лидери в Давос се опитват да балансират възгледите на Тръмп"}
{"url": "https://www.dnevnik.bg/bulgaria/2018/01/25/3118117_uvolnena_e_direktorkata_na_centura_za_deca_v_gabrovo/", "text": "Директорката на центъра за деца с увреждания \"Хризантема\" в Габрово Мариела Лазарова е уволнена дисциплинарон, съобщи пред Би Ти Ви кметът на града Таня Христова. По думите ѝ вече е подписана заповедта за уволнението, след като  преди дни се разбра за насилие над настанените в дома деца и младежи . Видеозаписи, направени през 2016 и 2017 г., показват как служители в центъра бият настанени там деца с увреждания. Вчера заради непредприемането на адекватни мерки срещу насилието в дома  бе отстранена председателката на Държавната агенция за закрила на детето  Офелия Кънева. Днес кметът на Габрово отрече да е знаела от по-рано за насилието в центъра. Тя обясни, че е видяла записите на 15 януари и веднага е сигнализирала прокуратурата и агенцията за закрила на детето. Преди това е получавала само сигнал за междуличностен конфликт в дома/ Мариела Лазарова заяви, че ще настоява хората, позволили си непристойно поведение към децата, да понесат наказателна отговорност. Добави, че в момента служителките са с предизвестия, а ако има проблем с намирането на персонал, който да се грижи за децата, ще се търси подкрепа от съседни общини.", "date": "2018.01.25", "title": "Уволнена е директорката на центъра за деца в Габрово след видеозаписите с насилие"}
{"url": "https://www.dnevnik.bg/photos/2018/01/25/3117650_fotogaleriia_prijut_na_kolela_za_kucheta_i_edno_prase/", "text": "Уникален приют за кучета и едно прасе се бори да се върне към нормален живот след   преди четири месеца. Името на приюта Can-geles, е комбинация от испанската жаргонна дума за куче - \"can\", и \"angeles\" (ангели).", "date": "2018.01.25", "title": "Фотогалерия: Приют на колела за кучета и едно прасе"}
{"url": "https://www.dnevnik.bg/evropa/2018/01/25/3118123_brjuksel_predupredi_che_26_strani_ot_es_ne_sa_gotovi/", "text": "Повечето страни от Европейския съюз не са подготвени за новите правила за защита на личните данни, които влизат в сила на 25 май в целия блок, предаде EUobserver. До момента единствено Австрия и Германия са приложили национални закони, които да поставят основата за регламента на ЕС за защита на личните данни (GDPR), който реформира съществуваща от две десетилетия директива. \"Ако някои държави членки изостават и не променят законодателството си навреме, това може да предизвика проблеми за цялостното функциониране на регламента в Европа\", предупреди еврокомисарят за правосъдието Вера Юрова. Регламентът ще стане задължителен на 25 май, но дотогава са необходими национални процедурни правила, които да осигурят на органите, занимаващи се със защита на данните, необходимите средства за гарантиране на защитата на поверителността. Държавите освен това ще трябва да отменят и изменят някои съществуващи закони и да създадат национални органи за защита на личните данни. Юрова подчерта, че тези нови власти трябва да са независими и достатъчно финансирани, за да могат да изпълняват задълженията си. \"Призоваваме правителствата на страните членки, властите и компаниите в ЕС да оползотворят възможно най-добре оставащото време и да свършат работата си в очакване на големия ден\", заяви еврокомисарят. Регламентът съдържа правила, които ще трябва да се прилагат във всички държави членки и от всички компании, независимо къде са базирани, ако обработват данни на граждани и на пребиваващи в ЕС. Нарушаването на закона може да доведе до глоби от до 20 милиона евро. Някои правителства са по-напреднали в подготовката от други. Документ на Европейската комисия от декември показа, че Дания, Естония, Франция, Унгария, Малта, Ирландия, Литва, Люксембург, Латвия, Полша, Швеция, Словения и Великобритания или са внесли, или скоро ще внесат проектозакони в съответните си парламенти. Една от целите на тази реформа, приета от ЕС през пролетта на 2016 г., е всички граждани на ЕС да получат по-голям контрол върху използването на личните си данни в интернет - например, като се задължат компаниите да искат изричното им разрешение, за да ги използват, посочва БТА. Очаква се реформата да улесни \"правото да бъдеш забравен\" в интернет и прехвърлянето от потребителите на данните им от един доставчик на услуги при друг. Замествайки различните национални законодателства, новите европейски правила ще облекчат също работата на компаниите от електронния сектор в Европа.", "date": "2018.01.25", "title": "Брюксел предупреди, че 26 страни от ЕС не са готови за новия закон за защита на личните данни"}
{"url": "https://www.dnevnik.bg/sport/2018/01/25/3118135_halep_sreshtu_vozniachki_e_finalut_v_jenskiia_turnir/", "text": "Първите две в световната ранглиста при жените Симона Халеп и Каролин Вознчяки ще спорят във финала на Australian Open. Двете тенисистки са в преследване на първа титла от Големия шлем, след като до момента нямат нито едно отличие от четирите най-значими турнира в света. Лидерката при дамите Халеп се справи с Анжелик Кербер в маратонски мач, продължил 2.23 часа. Румънката победи 6:3, 4:6, 9:7, отстранявайки шампионката от Мелбърн от 2016 г. \"Много съм горда със себе си, защото турнирът започна тежко за мен. Още в първия кръг навехнах глезена си, но си казах, че няма да спра да се боря. След края със сигурност ще имам по-дълга почивка, но сега ме чака финал. Няма да мисля за титлата, защото това може да се окаже голям проблем. След \"Ролан Гарос\" си казах, че трябва да имам повече кураж на корта, и това ще направя\", каза Халеп. Тя има два загубени финала в Париж през 2014 и 2017 г., където отстъпи на Мария Шарапова и Йелена Остапенко. Най-доброто постижение на Халеп до момента в Мелбърн беше полуфинал, но сега тя има шанс за първа титла от шлема. Румънката беше по-стабилна и разчиташе на силния си сервис, благодарение на който записа шест аса в мача, но и три двойни грешки. Нейната съперничка Кербер игра чисто, като не записа нито една двойна грешка, рядко срещано в женския тенис. Германката не поемаше никакви рискове и в крайна сметка това се оказа решаващо. Първият сет беше белязан от купища грешки и на двете тенисистки, които си размениха общо пет пробива, но Халеп надделя с 6:3 след само 26 минути. Втората част продължи 47 минути и германката я измъкна с по-стабилна игра от основната линия. В решителния трети сет пробивите отново валяха един след друг, като Халеп загуби два пъти подаването си, а Кербер – четири. По-рано през деня Вознячки надигра белгийката Елизе Мертенс. Датчанката се справи с непоставената си съперничка в два сета 6:3, 7:6 (2) за 1.40 часа. Мертенс, която е 37-а в света показа много високо самочувствие и не се даде лесно на сочената за фаворит в мача Вознячки. В първия сет решителният пробив дойде в четвъртия гейм, когато датчанката успя да спечели подаването на своята съперничка и до края на сета задържа разликата. Във втората част Вознячки игра много убедително при първия си сервис, но допусна сериозни колебания, когато той не влизаше. Точно от това се възползва Мертенс и въпреки че беше допуснала още един пробив, успя да го върне в 10-ия гейм. До края Вознячки благодарение на по-големия си опит успя да надделее в тайбрека, който взе на две точки. За датчанката това е трето участие във финал от Големия шлем. Тя загуби два пъти на US Open през 2009 и 2014 г., където отстъпи на Ким Клайстерс и Серена Уилямс.", "date": "2018.01.25", "title": "Халеп срещу Вознячки е финалът в женския турнир на Australian Open"}
{"url": "https://www.dnevnik.bg/biznes/2018/01/25/3118146_kapital_bivsh_shef_na_prodadenata_obshtinska_banka_e/", "text": "Ангел Геков, в миналото изпълнителен директор на Общинска банка, а до неотдавна - и на Българската банка за развитие (ББР), се готви да се върне на същия пост в наскоро продадената от Софийската община финансова институция, пише  \"Капитал\"  като се позовава на три свои източника. Според двама от тях в ръководството на банката се планира да влезе й председателят на Фонда за гарантиране на влоговете Радослав Миленков, който има мандат до 2019 г. Потърсен за коментар, Геков посочи, че това са спекулации, а Миленков не отговаряше на телефона си. Купувачът на мажоритарния дял в Общинска банка беше декларирал, че ще запази настоящото ръководство, като не е ясно какво е наложило промяната в плановете. Планираната мениджърска промяна в Общинска банка идва след продажбата на мажоритарния дял на Столичната община в нея (67.65%), договорът за която беше подписан на 12 януари 2018 г., два дни след скоростно регулаторно одобрение от БНБ. Преди това в края на миналата година в рамките на десетина дни сделката и купувачът бяха одобрени от Столичната общинска агенция за приватизация и инвестиции, Комисията за защита на конкуренцията и Столичния общински съвет. Засега остава под въпрос обаче дали всичко е финализирано, тъй като банката притежава и управляващо дружество, за чиято смяна на контрола вероятно в бързината не е поискано одобрение от Комисията за финансов надзор. Според заявеното новият собственик в Общинска банка е лихтенщайнското дружество за управление на активи CAIAC Fund Management чрез структурирания от него алтернативен фонд Novito Opportunities. Парите обаче идват от българската петролна компания \"Инса ойл\", собственост на Георги Самуилов. Тя е дала 46 млн. лв. за покупката на дела в банката, но формално няма право на глас според обявеното от БНБ. До есента на миналата година Ангел Геков беше изпълнителен директор в ББР близо три години (от края на 2014 г.). Отговарял е за кредитирането в държавната Българска външнотърговска банка (сега Уникредит Булбанк) до юни 2001 г., когато е приватизирана. В периода 2001 - 2003 г. отговаря за кредитирането като изпълнителен директор в \"Росексимбанк\" (собственост тогава на Емил Кюлев). След това от 2003 г. до 2005 г. е в Общинска банка, така че сега това би било завръщане за него в банката. Два пъти е бил и шеф в ББР - първият път е до пролетта на 2011 г. като изпълнителен директор в Насърчителна банка (сега Българска банка за развитие), когато при смяна на управлението е променен и мениджърският екип на държавната банка. От юли 2011 г. до около края на 2014 г. е в Д Банк на турския бизнесмен Фуат Гювен. Тогава се връща в ББР, където е до есента на 2017 г., когато отново има промени в управлението на държавната банка, Геков е отстранен и мястото е дадено на Стоян Мавродиев.", "date": "2018.01.25", "title": "\"Капитал\": Бивш шеф на продадената \"Общинска банка\" е напът да я оглави наново"}
{"url": "https://www.dnevnik.bg/biznes/2018/01/25/3118157_ministerstvoto_shte_proveri_bulgarskite_hoteli_v/", "text": "Министерството на туризма ще провери дали всички български хотели, предлагани в международния портал за хотелски резервации booking.com, имат категоризация. Това е заявила министърът на туризма Николина Ангелкова на среща в Давос с директора на \"Публични дейности\" към booking.com Петер Лохбийлер, съобщи пресцентърът на министерството. Общо 10 000 са местата за настаняване от България в тази мрежа. Ангелкова е представила на събеседника си изгодните според нея условия за вложения в българския туризъм като е изтъкнала като предимство ниския данък и намеренията България да бъде налагана като целогодишна дестинация.", "date": "2018.01.25", "title": "Министерството ще провери българските хотели в booking.com имат ли категория"}
{"url": "https://www.dnevnik.bg/sport/2018/01/25/3118103_uefa_predlaga_tavan_na_vuznagrajdeniiata_na_futbolnite/", "text": "Въвеждането на таван за възнагражденията на футболните агенти, това предлага УЕФА като мярка за спирането на неразумните харчове. Идеята е била коментирана на последната среща на Професионалната футболна стратегическа група (PFSC). В органа има представители на всички заинтересовани страни, като от УЕФА уточниха, че идеята е за градивен разговор, а не налагане на мнение. Проблемът с възнагражденията на агентите съществува от години, като често именно те се оказват провал за трансфери на играчи от един клуб в друг. В момента не съществува никакво ограничение колко пари може да получи сътрудник по дадена сделка. През последната седмица трансферът на  Алексис Санчес от \"Арсенал\" в \"Манчестър юнайтед\"  беше пред провал, след като неговият представител поиска 15 милиона паунда за себе си. \"Беше обсъдена идея за въвеждане на таван на тези възнаграждения. Безконтролното харчене трябва да спре, именно затова беше въведен и финансовият феърплей. Предвиждат се и санкции за тези, които ще нарушат този таван\", гласи съобщение на УЕФА. Все още няма реакция от Асоациацията на агентите в европейския футбол. Според  последния доклад на УЕФА  агенциите по света са получили 2.5 милиарда долара като възнаграждения по реализирани сделки за последните пет години. Според президента на УЕФА Александър Чеферин по този начин се цели клубовете \"да спрат да бъдат заложници на агенти и представители\". От УЕФА уточниха, че на срещата са обсъждани и други мерки освен парите на футболните агенти. Сред въпросите са  били таксата лукс , за която се застъпи президентът на организацията Чеферин, както и въвеждане на ограничение за брой картотекирани играчи.", "date": "2018.01.25", "title": "УЕФА предлага таван на възнагражденията на футболните агенти"}
{"url": "https://www.dnevnik.bg/biznes/2018/01/25/3118173_sofiiskoto_letishte_prie_s_30_poveche_putnici_prez/", "text": "Рекордните 6.49 млн. пътници е обслужило през миналата година летище \"София\", съобщи неговият пресцентър. Увеличението за година също е рекордно - с 30.3% като нарастване на пасажерите е отбелязано във всеки от 12-те месеца на годината.", "date": "2018.01.25", "title": "Софийското летище прие с 30% повече пътници през 2017 г."}
{"url": "https://www.dnevnik.bg/bulgaria/2018/01/25/3118145_nikolai_nenchev_e_opravdan_na_dve_instancii_za/", "text": "Само година след като беше пратен на военен съд за престъпление по служба, свързано с обществена поръчка за армейски униформи, бившият военен министър Николай Ненчев вече е оправдан на две инстанции, информира  lex.bg . Справка на специализирания сайт в системата на Военно-апелативния съд показва, че през декември състав на съда с председател полк. Цаньо Ангелов и членове Румен Петков и полк. Петьо Петков е потвърдил решението на Военния съд, който през юни прочете оправдателна присъда за Ненчев и за директора на дирекция \"Инвестиции в отбраната\" Венислав Цанов. Обвинението беше внесено в съда през декември 2016 г. А Ненчев бе привлечен към наказателна отговорност заради престъпление по служба, като според прокуратурата той е принудил Цанов да не подпише договор с фирма \"Лортън\" ЕООД, която спечелила конкурса за изработка на армейски униформи, след като предложила най-ниска цена. Тогава  Ненчев заяви, че е осъзнал нуждата от съдебна реформа . Мотивите на бившия министър били свързани с поето обещание от самия него пред ръководството и работниците на втория класиран участник в конкурса – \"Интендантско обслужване\" ЕАД. Цанов изпълнил поръчението на Ненчев, като не обявил в срок класирането и кой е спечелил поръчката, и не сключил договор \"Лортън\" ЕООД. Според прокуратурата Цанов изпълнил нареждането, за да запази службата си. Двамата постигнали целта си и \"Интендантско обслужване\" сключило споразумение за доставка на военно облекло и два последващи договора, по които Министерство на отбраната е платило 260 000 лева повече от предвиденото. В началото на миналата година Ненчев беше  пратен на съд  и за престъпление по служба заради договора с Полша и неизпълнение на такъв, сключен с  руската фирма РСК-МИГ, за ремонт на двигатели за военните самолети МиГ-29 . Според прокуратурата Ненчев не е имал право да сключва договор с Полша за ремонтни дейности, след като преди това вече е бил сключен договор с руския производител. От държавното обвинение изчислиха, че с неизпълнението на договора с РСК-МиГ Ненчев е ощетил дружеството с над 3.77 млн. евро.  Това дело е още в Софийския градски съд .", "date": "2018.01.25", "title": "Николай Ненчев е оправдан на две инстанции за облеклата на армията"}
{"url": "https://www.dnevnik.bg/biznes/2018/01/25/3118206_nap_prati_imeili_na_174_hil_danukoplatci/", "text": "Общо 174 000 данъкоплатци получиха на електронната си поща напомняне, че срокът за ползване на 5% отстъпка за подаване на декларация за облагането на доходите изтича след една седмица – на 31 януари. В имейлите Националната агенция за приходите уведомява гражданите и за променения ред за ползването на отстъпката при подаване на годишната данъчна декларация за облагане на доходите на физическите лица през тази година. Електронни писма получиха всички клиенти на администрацията, които са декларирали електронен адрес пред НАП и са подали декларации за облагане на доходи през миналата година. Ако подадат декларациите си по електронен път до 31 януари 2018 г., физическите лица могат да ползват 5% отстъпка върху данъка за довнасяне по годишната си данъчна декларация, но не повече от 500 лв. Допълнително условие за ползване на отстъпката е гражданите да нямат подлежащи на принудително изпълнение публични задължения към момента на подаване на декларацията, както и да внесат целия размер на данъка за довнасяне до 31 януари 2018 г. Най-бързо и лесно по интернет декларация се подава с персонален идентификационен код. Срокът за подаването на декларациите за облагане на доходите e 30 април 2018 г.", "date": "2018.01.25", "title": "НАП прати имейли на 174 хил. данъкоплатци"}
{"url": "https://www.dnevnik.bg/sport/2018/01/25/3118211_bulgariia_poluchi_20-a_kvota_za_olimpiiskite_igri_v/", "text": "Делегацията на България за зимните олимпийски игри в Пьонгчанг се увеличи с още един, след като сноубордистката Теодора Пенчева получи потвърждения от Международния олимпийски комитет (МОК), че ще участва. Състезателката, която беше първа резерва в списъците, е одобрена. Така България ще има 20 представители, а Пенчева е третият член на отбора по сноуборд след Александра Жекова и  Радослав Янков . Постижението ѝ е още по-значимо, след като тя беше шест години извън спорта, но се върна, вдъхновена от големите успехи на Янков. Подобно на носителя на Големия кристален глобус и Пенчева се състезава в паралелните дисциплини на сноуборда. Тя има 54 старта в Световната купа по сноуборд. Пълната делегация на България за Пьонгчанг ще се състои от 47 души. Освен 20-те състезатели в нея влизат още 15 треньори и четирима души от медицинския екип. Председателят на БОК Стефка Костадинова ще ръководи делегацията, а в нея попадат също генералният секретар на комитета Белчо Горанов, шефът на мисия Румяна Динева и олимпийското аташе Екатерина Дафовска, която е и ръководител на отбора по биатлон. Шест са спортовете, в които ще има български представители - ски алпийски дисциплини, биатлон, ски бягане, спускане с шейни, ски скокове и сноуборд. Най-голямата група е в биатлона, където за пръв път от игрите в Албервил през 1992 г.  България ще бъде в пълен състав от десет души  - петима при мъжете и петима при жените. Преди четири години в Сочи България участваше с 18 спортисти, а във Ванкувър през 2010 г. българите бяха 19. Най-голям състав страната е имала в Албервил през 1992 г. - 30 състезатели. Задълбочен  анализ предвижда България да спечели един медал от игрите в Пьонгчанг .", "date": "2018.01.25", "title": "България получи 20-а квота за олимпийските игри в Пьонгчанг"}
{"url": "https://www.dnevnik.bg/sviat/2018/01/25/3118225_feisbuk_moje_da_bude_suden_v_evropeiski_durjavi_reshi/", "text": "Активист за защита на личните данни може да съди \"Фейсбук\" (Facebook) в австрийски съдилища - това реши Европейският съд по делото на докторанта по право  Макс Шремс.  Той обаче не може да води колективни дела срещу социалната мрежа. Съдът отхвърли аргументите на социалната мрежа, че  Шремс не е обикновен потребител  на мрежата (в каквото качество той я съди). \"От три години насам \"Фейсбук\" се бори със зъби и нокти срещу  юрисдикцията  на съдилищата в Австрия и загуби. Сега най-накрая можем да започнем делото. \"Фейсбук\" ще трябва да обясни пред неутрален съд дали бизнес моделът му спазва строгите европейски закони за защита на личните данни. Това е голям удар за тях. За съжаление съдът не се възползва от златната възможност най-накрая да установи възможност за колективни обезщетения в Европа, а върна топката в полето на законодателите\", коментира Шремс в писмено изявление. Всяко решение на австрийски съд по казуса ще бъде приложимо в Ирландия (където се намира европейската централа на компанията) и в цяла Европа, твърди още активистът. От \"Фейсбук\" коментираха, че решението на Съда в Люксембург потвърждава предишните решения за колективните искове срещу нея. \"Радваме се, че имахме възможност да представим мнението си пред Европейския съд и очакваме с нетърпение да решим въпроса\", заяви говорителка на компанията пред агенция \"Ройтерс\". Какъв е казусът Шремс твърди, че компанията е нарушила редица разпоредби за  защита на личните данни  в неговия профил и в тези на седем други ползватели от Индия, Австрия и Германия, които са му прехвърлили правата си за целите на иска. Активистът иска \"австрийските съдилища да обявят някои договорни клаузи за недействителни и да осъдят Facebook, от една страна, да преустанови използването на спорните данни за свои цели или за целите на трети лица и, от друга, да плати обезщетение\", гласи  съобщението  на съда. Компанията има два аргумента: първо, че австрийските съдилища нямат международна компетентност и Шремс не може да се позове на европейските норми, според които потребителите могат да предявят иск срещу чуждестранен съдоговорител пред съдилищата по тяхното местоживеене (\"съдът на потребителя\"), тъй като ползва социалната мрежа за професионални, а не за лични цели. Причината - той има своя страница, посветена на делата срещу \"Фейсбук\". Второ, че съдът в Австрия няма компетентност да разглежда прехвърлените права на останалите потребители. Магистратите в Люксембург се съгласяват с \"Фейсбук\" само по втората точка. Кой е Макс Шремс Името му от години се  споменава в контекста на множеството дела за опазване на личните данни, които той води пред най-различни институции. Благодарение на негов иск Европейският съд спря действието на споразумението за трансфер на данни между ЕС и САЩ  Safe Harbour  (по-късно то бе заменено с  Privacy Shield , срещу което вече също има поне  два иска  в Европейския съд). Кой плаща Искът срещу \"Фейсбук\" бе подаден през 2014 г. и отхвърлен от виенски съд с мотива, че той няма юрисдикция в подобни дела. Сега делото се разглежда във Върховния съд. Всеки от ищците настоява за 500 долара обезщетение - \"главната ни цел е да осигурим коректно събиране на данни\", пише в сайта на инициативата. Разходите по делото се поемат от фирмата  ROLAND ProzessFinanz AG , която финансира съдебни искове, разчитайки на процент от печалбата. При победа тя ще получи 20% от спечелената сума. За какво друго се бори Шремс Съдебната епопея на Шремс започва с 22 жалби, подадени към ирландския комисар за защита на личните данни през 2011 г., насочени срещу скандални действия на \"Фейсбук\": - пази информация дори за изтритите постове, съобщения, тагове и сръчквания - функцията за \"разпознаване на лица\" нарушава правата на потребителите - чрез бутона \"харесвам\", прикачен в редица сайтове, Facebook следи дейността на хора, които дори не са регистрирани в социалната мрежа или се намират извън нейната страница - снимките, качени в социалната мрежа, са достъпни за всекиго благодарение на url адреса им, независимо от това колко е скрит профилът на качилия ги потребител - не уведомява ползвателите за промени в политиките си - споделя информация с Агенцията за национална сигурност (АНС) на САЩ. Всичките жалби са отхвърлени. След две години без резултат Шремс оттегля всички жалби и дава ход на 23-ата, според която Facebook няма право да прехвърля личните данни на потребителите си в САЩ въпреки разрешеното от ЕК споразумение Safe Harbour. Именно този иск доведе до прекратяването на споразумението.", "date": "2018.01.25", "title": "\"Фейсбук\" може да бъде съден в европейски държави, реши Съдът в Люксембург"}
{"url": "https://www.dnevnik.bg/photos/2018/01/25/3117941_fotogaleriia_gari_oldman_kato_uinstun_churchil_v/", "text": "                        15 кг по-тежък и състарен с 6 години, Гари Олдман играе Уинстън Чърчил в \"Най-мрачният час\". Филмът има 6 номинации за \"Оскар\" - включително за най-добър филм, операторско майсторство, костюми, грим, и, разбира се, превъплъщението на Олдман.", "date": "2018.01.25", "title": "Фотогалерия: Гари Олдман като Уинстън Чърчил в \"Най-мрачният час\""}
{"url": "https://www.dnevnik.bg/bulgaria/2018/01/25/3118230_ruskiiat_patriarh_shte_poseti_bulgariia_za_treti_mart/", "text": "Руският патриарх Кирил ще посети България през март във връзка с честванията на 140-ата годишнина от Освобождението. Това казва в интервю за \"24 часа\" посланикът на Руската федерация Анатолий Макаров. След като се разбра, че  посещение на Владимир Путин по повод Трети март няма да е възможно  заради кампанията за президентските избори в Русия, Макаров обясни, че докато не се видят резултатите от вота, е невъзможно да се правят планове за предстояща визита. В интервюто Макаров посочва, че Москва не разглежда България като заплаха за националната си сигурност заради участието на страната в НАТО. \"И вие можете колкото искате да търсите България в списъка на заплахи (посочен в стратегията за националната сигурност на Русия – бел. ред.), да спекулирате с предположения, но няма да намерите там името на вашата държава. Просто защото никой не я смята за заплаха\", казва дипломатът и добавя, че е друг въпросът \"как вашите политици гледат на страната ни\". По отношение на възможността за българско участие в големите газови проекти Макаров казва, че страната му запазва нагласа за подновяване на диалога с ЕС за енергетиката. Според него е необходимо да се говори за изграждане на втора тръба на \"Турски поток\" към потребителите в Югоизточна Европа. \"Всички варианти на включване на България в този проект ще могат да се разглеждат,само ако имат съответни разрешения и \"стоманобетонни\", както каза нашият президент, гаранции от страна на ЕК. Същото се отнася и до проекта на газовия хъб \"Балкан\", казва посланикът.", "date": "2018.01.25", "title": "Руският патриарх ще посети България за Трети март"}
{"url": "https://www.dnevnik.bg/photos/snimka_na_denia/2018/01/25/3118233_snimka_na_denia_nov_velosiped_za_papata/", "text": "Трикратният   посети Ватикана и се срещна с папа Франциск. Словашкият състезател подари копие на своята фланелка на световен шампион, на която вместо Саган пише Франческо (името на папата на италиански – бел. ред.).   даде на папа Франциск и специално изработен модел велосипед на компанията Specialized в цветовете на Ватикана и с герба на държавата.", "date": "2018.01.25", "title": "Снимка на деня: Нов велосипед за папата"}
{"url": "https://www.dnevnik.bg/bulgaria/2018/01/25/3118207_kratki_novini_premierut_se_vidia_s_kristin_lagard/", "text": "Бюджетната комисия в парламента е подкрепила днес предложените от омбудсмана промени в Кодекса на труда, съобщи самата Мая Манолова по БНТ. Те предвиждат забрана за прехвърляне на фирми, ако техните собственици не са платили дължимите пари за заплати и осигуровки. Нов момент е по-бързата и улеснена процедура за получаване на неизплатените заплати от Фонда за гарантиране на вземанията на работници от фалирали предприятия. Манолова поясни, че от този режим ще се възползват и заварените случаи за три години назад. Съветът за икономическо към президента определи приоритетите си Това стана на неговото първо заседания, в което участваха експерти в сферата на икономиката, финансите, енергетиката и здравеопазването. Трите приоритетни области, в които експертите от Съвета ще фокусират своята работа: България в Европейския съюз; Технологична България и Социална България. Съветът ще провежда своите заседания веднъж на два месеца, като могат да се свикват и извънредни заседания. Пазарът на ток за бизнеса ще се успокои до 1 година Това прогнозира по Би Ти Ви председателят на Българския енергиен форум Иван Хиновски. Според него катаклизмът с цената на тока за индустрията е станал факт, заради недостатъци в нормативната база и оставените механизми, позволяващи манупулации. Хиновски поясни, че ситуацията ще се нормализира с промените в Закона за енергетиката, който вече е подложен на обществено обсъждане. Премиерът се видя с Кристин Лагард В Давос премиерът Бойко Борисов се е срещнал с директор на МВФ Кристин Лагард, съобщи правителствената пресслужба. Според нея двамата са коментирали доброто сътрудничество между правителството и Фонда, както и отличните макроикономически показатели на страната. Последната мисия на МВФ излезе с положителни заключения за държавните финанси, финансовия сектор и надзора на банките. В кулоарите на форума в Давос Борисов се вижда пътьом и с държавният секретар на САЩ в мандата на президента Обама Джим Кери. България среща Саудитска Арабия в Давос  Премиерът Бойко Борисов разговаря с министрите на търговията и инвестициите на Саудитска Арабия Маджид Бин Абдулла Ал-Касаби и с министъра на енергетиката, промишлеността и минералните ресурси Халид Ал-Фалих. Срещата е била в рамките на икономическия форум в Давос. На нея са обсъдени предприетите действия след официалното посещение в Кралство Саудитска Арабия за активизиране на двустранното икономическо сътрудничество и засилване на търговския стокообмен и инвестициите, съобщава правителствената пресслужба. БДЖ пуска 4 хил. места във влаковете до Перник за \"Сурва\" Ще бъдат увеличени броя влакове и мотриси по линията между София и Перник на 27 и 28 януари, когато ще се проведе Международният фестивал на маскарадните игри \"Сурва\". Билетът за пътуване от София до Перник струва 2.30 лева, а за притежателите на карти с намаление стойността е 1.35 лв. Еднодневна карта за неограничено пътуване между София и Перник струва 4 лв. Подробна информация за разписанията на влаковете може да се получи на място на гарите, или на тел. 0700 10 200. Предупреждение за лавини в ски курортите в Австрия Министерство на външните работи предупреждава българските граждани, които са в ски курортите в Австрия, че заради обилните снеговалежи, примесени с дъждове, и силните ветрове през последните дни, остава в сила предупреждението за висока лавинна опасност в страната, съобщи БТА. Актуална информация може да бъде получена на електронната страница на Специализираната служба за предупреждение от лавинна опасност на Австрия -  www.lawinen.at. Данъчните затвориха обекти в зимните курорти Инспектори от данъчната администрация в София са издали заповеди за затварянето на 7 обекта в Банско и 5 в Боровец след започналата в началото на годината зимна кампания в туристическите центрове. При направените над 750 проверки в курортния град и 140 в Боровец са установени общо 45 нарушения. Не е констатиран нито един опит за смяна на собствеността на обектите, при които е приключила процедурата по запечатване, с цел да се избегне мярката, каквато беше практиката от неотдавна, допълват от приходната администрация. Ще бъдат запечатани и общо 10 обекта в Гоце Делчев, Разлог и Сандански и 2 в Самоков. Фермери протестират заради ниските изкупни цени на млякото Фермери от Източните Родопи започват протести заради ниските изкупни цени на млякото и неизплащане на субсидии, съобщи БНТ. Първата демонстрация ще се проведе днес край международния път за Гърция, на разклона, известен като спирка Джебел. В 12 часа фермерите ще блокират международния път за Гърция през прохода Маказа. Фермерите искат отмяна на Наредба 3 на Министерството на земеделието, която определя годишното количество мляко от крава, за да се получат субсидии. За планинските крави то е тон и половина, а за полупланинските 2 тона. Според стопаните това изискване не е изпълнимо. Увеличена е числеността на административната и спецпрокуратурата Пленумът на Висшия съдебен съвет (ВСС) реши да прехвърли две щатни бройки от Върховната касационна във Върховната административна прокуратурата (ВАП). Причината е петкратното увеличение на работата на административното обвинение. Вчера от прокурорската колегия това поиска заместникът на главния прокурор Сотир Цацаров -  Ася Петрова, която ръководи ВАП . Кадровиците на Темида решиха и да разкрият 14 нови прокурорски и следователски щатове в специализираното обвинение, като се закрият такива на други места из страната. След решението им ще има девет нови спецпрокурори, като за целта ще бъдат закрити шест бройки във Върховна касационна прокуратура, по една в Софийската и Бургаската апелативна прокуратура и една от Окръжна прокуратура - Монтана. Петте следователски бройки ще дойдат от националното следствие - една, по една от окръжните прокуратури в Добрич и Търговище и две от Военноокръжна прокуратура. ", "date": "2018.01.25", "title": "Кратки новини: Премиерът се видя с Кристин Лагард"}
{"url": "https://www.dnevnik.bg/detski_dnevnik/2018/01/25/3118239_policiiata_shte_izdirva_izcheznali_deca_i_chrez/", "text": "България ще въведе система за издирване на изчезнали деца, която е свързана със социалната мрежа \"Фейсбук\" (Facebook), съобщи МВР. Системата \"AMBER Alert – изчезнало дете\" е свързана с приложението на \"Фейсбук\" и позволява на правоохранителните органи да изпратят съобщение с актуална снимка и информация за издирваното дете до всички потребители на социалната мрежа в радиус от 200 км от мястото на изчезване. С над 2 млрд. потребители този инструмент е изключително силен при издирването на изчезнали деца с опасност за живота и здравето им, посочват от министерството. България ще бъде една от първите държави в региона, която ще въведе системата. \"AMBER Alert – изчезнало дете\" ще бъде представена официално идния понеделник (29 януари).", "date": "2018.01.25", "title": "Полицията ще издирва изчезнали деца и чрез система, свързана с \"Фейсбук\""}
{"url": "https://www.dnevnik.bg/politika/2018/01/25/3118246_gerb_otlaga_ratifikaciiata_na_istanbulskata_konvenciia/", "text": "ГЕРБ реши да отложи процедурата по ратификация на Истанбулската конвенция за защита на жените от насилие, за да проведе разяснителна кампания. Водещата парламентарна комисия, в която се разглежда конвенцията – тази по вероизповеданията, няма да разглежда международния договор днес. Конвенцията трябва да бъде приета до края на българското председателство на ЕС според председателя на ГЕРБ в парламента Цветан Цветанов, което е до края на юни. \"Ще направим всичко възможно в тези седмици да проведем допълнителен дебат с академичната общност, с неправителствени организации, с експерти, за да разясним всичко, което е свързано с целите на Истанбулската конвенция и възможностите, които дава\", каза председателят на ГЕРБ в парламента Цветан Цветанов. Той добави, че обществото много сериозно е подведено за всичко, свързано с Истанбулската конвенция. Цветанов изнесе данни, че в България жените - жертви на насилие, са 1 млн., а при 90% от убитите жени извършител е мъж, настоящ или бивш приятел. \"Нуждаем се от повече запознаване и информиране на обществеността за целите ѝ, смята Цветанов. \"Не знам дали има днес човек в България, който да не иска да защитим жените и децата от домашното насилие\", каза още Цветан Цветанов. Не разбираме защо БСП имат двойно поведение, преди са призовавали за приемането на Истанбулската конвенция, каза още Цветанов. Десислава Атанасова го допълни, че от публикации в медиите и публикации във \"Фейсбук\" на БСП активисти се разбира, че софийските социалистки и тези от Смолян, които подкрепят Истанбулската конвенция, са се срещали с Корнелия Нинова, която е декларирала, че БСП ще застане зад този документ. \"Лицемерието, особено в политиката, е изключително вредно\", каза Атанасова. \"Да внесеш подписи за  провеждане на референдум  лицемерно ли е или е признак на амнезия, или деменция? Колко зачиташ гласа на народа? Само преди година имаше референдум, уважаеми социалисти - помните ли?\", попита Атанасова. \"Патриотите\" са благодарни Благодарим на коалиционните си партньори, които ни послушаха да отложат спорната тема за Истанбулската конвенция, каза председателят на \"Обединени патриоти\" в парламента Волен Сидеров. Той припомни, че са посъветвали коалиционните си партньори да оттеглят темата, защото имали по-важни. Нека да има много повече мнения и тогава да се вземе най-правилното решение, заяви Сидеров и добави, че патриотите са против насилието над жени, деца и мъже. Искрен Веселинов добави, че вчера парламентът е одобрил конвенция отпреди 48 години (за минималната заплата) и примерно толкова време ще трябва да българския народ да приеме Истанбулската конвенция.", "date": "2018.01.25", "title": "ГЕРБ отлага ратификацията на Истанбулската конвенция, но не се отказва"}
{"url": "https://www.dnevnik.bg/sviat/2018/01/25/3118248_salafizmut_nabira_traino_vliianie_v_belgiia_sochi/", "text": "Влиянието на салафизма нараства трайно и постоянно в Белгия, се посочва в документ, разпространяван от контраразузнаването, съобщават местни медии, цитирани от БТА. Тази доктрина за вярата на мюсюлманите отрича някои демократични ценности на Запада. Допълва се, че салафизмът е заплаха за основните свободи. Изготвеният наръчник се разпространява сред полицията, прокуратурата, общинските власти, университетите, затворите. Преди година доклад на контраразузнаването отчете, че в джамиите в Белгия все по-често се проповядва  радикален ислям  в  сунитска уахабитска  разновидност, който в салафитската си версия се стреми към \"първоначалния, чист ислям\" -  държавната религия в Саудитска Арабия . Този прочит на исляма забранява слушането или създаването на музика, рисуването на картини и пушенето и признава Корана за единствен закон. Белгийски медии днес представят резултатите от проверката на взривното устройство, използвано от единствения оцелял терорист от  атентатите в Париж  през 2015 г.  Салах Абдеслам . Оказва се, че копчето за задействане на устройството е липсвало, както и че един от проводниците е бил прекъснат - две причини, заради които се възприема, че коланът на терориста е бил негоден. Тези разкрития хвърлят нова светлина върху твърденията на Абдеслам, жител на Брюксел, че се е \"отказал\" в последния момент да се самовзриви. В други информации от последните дни медиите в страната съобщиха, че осъденият за ръководител на терористична организация Фуад Белкасем е помолил съда да не бъде лишаван от белгийско гражданство. Белкасем години наред бе гласът на групировката  \"Шериат за Белгия\" , призовавал за въвеждането в страната на ислямското право. Пред съда той казал, че няма връзка с Мароко, откъдето произхождат родителите му, и иска да остане в Белгия. Белкасем бе осъден в Антверпен на 12 години лишаване от свобода в първото мащабно дело срещу терористи в страната. /БТА", "date": "2018.01.25", "title": "Салафизмът набира трайно влияние в Белгия, сочи доклад на контраразузнаването"}
{"url": "https://www.dnevnik.bg/sviat/2018/01/25/3118251_sisi_ostana_edinstveniiat_kandidat_za_prezident_v/", "text": "Президентът на Египет Абдел Фатах ас Сиси е единственият кандидат, регистриран за предстоящите президентски избори, предаде ДПА. Вчера влиятелният египетски опозиционер, адвокатът  Халед Али , обяви, че оттегля кандидатурата си и няма да подава документи. Той обвини властите, че са арестували членове на предизборния му щаб, а членове на избирателната комисия - в предубеденост срещу него. Това са признаци, че изборният процес е изпразнен от демократичното си съдържание, заяви Али пред аплодиращи го поддръжници на пресконференция в Кайро. Адвокатът беше смятан за единствения сериозен опонент, който може да затрудни Ас Сиси, отбелязва агенция \"Асошиейтед прес\", като припомня, че вече се оттеглиха други двама кандидати. Процесът на регистрация на кандидатите приключва в понеделник. /БТА", "date": "2018.01.25", "title": "Сиси остана единственият кандидат за президент в Египет"}
{"url": "https://www.dnevnik.bg/politika/2018/01/25/3118294_bsp_vnese_74_podpisa_za_referendum_triabva_li/", "text": "Парламентарната група на \"БСП за България\" внесе искане за иницииране на референдум с въпрос \"Трябва ли българското Народно събрание да ратифицира т.нар. Истанбулска конвенция?\", което е подкрепено от 74 депутатски подписа. Мотивите - управляващите се провалили в усилията си да проведат обществен дебат по темата, а по време на кампанията за референдума народът, в чиито ръце е властта, ще е наясно с конвенцията. Това обяви днес зам.-председателят на парламентарната група на \"БСП за България\" Жельо Бойчев. По закон депутати имат право да инициират референдуми, но крайното решение за провеждането им е в ръцете на Народното събрание. По-рано днес ГЕРБ обяви, че ще отложи ратификацията на Истанбулската конвенция, но не се отказва от нея. \"В точка 53 в обяснителния доклад към конвенцията пише: \"В светлината на тази съдебна практика авторите са искали да добавят следните основания за недопустимост на дискриминация, които са от голямо значение за предмета на конвенцията\". И тук са изброени хората, които попадат под тази конвенция. Това включва някои категории лица, като например транссексуални, трансвестити, травестити и други групи хора, които не отговарят на това, което обществото е определило като прилежащо на категорията мъже и жени\", каза депутатът от \"БСП за България\" Стоян Мирчев. Според него Цветанов, заради когото той припомни, че България е осъждана седем пъти в Страсбург, бил излъгал за целите на конвенцията. \"И един въпрос искам да задам на Цветан Цветанов - ако се приеме конвенцията, той коя от тези три фигурки се припознава, че ще бъде\", попита Стоян Мирчев и показа картинка с три фигурки - на мъж, на жена и комбинация между двете фигурки.", "date": "2018.01.25", "title": "БСП внесе 74 подписа за референдум трябва ли парламентът да ратифицира Истанбулската конвенция"}
{"url": "https://www.dnevnik.bg/sport/2018/01/25/3118198_rusiia_razreshi_prodajbata_na_bira_na_stadionite_po/", "text": "Запалянковците на  световното първенство по футбол  ще могат да си купуват бира на стадионите и в специалните фен зони, съобщи руският вицепремиер Виталий Мутко. Темата беше подложена на обсъждане дълго време, но в крайна сметка Русия прецени, че ще спечели от разрешението за продажба на алкохол. Още през 2013 г. руският президент  Владимир Путин  подписа закон, който разреши консумацията на алкохол на футболните стадиони. От 2005 г. в страната съществуваше забрана, която беше въведена заради редица инциденти с опазване на обществения ред. Промяната беше наложена и заради проблеми с един от основните спонсори на ФИФА – InBev. Компанията, която произвежда едни от най-известните бири в света - \"Стела Артоа\", \"Бекс\", \"Корона\" и др., заплаши, че ще съди Русия. В крайна сметка регионалните власти в градовете, които ще приемат мачовете от световното първенство, обсъдиха въпроса с Кремъл и беше взето решение за вдигане на забраната. Сега правителството потвърждава, че бира ще може да се консумира по време на срещите. Очаква се обаче компаниите да предоставят напитки с по-ниско съдържание на алкохол по препоръка на организационния комитет и ФИФА. Световното първенство в Русия започва на 14 юни и ще продължи до 15 юли.", "date": "2018.01.25", "title": "Русия разреши продажбата на бира на стадионите по време на световното първенство"}
{"url": "https://www.dnevnik.bg/bulgaria/2018/01/25/3118260_sudebniiat_suvet_shte_obiavi_svobodnite_i_godni_za/", "text": "Висшият съдебен съвет (ВСС) единодушно реши да публикува списък с ведомствените жилища, които са свободни и годни за ползване. Какво е актуалното състояние на жилищния фонд обаче ще се разбере след публикуването на списъка. На заседанието днес председателят на Комисията за управление на собствеността Евгени Диков заяви, че наскоро областният управител на София е отпуснал още два апартамента за нуждите на съдебната власт. В края на миналата година, въпреки че новите членове на съвета решиха онези от тях, които идват от провинцията, да не ползват ведомствени жилища, а да бъдат под наем, ВСС реши да ремонтира основно шест ведомствени апартамента.  Сумата за това е 48 хил. лв. без ДДС, или 57 600 лв.  По информация на специализирания сайт lex.bg към началото на 2017 г. ведомствените жилища са 74, като от тях заетите бяха 41. Съдебната власт разполага с апартаменти в София, Варна, Стара Загора, Перник, Велико Търново, Казанлък, Бургас, Ямбол, Благоевград, Чирпан и Дупница. Същевременно се очаква да бъде освободен един апартамент и в столицата, след като комисията по собствеността предложи да се прекрати договорът за наем с прокурор Ваня Савова, сключен през 2008 г. През лятото на миналата година тя беше избрана за шеф на окръжната прокуратура в Плевен, а дотогава работеше във Върховната касационна прокуратура. Освен това тя имала голям апартамент в Плевен, обясни още Диков. Той допълни, че в момента ведомственото жилище се ползва от дъщерята на Савова, която не е част от съдебната власт. Самата Савова е депозирала възражение с мотив, че е поискала да го купи. Диков обаче уточни, че такава молба във ВСС няма. В крайна сметка след предложение на главния прокурор Сотир Цацаров беше решено Савова да освободи жилището в едномесечен срок.", "date": "2018.01.25", "title": "Съдебният съвет ще обяви свободните и годни за обитаване ведомствени жилища"}
{"url": "https://www.dnevnik.bg/photos/2018/01/25/3117688_fotogaleriia_stariiat_pazar_na_alepo_se_zavrushta_kum/", "text": "Бойните действия отдавна са затихнали и вековният пазар на Алепо започва да се завръща към живот повече от година след като правителствените сили възстановиха контрола си върху квартали около Стария град.", "date": "2018.01.25", "title": "Фотогалерия: Старият пазар на Алепо се завръща към живот"}
{"url": "https://www.dnevnik.bg/biznes/2018/01/25/3118310_promenia_se_redut_za_razsledvane_na_jp_incidentite/", "text": "Промяна в реда на докладване и разследване на железопътни произшествия предвижда приетите днес от депутатите на първо четене промени в Закона за железопътния транспорт. Измененията се налагат от европейска директива, която България не прилага правилно и затова е в процедура по нарушение, обявена от Европейската комисия. Сега произшествията в железниците се разследват от изпълнителната агенция \"Железопътна администрация\", която е националния орган за безопасност. След като изменението бъде прието и на второ четене, тази дейност ще се възлага на управителя на железопътната инфраструктура и железопътните предприятия, каквато е европейската практика. Изпълнителната агенция ще се занимава само с регулиране и надзор върху безопасността. Така контролът ще се раздели от разследването. С измененията се предвиждат процедури, които да гарантират, че произшествията, инцидентите и другите опасни събития се докладват, разследват, анализират и се вземат необходимите превантивни мерки. Създава се и правно основание за налагането на санкции при неизпълнение на задълженията от железопътните предприятия и управителя на инфраструктурата да разследват инцидентите.  Други текстове въвеждат промени при санитарната обработка на композициите на влизане на територията на страната и реда, по който държавно имущество ще се предоставя на националната компания \"Железопътна инфраструктура\" за инвестиционни проекти. Това ще става с решение на Министерския съвет. ", "date": "2018.01.25", "title": "Променя се редът за разследване на жп инцидентите"}
{"url": "https://www.dnevnik.bg/citat_na_deniia/2018/01/25/3118299_citat_na_denia_na_cvetanov_shte_mu_otiva_figurata_s/", "text": "Това заяви депутатът от \"БСП за България\" Стоян Мирчев, след като  социалистите внесоха 74 депутатски подписа за иницииране на референдум  с въпрос \"Трябва ли българското Народно събрание да ратифицира т.нар. Истанбулска конвенция?\". Социалистът показа картинка с фигури - на жена, на мъж и на комбинацията между мъж и жена, на която пише All gender restroom. По-рано през деня  ГЕРБ обяви, че отлага ратификацията на Истанбулската конвенция , но не се отказва от нея. \"В точка 53 в обяснителния доклад към конвенцията пише: \"В светлината на тази съдебна практика авторите са искали да добавят следните основания за недопустимост на дискриминация, които са от голямо значение за предмета на конвенцията.\" И тук са изброени хората, които попадат под тази конвенция. Това включва някои категории лица, като например транссексуални, трансвестити, травестити и други групи хора, които не отговарят на това, което обществото е определило като прилежащо на категорията мъже и жени\", каза още Мирчев. Той обяви, че Цветанов е излъгал за конвенцията. ", "date": "2018.01.25", "title": "Цитат на деня: На Цветанов ще му отива фигурата с половината рокля"}
{"url": "https://www.dnevnik.bg/bulgaria/2018/01/25/3118321_za_bulgarskite_studenti_migrantite_sa_zaplaha_no_i/", "text": "Българските студенти са единствените сред колегите си от още 16 държави, за които мигрантите са едновременно заплаха за националната сигурност, но и \"стълб за социо-икономическо развитие и промотиране на демокрацията в приемащите страни\". Това показват резултатите от международно проучване, инициирано от 20 студентски организации. Данните бяха оповестени от Висшето училище по мениджмънт във Варна във връзка със започващото утре събитие за обучение на студентите в \"толерантност и недискриминация\". Събитието се организира от \"Международен институт по мениджмънт\". Според резултати от същото проучване България е една от едва трите държави (наред с Македония и Чехия), в която по-голямата част от младите хора застават на категоричната позиция, че затварянето на границите и ограничаването на входящия поток от мигранти е безусловна необходимост. \"Тези резултати очертават тревожна тенденция в условията на европейски стремеж към изграждане на приобщаващо общество, както и своеобразен конфликт с приоритетите на българското европредседателство\", се казва в прессъобщението, разпространено във връзка със събитието, започващо утре. В рамките на събитието ще бъдат разгледани данни и факти за миграцията към България и формираните възприятия в България към чужденците, избрали страната като място за пребиваване. В него като лектори ще участват представители на Центъра за мигранти във Варна, Службата за бежанци и имигранти на БЧК, македонската асоциация \"Сфера\".", "date": "2018.01.25", "title": "За българските студенти мигрантите са заплаха, но и \"стълб за икономическо развитие\""}
{"url": "https://www.dnevnik.bg/sport/2018/01/25/3118325_marin_chilich_se_klasira_bezproblemno_za_finala_na/", "text": "Марин Чилич е първият финалист на Australian Open след като победи изненадата на турнира Кайл Едмънд в три сета. Хърватинът се справи сравнително лесно с противника си от Великобритания 6:2, 7:6 (4), 6:2 само за 2.20 часа. Единствено във втория сет Едмънд беше равностоен на съперника си и успя да му създаде проблеми, но по-големият опит на хърватина си каза думата. С победата си над Едмънд Чилич си гарантира и скок до третото място в ранглистата, където измества  Григор Димитров . \"В първия сет имах някои проблеми да направя два добри удара един след друг, липсваше ми постоянство, но успях да се стабилизирам. Когато видях, че има ограничения в придвижването, опитах да използвам това, но знаех, че ще бъде много агресивен на своя форхенд\", каза Чилич. Хърватинът похвали своя съперник за прогреса му и тежкия път, през който мина в Мелбърн. По пътя към полуфинала на Australian Open Едмънд отстрани и Григор Димитров. \"Сега се чувствам много по-добре, отколкото миналата година, когато играх финал на \"Уимбълдън\". Моят екип ме поддържа в отлична форма, сега ще имам и два почивни дни\", добави Чилич. Хърватинът за пръв път се класира на финала в Мелбърн, като досега най-доброто му постижение беше полуфинал. Шампионът от US Open 2014 ще играе своя трети финал в турнир от Големия шлем, след като загуби спора за титлата на  \"Уимбълдън\" през 2017 г. от Роджър Федерер . В неделя на корта \"Род Лейвър\" може да има повторение на мача между Чилич и швейцареца, след като в другия полуфинал Федерер среща корееца  Хьон Чун . Двубоят започна трудно за хърватина, който още в първия гейм трябваше да спасява две точки за пробив, това обаче сякаш го мотивира повече и след това в сета нямаше големи проблеми. Чилич проби два пъти Едмънд до края на сета, за да затвори първата част с 6:2 само за 36 минути. След първия сет британецът поиска медицински таймаут, тъй като имаше сериозни проблеми с придвижването си по корта. Прекъсването му се отрази добре и Едмънд продължи с нови сили във втория сет, в който вече беше на нивото на хърватина. Британецът успя да стабилизира процентите си на първи сервис, започна и да печели директни точки от начален удар и с постоянна игра докара нещата до тайбрек. В него равенството се запази до 3:3, когато Чилич реализира минипробив, а след това беше по-стабилен, за да спечели със 7:4. В третия сет се повтори ситуацията от първата част, когато Едмънд не беше на ниво при подаванията си. Той допусна два пробива, а по-опитният от двамата тенисисти се възползва по най-добрия начин. Чилич завърши срещата с 11 аса и само една двойна грешка. Хърватинът загуби едва пет точки от разиграните на своя първи сервис и завърши с 31 уинъра, и 30 непредизвикани грешки.", "date": "2018.01.25", "title": "Марин Чилич се класира безпроблемно за финала на Australian Open"}
{"url": "https://www.dnevnik.bg/analizi/2018/01/25/3118322_cenzura_i_kultura/", "text": "Когато един програмен директор започне да \"свежда\" какви въпроси да бъдат задавани на дадени гости в предаване за култура, още повече в обществена телевизия като БНТ, това вече не е редакционна политика. Това е намеса, прерастваща в цензура. А когато същият този програмен директор нарежда даден гост в същото това предаване за култура да бъде изписан на екрана не с професионалното си занятие, а с партийната си принадлежност, Да не говорим, че въпросът може да се обърне – впрочем каква е \"политическата обективност\" на самия програмен директор  Емил Кошлуков , последователно преминал, доколкото си спомням, поне през три партии – от СДС, през НДСВ, към \"Новото време\" (на което бе дори лидер!)? Тази \"политическа гъвкавост\" ли е формулата на \"медийния плурализъм\", която ще гарантира високи професионални стандарти в неговата дейност като програмен директор и водещ на дискусионно политическо предаване, макар да навява мисли тъкмо за тесни пристрастия? В този смисъл  мониторингът на СЕМ  над дейността на г-н Кошлуков е неминуем. Той е сериозно предизвикателство и не е ясно защо БНТ трябва да си го причинява. Бележка в кръга на шегата: не знам практически възможно ли е да се направи списък на кандидат-депутатите от формациите, чийто партиен кадър е бил г-н Кошлуков, при това с разместванията им из цялото политическо пространство. Ако СЕМ имаше такъв ресурс, резултатите от подобен експеримент щяха да се изключително интересни. Като представителна извадка за политическите нрави в обществото, в което живеем. Но да не се отклоняваме от темата. А тя е, че намесата на Емил Кошлуков в предаването \"Денят започва с култура\" на БНТ изобщо не е \"семеен скандал\", нито само \"комуникационен проблем\". И не е никак случайно, че на този опит за цензура реагираха две  журналистически организации  – СБЖ и АЕЖ, че подкрепата си на предаването дадоха СБХ и \"Музикаутор\", както и все повече хора, за които културата не е \"лайфстайл\", а поле за творчество и рефлексия. Нито е случайно, че в интернет върви подписка за оставката на Емил Кошлуков като програмен директор на БНТ 1. \"Денят започва с култура\" трябва да бъде подкрепен, и то на всяка цена, защото е от малкото островчета, които носят на преливане от пусто в празно. Мога да го заявя и като човек, една седмица \"мъчил\" се като гост-водещ на това предаване, който е изпитал на гърба си какъв зор е да се подготвяш до късна доба, особено докато изгледаш филмите или прочетеш книгите, които ще се обсъждат в сутрешното издание. Последното е по повод намеците на г-н Кошлуков, че екипът \"трябвало да работи повече\". Явно той не си дава сметка как се правят всеки ден \"100 минути за култура\" – на живо, с репортажи и преки включвания, какъв е обемът от необходимата за това подготовка на Анна Ангелова и Димитър Стоянович, на Александра Гюзелева и Николай Колев. Ето защо предаването е наистина уникално, както призна и генералният директор на БНТ Константин Каменаров. И то – заедно с \"Библиотеката\" и \"История.бг.\" – направи много, за да заблещука искрица, за да започне аудиторията да възвръща интереса си към българската история и съвременната култура. Да, но това става бавно и постепенно. И то не се измерва с високи проценти телевизионен рейтинг. Необходимо е време и още много усилия, за да се култивира наново вкус към четенето, да престанат да пустеят изложбените и концертните зали, необходимо е постоянно насърчение на вече утвърдените и възникващите алтернативни пространства за култура. Небивалият успех на последния панаир на книгата в НДК, възраждащият се интерес към новото българско кино и театър, бурните спорове около опазването на архитектурното наследство обаче са знаци, че Пак ще кажа – с цената на огромни усилия от страна на малко хора, които \"копаят с игла кладенец\", ако използвам едни думи на екзарх Йосиф. Екипът на \"Денят започва с култура\" е безспорно от тях. Затова неговата защита е \"защита на обществената мисия на БНТ\", както писа тези дни проф. Нели Огнянова. Иначе алтернативата е добре позната – \"олекотяване\" и \"лайфстайл преработка\" с оглед на пълно обезличаване. Тогава \"Денят (ще) започва с Кошлуков\" по БНТ. И ще завършва пак с него.", "date": "2018.01.25", "title": "Цензура и култура"}
{"url": "https://www.dnevnik.bg/biznes/2018/01/25/3118291_investitori_tursiat_tereni_za_nov_tip_masovi_jilishta/", "text": "Инвеститори в жилищни сгради търсят в няколко квартала в София терени, на които да изградят високи сгради с много апартаменти в тях, които на практика да заменят старите панелни и ЕПК домове. При тях очакването е кв.м жилищна площ да се продава за около 600-700 евро на кв.м, което е по-евтино от средната цена за София в момента. Това разказа Владимир Гюрджиев, мениджър \"Индустриални имоти и развитие на парцелите\" в консултантската компания Cushman&Wakefield Forton. При тази заявка е логично търсенето на терени за такива жилища да е в \"Люлин\", \"Надежда\", \"Обеля\", \"Модерно предградие\", Западната дъга на Околовръстния път. И в момента там сделките с жилища стават на цени около 700 евро за кв.м. Идеята на тези комплекси е да се даде възможност на собствениците на стари панелни жилища да ги заменят с модерно строителство, в което общите площи се управляват от инвеститора, има зони само за пешеходци и съответните зелени зони. Такъв комплекс при успешно скорошно приключване на преговорите за покупка на терена може да започне да се строи и в рамките на тази година, допуска Гюрджиев. Според него такъв тип комплекси са бъдещето на сегашните квартали-спални, чийто жилищен фонд започва да изчерпва живота си. Извън тези специфични проекти инвеститорите в жилищни сгради търсят терени за ново строителство в \"Кръстова вада\", \"Манастирски ливади-изток\", които имат незастроени терени. Има интерес и към кварталите, където на практика незастроени площи няма, като \"Изток\", \"Изгрев\", \"Гео Милев\", \"Редута\". Нова година - нови площи  От консултантската компания отчитат, че силният пазар и растящите наеми са засилили интереса към развитие на нови проекти за офисни, търговски и индустриални площи. Данните ѝ показват ръст на строителната активност във всички сегменти на пазара на бизнес имоти, подкрепяна от стабилния икономически растеж и добрите макроикономически показатели. В резултат от това през 2018 г. се очаква на пазара да излязат значителен обем нови офисни, търговски и складови площи. \"През изминалата година бяхме свидетели на пазар на наемодателите – със засилено търсене на качествени имоти, ниски нива на свободни площи и леко покачване на наемните цени. На този фон не е учудваща високата предприемаческа активност, която очакваме през 2018 г., да доведе до плавен ръст на предлагането на имоти\", коментира изпълнителният директор Михаела Лашова. Според с нея с динамиката си по брой сделки 2017 г. отново е поставила България на картата на Европа като страна, в която има инвестиционна активност. Според нея покупката на няколко мола от страна на фондове от Южна Африка също е привлякла вниманието към страната като подходяща за инвестиции. Оценката й е, че това ще привлече на пазара още компании от същата дестинация.  Прогнозата на консултантската компания е, че новите проекти ще балансират пазарите на офисни и индустриални площи и ще доведат до стабилизиране на цените. Оценката на компанията е, че де три години на пазара ще излязат около 400 хил. кв.м нови офис площи, като в строящите се в момента сгради около 40% от пространствата вече са наети. Бул. \"Цариградско шосе\" си остава основна офис артерия, друго място с интерес към наемане на офиси е районът около Бизнес парка. Като офисни хъбове се очертават също терените около сградата на \"Кепитъл форт\" отново на \"Цариградско шосе\", както и около мол \"Парадайс\". Средната цена на наемите е 13.5 евро на кв.м, което е 4% ръст на годишна база. Цените на търговските площи - sans changement По-противоречива е картината при търговските площи, където големите градове са относително наситени и за нови търговски центрове ще е по-трудно да пробият и да се наложат. В същото време оборотите на наемателите и цените на наемите се запазват на стабилни нива - около 31 евро на кв.м за първокласна площ. Общо по данни на компанията около 11% са свободните площи в моловете. Търсещите търговски площи са предимно магазини за спортни стоки, дрогерии и аптеки. Тенденцията сега е големите международни компании, които са заели позиции в големите градове, да търсят търговски площи и в по-малките - Хасково, Велико Търново, Сливен, Ямбол, Плевен.  След като 2017 г. приключи без нито един завършен мол или ритейл парк, 2018 г. ще добави нови 75 000 кв.м търговски площи към предлагането на пазара. През втората половина на годината се очаква да отворят Delta Planet Mall във Варна и Plovdiv Plaza в Пловдив. ", "date": "2018.01.25", "title": "Инвеститори търсят терени за нов тип масови жилища в София"}
{"url": "https://www.dnevnik.bg/sviat/2018/01/25/3118326_jertvite_na_atentata_v_hotel_v_kabul_sa_nai-malko_40/", "text": "Най-малко 40 души са убити при атаката срещу хотел в афганистанската столица Кабул през уикенда - 25 афганистанци и 15 чужденци, предадоха \"Франс прес\" и БТА, като се позоваха на афганистански и дипломатически източници. Първоначалната информация беше за най-малко 5 жертви, но се очакваше  броят да нарасне значително .  Сред загиналите са 25 афганистанци, каза за АФП днес говорителят на здравното министерство Уахид Маджрух. Освен тях са убити и 15 чужди граждани, за които са съобщили посолствата или правителствата им. Държавният департамент на САЩ снощи обяви, че сред жертвите има четирима американци. Министерският говорител каза, че в болница са приети 12 ранени афганистанци. Убитите чужденци  са: седем украинци, работили за авиокомпания \"Кам еър\", двама венецуелци (служители на същата авиокомпания), четиримата американци, в това число жена с афганистанско и американско гражданство, германка от неправителствената организация \"Подслон сега\" и казахстанец - консултант на телекомуникационна компания. Във вечерта на атентата в хотела били отседнали международни гости от 16 държави.", "date": "2018.01.25", "title": "Жертвите на атентата в хотел в Кабул са най-малко 40"}
{"url": "https://www.dnevnik.bg/biznes/2018/01/25/3118349_biznes_sujuzite_iskat_proverka_dali_aec_kozlodui_i/", "text": "Асоциацията на организациите на българските работодатели (АОБР) внесе в Комисията за защита на конкуренцията сигнал за поскъпването на електроенергията при търговията на едро, съобщи пресцентърът на Българската стопанска камара. Четирите организации настояват регулаторът да започне разследване на нарушение на правилата за конкуренция. В сигнала се посочва, че основните доставчици на електроенергия на свободния пазар в страната са държавните АЕЦ Козлодуй ЕАД и ТЕЦ Марица изток 2 ЕАД, които осигуряват около 54% от годишното производство на електроенергия в България и доминират производството на електроенергия за свободния пазар с дял от около 92%. За първите девет месеца на 2017 г. двете централи реализират над 70% (или 9.94 ТВтч) от произведената от тях електроенергия през своите онлайн електронни платформи, а през Българската независима енергийна борса ЕАД (БНЕБ) продават 4.16 ТВтч. При това, за същия период средната цена, постигната на собствените им платформи, е 64.10 лв./МВтч, докато средната им цена през БНЕБ е 78.48 лв./МВтч. \"Вероятно координираното поведение на двете централи при обявените начални цени по отделните тръжни процедури резултира до стойности на коефициентите за брутна рентабилност на приходите от продажби на електроенергия значително надвишаващи добрите практики\", се казва в сигнала на работодателските съюзи. \"Значителни обеми бяха търгувани към определени търговци при неясни условия, обезпечаващи непазарни предимства спрямо останалите участници. Вероятно е да са сключвани анекси по вече договорени продажби през онлайн електронните платформи на АЕЦ и ТЕЦ Марица изток 2, с които да са предоговаряни условия, в т.ч. обеми, допустими отклонения, срокове. Естествено, сключването на анекси не се регистрира на електронната платформа и не може да стане публично достояние, което означава, че всичко изброено би било непазарно конкурентно предимство за съответния купувач, страна по договора/анекса\", се казва в жалбата. Целия й текст четете  тук.  Работодателскитя съюзи я внасят след като министърът не енергетиката Теменужка Петкова ги прикани в поредица интервюта да сезират антимонополния регулатор, ако имат данни за картелни споразумения на този пазар. Жалбата е подадена от името на Българската стопанска камара, търговско-промишлената палата, Асоциацията на индустриалния капитал и Конфедерацията на работодателите и индустриалците.", "date": "2018.01.25", "title": "Бизнес съюзите искат проверка дали АЕЦ \"Козлодуй\" и \"Марица изток 2\" надуват цената на тока"}
{"url": "https://www.dnevnik.bg/sviat/2018/01/25/3118381_avstraliia_moje_da_prevurne_reportajite_v_prestuplenie/", "text": "Предложените от австралийското правителство промени в закон за националната сигурност може да доведат до изпращането в затвора на журналисти и лица, подаващи сигнали за нарушения, предупредиха големи австралийски медии, цитирани от ДПА и БТА. Промените ще подкопаят и възможността на медиите да действат в обществен интерес, твърдят 14 медийни компании, сред които \"Нюз корпорейшън\" на  Рупърт Мърдок , в съвместно изявление. Според тях значителните промени, предложени от правителството миналия месец, ще изложат журналисти на съществен риск да попаднат в затвора, защото си вършат работата.  Предложените промени засягат всеки, който работи с информация, която може да навреди на интересите на Австралия, ако информацията е получена от държавен служител без разрешението на правителството. Чрез текста предложеното максимално наказание може да се увеличи от две години на 20. В обяснителния текст към документа се казва още, че журналисти ще губят защитата си съобразно закона, ако публикувана от тях информация се счита за \"невярна или изкривена\". Правителството в Канбера твърди, че са нужни нови закони като мярка срещу влиянието на държави като Русия и Китай, но предложенията могат да засягат журналисти и организации като \"Уикилийкс\", пише \"Гардиън\".  Политически експерти окачествяват предложението като \"пълзящ сталинизъм\", пишат ДПА и \"Гардиън\". Медиите, изпратили писмото, пък казват: \"В свят, където обвиненията във \"фалшиви новини\" се правят без основание и често защото информацията, която се публикува, не се харесва на някого, препоръчваме на правителството да премисли (закона) като крайно важен въпрос.\" Законът беше поставен под въпрос и от генералния инспектор по въпросите на разузнаването и сигурността Маргарет Стоун, чиято длъжност включва наблюдение на работата на разузнавателните агенции в Австралия. Според Стоун законът може да създаде \"бариери за хората, които подават оплаквания или информация\" до институцията ѝ.", "date": "2018.01.25", "title": "Австралия може да превърне репортажите в престъпление, предупредиха медии"}
{"url": "https://www.dnevnik.bg/kultura/2018/01/25/3118384_kristo_shte_postavi_mini_mastaba_v_londonskiia_haid/", "text": "Художникът от български произход Христо Явашев-Кристо ще постави своя скулптура в лондонския Хайд парк, съобщи The Art Newspaper, позовавайки се на решение на кметството от 23 януари. Проектът се нарича \"Мастаба\" (пейка на арабски, или древноегипетска гробница във формата на пресечена пирамида, каквато артистът планира за пустинята в Абу Даби), тя ще плува в езерото Сърпентайн и е свързана с изложба на Кристо и Жан-Клод в едноименната галерия наблизо. \"Паралелно с тази вълнуваща експозиция Кристо иска да направи първата временна скулптура с голям мащаб в Обединеното кралство в центъра на езерото Сърпентайн\", посочиха от галерията. Планирана дълги години, тя ще бъде финансирана изцяло от артиста и ще се състои от 7506 варела върху платформа от пластмасови кубове. Изложбата в галерия \"Сърпентайн\" е насрочена между 20 юни и 9 септември. \"Плаващите кейове\" на Кристо на езерото Изео в Италия бе най-посещаваното художествено събитие на 2016 г. Следващия си мащабен проект художникът планира да направи в пустинята на Абу Даби, където ще издигне мастаба от 400 000 разноцветни варела. Това би трябвало да е единствената му постоянна инсталация.", "date": "2018.01.25", "title": "Кристо ще постави мини \"Мастаба\" в лондонския Хайд парк"}
{"url": "https://www.dnevnik.bg/biznes/2018/01/25/3118389_ruskiiat_prevozvach_aeroflot_puska_poleti_mejdu_burgas/", "text": "Руската авиокомпания \"Аерофлот\" обяви, че през лятото ще пусне полети между Москва и Бургас. Билетите вече са пуснати в продажба, като маршрутът ще започне да се изпълнява от 2 юли. Полетите ще са ежедневни. Самолетът на \"Аерофлот\" ще излита от руската столица в 15:55 ч. и ще пристига в Бургас в 19:20 ч. В посока Москва полетът е от 20:30 ч., като ще пристига в 23:50 ч. От компанията уточниха, че все още не предлагат билети за понеделник. Те ще са достъпни след окончателното съгласуване на графика за пристигащи и заминаващи на летището в Бургас.", "date": "2018.01.25", "title": "Руският превозвач \"Аерофлот\" пуска полети между Бургас и Москва"}
{"url": "https://www.dnevnik.bg/evropa/2018/01/25/3118390_sudut_na_es_zabrani_gei_testovete_za_turseshti/", "text": "Унгарските имиграционни власти не е трябвало да подлагат търсещ убежище мъж от Нигерия на психологически тестове, за да определят дали казва истината, твърдейки, че е хомосексуален, реши Съдът на Европейския съюз, цитиран от \"Ройтерс\". Като на практика забрани използването на проверки за сексуалната ориентация, представляващи нахлуване в \"най-интимните аспекти\" на живота, Съдът на ЕС постанови, че неидентифицираният мъж от Нигерия не е трябвало да бъде подлаган на натиск за тестове като този да нарисува картина на човек в дъжда и теста с мастилените петна на Роршах. Неназованият мъж е подал молба за бежански статут в унгарския град Сегед през април 2015 г. По това време Унгария започна да се сблъсква с ръст на нелегалните имигранти от Африка и Близкия изток, пресичащи границата на ЕС от Сърбия. Мъжът дава като основание за молбата си факта, че като хомосексуален е заплашен от преследване в родната си страна. Съдът на ЕС реши: \"Провеждането на подобен тест представлява непропорционална намеса в личния живот на търсещия убежище\". В теста на Роршах представите на участниците за мастилените петна се записват и след това се анализират за следи относно техните личностни характеристики и емоционално състояние. На базата на тестовете унгарски психолог, определен от държавата, стигнал до заключението, че нигериецът не е хомосексуален и неговата молба била отхвърлена, което предизвикало жалбата. Според Съда на ЕС експертно мнение може да търси, но то трябва да бъде получено по начини, зачитащи човешките права, и не трябва да бъде единственото основание за дадено решение.", "date": "2018.01.25", "title": "Съдът на ЕС забрани \"гей тестовете\" за търсещи убежище"}
{"url": "https://www.dnevnik.bg/bulgaria/2018/01/25/3118356_rabotodateli_iskat_prezidentut_da_naloji_veto_na/", "text": "Три работодателски организации поискаха президентът Румен Радев да наложи вето върху закона за частната охранителна дейност. Искането до държавния глава е подписано от председателите на Асоциацията на индустриалния капитал, Българската стопанска камара и Българската търговско-промишлена палата. Към искането не са се присъединили от Конфедерацията на работодателите и индустриалците в България. Изцяло новият закон за частна охрана беше приет от депутатите миналата седмица и в него се дава възможност  кметовете на общини да сключват договори с частни охранителни фирми за охраната на цели населени места. Освен това бяха записани отново правомощията на частните охранители да задържат и да използват помощни средства за това. Законът налага и поредица от административни мерки, които утежняват работата в сектора на охранителите. Това предизвика недоволството и на фирмите, развиващи частна охранителна дейност. Повече за позицията им четете  тук . Основен аргумент, с което се иска президентското вето на закона, е това, че той е приет при нарушения на законодателната процедура и при противоречия с правото на Европейския съюз. Работодателите не са съгласни и с увеличаването на административната тежест и с въвеждането на \"прекомерни и ненужни регулаторни мерки\", както и с това, че законът не отразява съвременните социално-икономически и правни положения както на национално ниво, така и в европейски контекст.  Законодателната процедура В писмото се посочва, че от мотивите към законопроекта се разбира, че той не е бил подложен на обществено обсъждане. А приложените становища на браншовите организации към текстовете засягат друг законопроект. Освен това нарушение на Закона за нормативните актове е и липсата на оценка на въздействието и съответствие с правото на ЕС, смятат работодателските организации. По-голяма регулаторна тежест Законът е в разрез с европейското и национално законодателство в областта на конкуренцията, на общата забрана за дискриминация и въвеждането на дискриминационни мерки във вътрешния пазар на ЕС и Европейската общност. За разлика от декларираните от правителството намерения за намаляване на административната тежест върху стопанската дейност с този закон се въвеждат повече административни режими. \"Новият закон налага свръхрегулация на сектора в противовес на тенденцията за намаляването на регулаторните режими в България и ЕС. По същество новият закон стъпва на принципни положения от стария, като въвежда допълнителна административна тежест, вменявайки представянето на допълнителни документи, удостоверяващи определени в закона обстоятелства, нова подзаконова нормативна уредба и др.\", се казва още в писмото на бизнеса. Според работодателските организации въвеждането на допълнителни лицензионни и регулаторни изисквания е в пряко нарушение на конституцията. Работодателите предупреждават, че заложените правни постановки в закона ще доведат до дисбаланси, и дават пример с това, че ще бъде нарушен принципът на равнопоставеност между частните охранителни фирми и звената за самоохрана в бюджетните предприятия, тъй като едните ще разчитат изцяло на собствено финансиране, а другите – на републиканския бюджет. \"Това би могло да доведе до държавно подкрепян дъмпинг, вкл. може да бъде възприето като нерегламентирана държавна помощ\", се предупреждава в писмото. Без връзка с националното законодателство и правото на ЕС В закона липсва и връзка между закона и действащото към момента национално законодателство. Липсва връзката и с европейската практика, която касае сектора на бизнес услугите. В текста се посочва, че: \"Според европейското законодателство \"организациите в областта на частната охранителна дейност извършват по принцип дейности по охрана или по опазване на движими и недвижими вещи, издирвания и разследвания за сметка на частноправни субекти\". В противовес на това новият ЗЧОД въвежда възможността частни охранителни фирми да осигуряват опазване на имуществото и населението и на обществения ред в урбанизираните територии, което е основна функция на публичните власти и правоохранителните органи\". В същото време законът въвежда терминология, която е нелогична и противоречи на наложената практика в страната и тази на Съда на европейските общности. Необходимите промени в нормативната уредба в регулациите на частните услуги за сигурност следва да ги направи по-гъвкави, като осъвременят и отчетат превръщането на частната охранителна дейност в професионален сектор \"Частни услуги за сигурност\", смятат от работодателските организации. Според тях законът трябва да бъде изготвен на базата на задълбочен анализ на сектора и изискванията на националните и европейските правни актове и стратегии, да създава по-добри предпоставки за развитие на бизнеса и неговата конкурентоспособност и да отчете позициите на всички заинтересовани страни.", "date": "2018.01.25", "title": "Работодатели искат президентът да наложи вето на закона за частните охранители"}
{"url": "https://www.dnevnik.bg/bulgaria/2018/01/25/3118420_nad_400_uchilishta_sa_zatvoreni_dnes_zaradi_gripnata/", "text": "Поради висока заболеваемост от грип и респираторни болести в 404 училища в страната днес няма да има учебни занятия, съобщи Министерството на образованието и науката (МОН). На 25 и 26 януари 121 училища в област Стара Загора ще бъдат в грипна ваканция. В област Бургас 138 училища са в грипна ваканция до 29 януари. А в Софийска област, в която  от днес е обявена грипна епидемия , няма да има учебни занятия в 98 училища. В област Видин са затворени 17 училища. В област Хасково няма да има занятия в 14 училища, включително ОУ \"Христо Ботев\" в село Крепост, ОУ \"Васил Левски\" в с. Ябълково, ОУ \"Д. Матевски\" в град Меричлери, ОУ \"Христо Смирненски\" в село Радиево и 10 училища в Димитровград. В област Габрово е обявена грипна ваканция за 6 училища – СУ \"М. Райкович\" и ПГИ \"Рачо Стоянов\" в град Дряново, ОУ \"Проф. П.Н.Райков\", СУ \"П.Р. Славейков\" и НГПИ \"Тревненска школа\" в град Трявна, както и ОУ \"В.Левски\" – с. Плачковци. В област Кюстендил до 26 януари няма да има занятия в 7 училища - ОУ \"Н. Вапцаров\", СУ \"Хр. Ботев\" и ПГ в гр. Бобов дол, ОУ \"Хр. Ботев\" - село Невестино, НУ \"Св. Св. Кирил и Методий\" в Раждавица, ОУ \"Хр. Павлович\" и СУ \"Св. Климент Охридски\" в град Дупница. Няма да има занятия и в ОУ \"П.К.Яворов\" и ОУ \"Св. св. Кирил и Методий\" в град Стралджа, област Ямбол, и в СУ \"Св. св. Кирил и Методий\" в град Криводол, област Враца.", "date": "2018.01.25", "title": "Над 400 училища са затворени днес заради грипната епидемия"}
{"url": "https://www.dnevnik.bg/evropa/2018/01/25/3118421_es_otpuska_rekordna_suma_za_energiina_vruzka_mejdu/", "text": "Европейският съюз ще отпусне 578 млн. евро за полагане на подводен електропреносен кабел между Испания и Франция, съобщи европейски източник, цитиран от \"Ройтерс\". Това ще бъде най-голямата сума, отпускана от бюджета на ЕС за енергийни проекти. Полагането на 370-километровия подводен кабел между Франция и Испания по дъното на Бискайския залив почти ще удвои капацитета за обмен на електроенергия до 5000 мегавата, отбелязва \"Ройтерс\". Проектът трябва да разтовари испанската мрежа от излишъка от енергия от възобновяеми източници и да отпуши най-сериозната \"тапа\" в европейската енергийна мрежа. Европейската комисия се надява връзките да улеснят развитието на възобновяемата енергетика в двете страни, да намаляват зависимостта на континента от руския газ и да допринесат за постигането на климатичните цели. Проектът ще допринесе да се сложи край на изолацията на Пиренейския полуостров, заяви еврокомисарят по енергетиката и климата Мигел Ариас Канете. Инвестицията е част от пакет на стойност 873 млн. евро, които европейските страни се съгласиха да дадат за 17 енергийни инфраструктурни проекта, стремейки се към единен енергиен съюз, в който електроенергията и газът ще се транспортират свободно и ще бъдат по-евтини. За преодоляване на \"тапите\" в преноса на електричество в Германия ЕС ще отпусне 70 млн. евро, за да започне строителството на линия, която да транспортира електроенергия, произведена от вятърни паркове, в северната част на страната до южните й райони. Сред газовите проекти ЕС ще предостави 101 млн. евро за внасяне на природен газ в Кипър и 3.7 млн. евро за проучване на евентуална газова връзка между Малта и Италия. /БТА", "date": "2018.01.25", "title": "ЕС отпуска рекордна сума за енергийна връзка между Испания и Франция"}
{"url": "https://www.dnevnik.bg/biznes/2018/01/25/3118415_s_200_mln_lv_shte_se_finansira_restavraciiata_na/", "text": "Министерството на регионалното развитие и благоустройството осигурява 200 млн. лв. за развитие на туристическите атракции по Оперативна програма \"Региони в растеж\" 2014 - 2020 г., съобщи ведомството. В изминалите години редица исторически обекти в страната бяха обновени с пари по европейски програми, като някои от тях предизвикаха недоволство у обществото. Пример за това е  снабдената с пластмасови елементи крепост \"Кракра\" над Перник . Управляващият орган на оперативната програма публикува проект на насоки за кандидатстване по процедура за предоставяне на безвъзмездна финансова помощ \"Развитие на туристически атракции\". Допустими кандидати са Министерството на културата, общини, институции на вероизповеданията и техни местни поделения, които са юридически лица. Това е първата схема по оперативната програма, която е изцяло с комбинирано финансиране – чрез кредит и субсидия, тъй като проектите по нея ще реализират приходи, се посочва в съобщението до медиите. 100 млн. лв. от средства се финансират чрез финансов инструмент посредством финансови посредници, избрани от Фонда на фондовете, и 100 млн. лв. – чрез безвъзмездни средства по процедура \"Развитие на туристически атракции\". Проектите трябва да са насочени към консервация, опазване и популяризиране на културното и религиозното наследство от национално и световно значение. Те ще се осъществяват посредством комбинация от финансиране с безвъзмездни средства и от финансов инструмент (под формата на нисколихвено кредитиране) след извършване на оценка на бизнес плана от страна на финансовия посредник. Безвъзмездната финансова помощ може да бъде предоставяна на проектен принцип по предложение на фонд-посредника, отпускащ нисколихвено кредитиране, след оценка на жизнеспособността на идеята и ефектите за постигане на икономическа активност и заетост като основни цели на оперативната програма. Процедурата цели създаването на цялостни туристически продукти за обекти на културното наследство от национално и световно значение. В този смисъл ще бъдат подкрепяни интегрирани проекти, включващи не само дейности по консервация и опазване на съответния обект на културното наследство, но и дейности по неговото популяризиране и развитие, които привличат значителен брой туристи. Максималният размер на безвъзмездна помощ по проект може да достигне до 50% от общата стойност на комбинираното финансиране в зависимост от извършения от финансовия посредник анализ на жизнеспособността (бизнес плана) и анализ на риска.", "date": "2018.01.25", "title": "С 200 млн. лв. ще се финансира реставрацията на туристически обекти"}
{"url": "https://www.dnevnik.bg/biznes/2018/01/25/3118295_obshtinskite_suvetnici_ot_gerb_izlugaha_opoziciiata_i/", "text": "Без да одобрят нито едно предложение от опозицията, общинските съветници от ГЕРБ с подкрепата на \"Патриоти за София\" (\"Атака\" и ВМРО), СДС и ДБГ приеха бюджета на Столичната община за 2018 г. Той е в размер на 1.556 млрд. лева, като групата на ГЕРБ определя сумата като рекордна. Съветниците от БСП,  Политическа група 5 (\"Зелените\", \"Движение 21\" и \"Глас народен\") , коалицията \"Сердика\" (АБВ и Български социалдемократи) и ДСБ не подкрепиха бюджета. Общото им основание беше, че за поредна година той е изготвен изцяло от администрацията на общината. В изказванията си те напомниха, че при приемането на бюджета за 2017 г. кметът на София Йорданка Фандъкова и съветниците от ГЕРБ са приели предложението на \"Политическа група 5\" бюджетът за 2018 г.  да се подготвя през цялата година с участието на всички общински съветници . Това обещание обаче не било спазено. По тази причина Иван Таков (БСП) описа бюджета като \"заченат в лъжа\", защото миналата година опозицията е била \"прелъстена и излъгана\" с обещанието за новия начин на формирането му. Вместо това бюджетът бе внесен за обсъждане в комисиите към общинския съвет на 12 януари. \"Тогава обаче вече беше късно да правим предложения за промяна\", каза Трайчо Трайков. На 18 януари БСП внесоха две предложения, което по думите на Малина Едрева (ГЕРБ) било в последния възможен момент и нямало време да бъдат обсъдени. В отговор Йорданка Фанкъдова каза, че тези критики й се виждат обидни. По думите й бюджетът е създаден съгласно програмата на ГЕРБ за управление на общината, а съветниците са имали достатъчно време да представят \"алтернативен бюджет\". Същевременно тя призна, че идеята общинските съветници да участват във формирането му се е забавила, и изрази надежда, че това ще се промени през тази година. От общата сума от 1.566 млрд. лева 546 млн. лева са предвидени за инфраструктурни проекти - ремонти на булеварди и строителството на третата линия на метрото. От тази сума 330 млн. лева са от оперативни програми. Иван Таков обаче посочи, че 210 млн. лева от тези 540 млн. лева са от неизпълнение на проекти от 2017 г. По думите му миналата година Столичната община е постигнала рекорд в неизпълнение на капиталовата си програма - 45%. В бюджета са заложени и 51 млн. лева за почистване на улиците, което е с 5 млн. лева повече от 2017 г. Само с тези 5 милиона по мои сметки може да се мият между 70 и 140 км улици всеки ден от годината, каза общинският съветник Иво Божков. Така според него остава неясно как общината през 2017 г. похарчила 45 млн. лева за тази дейност, след като няма видим ефект. \"Въздухът е все така мръсен\", посочи той.", "date": "2018.01.25", "title": "Общинските съветници от ГЕРБ \"излъгаха\" опозицията и приеха бюджета на София"}
{"url": "https://www.dnevnik.bg/kultura/2018/01/25/3118425_zaglaviia_ot_kan_oskarite_i_zlaten_globus_gostuvat_na/", "text": "Прясно номинирани за \"Оскар\" заглавия, претенденти от Кан и лауреати от програмите на световните фестивали ще гостуват на 22-ия \"София филм фест\" от 7 до 16 март, съобщиха организаторите на пресконференция днес. Над 150 пълнометражни филма и също толкова гости, ще присъстват в програмата на фестивала, която, както винаги, ще се простре с допълнителни прожекции върху целия месец.  на Милко Лазаров - първият български филм, който ще се представи в основната програма на \"Берлинале\" от 1989 г. насам - ще открие фестивала на 7 март, а унгарката Илдико Енеди ще председателства журито на конкурса и ще представи на живо току-що номинирания си за чуждоезиков \"Оскар\" филм . Освен тях зрителите ще могат да видят   на Рубен Йостлунд (\"Златна палма\" от миналата година и номинация за предстоящите оскари),   на Андрей Звягинцев с аналогични признания,   на Фатих Акин (\"Златен глобус\", 2018, за чуждоезичен филм),   на Корнел Мундруцо, също от програмата на Кан, и   на Шон Бейкър (\"Мандарина\") от Петнайсетдневката на режисьорите на Лазурния бряг с номинация за поддържаща роля на оскарите за Уилям Дефо. Ще бъдат показани още   на Самуел Маоз със \"Сребърен лъв\" от Венеция и биографичният филм за Жан-Люк Годар \"Le Redoutable\" (преведен като  ) на Мишел Азанависиус (\"Артистът\"). В международния конкурс на \"София филм фест\" публиката ще има шанс да види за пръв път два български филма:  , игрален дебют на Илиян Метев с награда от Локарно '17, и   на режисьорката Рузие Хасанова - история за живота в помашките села по време на комунизма, но разказана през страстта по \"Бийтълс\". Билетите за фестивала както винаги ще се продават в кенчета в цялата търговска мрежа.", "date": "2018.01.25", "title": "Заглавия от Кан, оскарите и \"Златен глобус\" гостуват на \"София филм фест\""}
{"url": "https://www.dnevnik.bg/sviat/2018/01/25/3118471_madrid_smiata_da_pita_konstitucionniia_sud_dali/", "text": "Испанското правителство е поръчало на висшия си консултативен орган да изготви доклад дали кандидатурата на уволнения каталунски премиер Карлес Пучдемон за втори мандат може да се оспори в Конституционния съд в Мадрид. Това съобщи испанският вицепремиер Сорая Саенс де Сантамария, цитирана от испанските медии. В пресконференцията от централата на правителството тя каза, че ако Държавният съвет, който изготвя доклада, представи положителна оценка, кабинетът ще обжалва решението незабавно. Само ден по-рано председателят на каталунския парламент Роже Торен, който  издигна кандидатурата  на Пучдемон, се  срещна с бившия премиер  в Брюксел. Към момента тази кандидатура е единствената и Пучдемон към момента планира да опита да оглави регионалното правителство от разстояние. Испанският премиер Мариано Рахой  вече предупреди , че прякото управление, наложено от Мадрид на Каталуня, ще продължи, ако бившият премиер не се откаже от намеренията си. Ако обаче Пучдемон се върне, ще бъде задържан заради национална заповед за арест. Де Сантамария уточни, че за кабинета няма значение  как точно  Пучдемон ще опита да стане премиер - лично, чрез \"Скайп\" или друго приложение или чрез пълномощник. Тя подчерта, че не става дума за мерки, свързани с прякото управление, а за положението на бившия премиер, разследването срещу него и заповедта за задържането му. Тя призова Торен да \"предложи кандидат, който може да бъде назначен\".", "date": "2018.01.25", "title": "Мадрид смята да пита Конституционния съд дали Пучдемон може отново да оглави Каталуня"}
{"url": "https://www.dnevnik.bg/politika/2018/01/25/3118475_borisov_pokani_erdogan_na_sreshta_s_evropeiski_lideri/", "text": "В телефонен разговор премиерът Бойко Борисов и президентът на Турция Реджеп Тайип Ердоган обсъдиха идеята за среща в България между европейските лидери и Турция, съобщи правителствената информационна служба. За идеята съобщи германският канцлер Ангела Меркел  при посещението си в София на 20 януари. Тя обясни, че планираната по време на българското европредседателство среща между Борисов, председателя на ЕК Жан-Клод Юнкер и председателя на ЕП Антонио Таяни във Варна е добър шанс да се говори с турския президент Реджеп Тайип Ергодан \"по всички въпроси, които ни вълнуват\". Борисов от своя страна посочи, че \"една такава буферна среща във Варна би била само за добро за всички нас\". Вчера президентът  Румен Радев отправи критики към Борисов , като заяви, че не приема българският премиер и германският канцлер да оповестяват решение за поканата на чужд държавен глава в България, \"а българският президент да научава от медиите\". В телефонния разговор днес Бойко Борисов е изтъкнал, че подобна среща може да помогне за нормализиране на диалога между ЕС и Турция. Ердоган от своя страна е поздравил Борисов за старта на българското председателство на Съвета на ЕС и е пожелал то да е успешно.", "date": "2018.01.25", "title": "Борисов покани Ердоган на среща с европейски лидери в България"}
{"url": "https://www.dnevnik.bg/evropa/2018/01/25/3118487_evrokomisiiata_shte_sudi_bulgariia_zaradi_razhodite_za/", "text": "Европейската комисия обяви днес няколко наказателни процедури срещу България в различни области - разходите за високоскоростни мрежи, географските указания, достъпа до адвокат, обмена на данни, енергийното законодателство, финансови пазари. Високоскоростни мрежи Европейската комисия реши днес да предяви иск срещу България и Холандия пред Съда на ЕС заради това, че са забавили прилагането на директивата за намаляване на разходите за високоскоростни мрежи. Държавите - членки на ЕС, трябваше да въведат директивата в националното си законодателство до 1 януари 2016 година. Комисията призовава съда да наложи глоби - на България 22 226.40 евро на ден, а на Холандия - 87 091.20 евро на ден. Производствата срещу двете държави за установяване на нарушение започнаха през март 2016 г., а през септември същата година беше изпратено мотивирано становище. Посочените страни все още не са уведомили Европейската комисия за всички необходими мерки за прилагане на директивата в националното законодателство. Тя цели да насърчи сътрудничеството между отделни области като енергетиката, водоснабдяването, превозите, като се създадат условия за разгръщане на нова инфраструктура. Строителните работи, като например разкопаването на пътища за полагане на високоскоростни широколентови съобщителни кабели, представляват до 80 на сто от разходите за изграждането на тези мрежи, пояснява комисията. Географските указания Европейската комисия е решила да изпрати официално уведомително писмо на България заради Закона за марките и географските означения от 1 септември 1999 година. Комисията е на мнение, че националната защита на географските указания не е съвместима с правилата на ЕС за схемите за качество на селскостопанските изделия и храни. България е трябвало да сложи край на тази национална система за регистрация от датата на присъединяване към ЕС през 2007 г., и е можела да защитава само съществуващите национални географски указания за срок от 12 месеца след датата на присъединяване, ако през този ограничен период е било подадено заявление до ЕС. Страната разполага с два месеца, за да отговори на доводите. Ако това не се случи, Европейската комисия може да продължи наказателната процедура. Достъп до адвокат  Еврокомисията е изготвила мотивирано становище, с което призовава България да предостави информация за начина, по който директивата за правото на достъп до адвокат в наказателното производство е въведена в националното законодателство. Всеки в ЕС, заподозрян в извършване на престъпление, има право на справедлив съдебен процес и на защита, отбелязва комисията. Директивата допринася за осигуряване на това основно право. Тя трябваше да бъде въведена до 27 ноември 2016 година. През януари 2017 г. еврокомисията изпрати на България официално уведомително писмо. Досега страната не е информирала Брюксел за национални разпоредби, с които се въвежда посочената директива. Ако България не предприеме действия в срок от два месеца, може да бъде предадена на Съда на ЕС. Обмен на данни  Друго мотивирано становище е изготвено за Австрия, България, Люксембург и Испания. Те не са изпълнили задължението да приложат в националното си законодателство разпоредбите на ЕС, свързани с европейската заповед за разследване по наказателноправни въпроси. Според директивата държавите в ЕС трябва да признаят и изпълнят искане за доказателства от друга държава от Общността по същия начин и при същите условия, при които биха го направили за националните си служби. Държавите трябваше да въведат европейските разпоредби до 22 май миналата година. През юли 2017 г. еврокомисията изпрати официално уведомително писмо на тези, които закъсняваха. Сега нарушителите разполагат със срок от два месеца да извършат промените. В противен случай въпросът може да бъде отнесен до Съда на ЕС. Енергийно законодателство  Европейската комисия настоя днес България да приложи изцяло европейското законодателство в областта на енергетиката. Тя очаква страната да приложи правилно директивите за електроенергията и за природния газ. Те съдържат важни разпоредби за правилното действие на енергийните пазари, включително правила за отделяне на операторите на преносни системи от енергийните доставчици и производители, за повече правомощия на националните регулатори и за подобряване на работата на пазарите на дребно в интерес на потребителите. Според оценката на комисията България е въвела неправилно няколко изисквания за отделяне, отнасящи се до собствеността, независимия преносен оператор и до оператора на разпределителната система. България не е приложила правилно правилата за свързване към мрежата, като е дала възможност на оператора на газопреносната система да отказва свързване на основание липса на възможности на системата. Страната разполага с два месеца, за да предприеме промени, като в противен случай еврокомисията може да реши да отнесе въпроса до Съда на ЕС, се отбелязва в съобщението. Финансови пазари Еврокомисията поиска от България, Хърватия, Гърция, Латвия, Литва, Люксембург, Полша, Португалия, Румъния, Словения, Испания и Швеция да приложат изцяло промените в директивата за пазарите на финансови инструменти в националното си законодателство. Тя беше приета покрай финансовата криза, за да подпомогне изграждането на по-прозрачни, конкурентоспособни и уеднаквени финансови пазари в ЕС, за да има по-малко търговия извън регулираните пазари, по-голяма защита за инвеститорите и потребителите, и за да се подобри финансовата стабилност. Въпреки че първоначалният срок за прилагането й беше удължен с една година - от 3 юли 2016 г. на 3 юли 2017 г. - посочените държави не са въвели изцяло или изобщо не са приложили разпоредбите в националното си законодателство. Комисията поиска също от България, Хърватия, Гърция, Латвия, Литва, Люксембург, Полша, Португалия, Румъния, Словения и Испания да въведат изцяло директивата за защитата на финансовите инструменти и паричните средства, принадлежащи на клиенти, задълженията за управление на продукти и правилата, приложими към предоставянето или получаването на такси, комисиони или други парични или непарични облаги. Ако мерките за пълно прилагане на тези директиви не бъдат съобщени в срок от два месеца, еврокомисията може да реши да предяви иск срещу тези държави пред Съда на ЕС, се посочва в съобщението./БТА", "date": "2018.01.25", "title": "Еврокомисията ще съди България заради разходите за високоскоростни съобщителни мрежи"}
{"url": "https://www.dnevnik.bg/sport/2018/01/25/3118240_frenska_tenisistka_e_razsledvana_za_narushavane_na/", "text": "Международната федерация по тенис (ITF) е започнала разследване срещу Ализе Корне за нарушаване на допинг правилата. Французойката е пропуснала три извънсъстезателни теста през 2017 г., като се предполага, че прикрива положителна проба. Френската тенис федерация съобщи, че разследването е в ход от 11 януари. Корне е извадена от отбора за \"Фед къп\", който започва на 10 февруари. Тя ще пропусне двубоите с Белгия от четвъртфиналите в елитната група. \"Пропуснах три изненадващи проби вкъщи поради основателни причини, които ITF не иска да чуе\", написа в \"Туитър\" 28-годишната тенисистка. Тя допълни, че е дала 20 негативни допинг проби през 2017 г. Корне, която има пет индивидуални титли при жените, ще бъде изслушана през март. Дотогава 42-ата в света ще може да участва в турнири от календара на WTA. Капитанът на Франция за \"Фед къп\" Яник Ноа се е съгласил да остави Корне извън състава, за да може \"да приготви своята защита\". През 2014 г. тя триумфира в световното отборно първенство за смесени двойки  \"Хопман къп\"  заедно с Жо-Вилфред Цонга. Корне стигна до третия кръг в тазгодишното издание на Australian Open, където отпадна от приятната изненада на турнира Елизе Мертенс. Преди това французойката преодоля 16-годишната китайка Синю Уан и Юлия Гьоргес от Германия. ", "date": "2018.01.25", "title": "Френска тенисистка е разследвана за нарушаване на допинг правилата"}
{"url": "https://www.dnevnik.bg/zelen/2018/01/25/3118518_zashtitnici_na_jivotnite_otnovo_poiskaha_pomosht_ot/", "text": "Фондациите \"Дивите животни\" и \"Четири лапи\" призоваха премиера Бойко Борисов за окончателно решаване на казуса с двете лъвчета Терез и Максуд,  които бяха спасени от зоопарка в Разград през септември 2017 г. , след като са били стъпкани от възрастните животни в общата им клетка малко след раждането им. Последвала проверка установи редица нарушения в отглеждането на животните от години. Лъвчетата трябваше да бъдат изпратени в Холандия, но община Разград реши те да отидат в зоопарка в Пазарджик. Сега в отворено писмо двете организации припомнят на премиера Борисов, че на среща в края на миналата година той лично се ангажира проблемът да бъде решен и лъвчетата да отпътуват за спасителен център за диви котки в Холандия. Идеята е след време животните да бъдат прехвърлени оттам към убежището за лъвове Lions Rock в ЮАР. Въпреки заявката на премиера и екоминистъра Нено Димов се разбра, че община Разград  продължава да държи лъвчетата да бъдат изпратени в Пазарджик , независимо че към момента там липсват условия за отглеждане на лъвове. За заминаването на двете лъвчета сега се очакват само документи за пътуването им, които следва да бъдат издадени от столичната дирекция по безопасност на храните. Те казват, че началникът на отдел \"Здравеопазване на животните\" в дирекцията Емил Славев изисква за целта неоснователни от законова гледна точка документи, \"а в същото време  дори сме дадени на прокурор  от кмета на община Разград, виновник за това положение\". \"Моля ви за окончателно разрешаване на проблема, така че тези две животни най-сетне да заминат за място, където ще ги поемат специалисти по големи котки\", призовават от двете организации.", "date": "2018.01.25", "title": "Защитници на животните отново поискаха помощ от Борисов за двете лъвчета"}
{"url": "https://www.dnevnik.bg/zelen/2018/01/25/3118524_amnistiia_za_stroejite_v_nivi_po_moreto/", "text": "Парламентът даде амнистия на собствениците на ниви с променен статут, които не са започнали строеж до изтичането на срока от получаване на разрешението. След изтичането на срока земята отново трябваше да стане земеделска. Това стана, след като в сряда при промените на закона за посевния материал през \"преходни и заключителни разпоредби\" беше променен и Законът за опазване на земеделските земи. Промените станаха без дебати, докато по-голяма част от журналистите бяха заети да отразяват кулоарни коментари на отчета на президента. За да може да се строи в бившите ниви, собственикът на земята ще трябва да подаде искане пред съответната земеделска комисия, в което да посочи номера на старото разрешение и датата на издаването му. Към документите трябва да се приложи документ за собственост или учредено право на строеж, актуална екооценка на инвестиционното намерение, както и влязъл в сила подробен устройствен план. Решението на комисията ще губи правното си действие, ако в тригодишен срок собственикът не поиска издаване на разрешение за строеж или ако до шест години не го започне. Собствениците на земи, които са платили такса за смяната на предназначението, няма да плащат отново, ако тя съвпада с актуалната тарифа. Разликата с тарифите ще бъде доплащана или ще бъдат връщани пари. Земеделските комисии ще са длъжни в срок до един месец да препотвърдят или да отхвърлят искането. Преди две седмици експресно предложените  законови промени  бяха  отхвърлени . В момента законът предвижда давност на разрешителни 3 и 5 години. Това означава, че ако собственик на земя, който има строително разрешение, не е започнал строеж в рамките на 3 или 5 години, губи разрешителното си и трябва да мине отново през цялата процедура, за да получи ново разрешително. Предложенията за промени в закона за посевите са били направени устно от народния представител Йордан Апостолов от \"Обединени патриоти\" между първо и второ четене в Комисията по земеделието и храните в края на 2017 г. В средата на декември тези изменения са били одобрени на второ четене от всички присъствали на заседанието на комисията депутати от ГЕРБ, \"Обединени патриоти\" и БСП. Част от тези текстове са променени на последната земеделска комисия, без да се променя философията на измененията. Преди седмица от коалиция \"За да остане природа в България\" заявиха, че ако парламентът прегласува поправките, дава зелена светлина за окончателното бетониране на българското Черноморие, където множество земи бяха с променено предназначение, но не можеха да се ползват поради изтичането на срока на строителните им разрешителни. В това число са и най-скандалните заменки на дюни по Черноморието. Заради \"амнистията\" поредният ден на протестите \"Да защитим Пирин, да защитим България!\" включва в исканията си вето на президента. \"Единственият начин да ги спрем е да излезем днес и следващите дни още по-шумни на протестите във всички градове на България и в чужбина. Да поискаме вето на президента!\", призовават от организаторите. ", "date": "2018.01.25", "title": "Амнистия за строежите в ниви по морето, протестиращите искат вето на президента"}
{"url": "https://www.dnevnik.bg/evropa/2018/01/25/3118515_es_obmislia_da_se_razdeli_napulno_s_velikobritaniia_na/", "text": "Съветът на Европейския съюз по общи въпроси ще обсъди идния понеделник насоките в предстоящите преговори с Лондон за преходния срок преди пълното напускане на Великобритания. ЕС ще предложи този срок да бъде в сила до 31 декември 2020 г., сочат работните документи, цитирани от БТА. Това означава, че до 2021 г. Великобритания ще трябва да прилага правото на ЕС, включително по отношение на опазването на границите, свободата на движение, върховенството на Съда на ЕС. С началото на преходния период от догодина Великобритания повече няма да има представители в институциите на ЕС и няма да участва при обсъждането и приемането на общите решения. Тези рамки очертават преговорните позиции, които да защитава Европейската комисия. Предстои комисията да бъде упълномощена да започне тази част от преговорите, като се предвижда договореностите за прехода да залегнат в окончателното споразумение с Лондон. Вчера британският министър за Брекзит Дейвид  Дейвис заяви, че по време на преходния период  Великобритания \"до голяма степен\" ще спазва регулациите на ЕС. Това означава, че свободата на движение ще се запази, макар че гражданите на ЕС ще трябва да се регистрират пред британските власти. Дейвис заяви, че очаква Великобритания и ЕС да финализират условията на преходния период до края на март и да утвърдят сделката за бъдещите отношения преди напускането на Обединеното кралство през март 2019 г.", "date": "2018.01.25", "title": "ЕС обмисля да се раздели напълно с Великобритания на 1 януари 2021 г."}
{"url": "https://www.dnevnik.bg/photos/2018/01/25/3118564_snimka_na_denia_avangardut_na_trump_pristiga_v_davos/", "text": "Група американски хеликоптери с авангарда на екипа на Доналд Тръмп прелетяха над швейцарските Алпи във формация в четвъртък призори като в епизод от холивудски филм. Стотици сътрудници и охрана съпровождат президента на САЩ, който пристигна малко по-късно на Световния икономически форум.", "date": "2018.01.25", "title": "Снимка на деня: Авангардът на Тръмп пристига в Давос"}
{"url": "https://www.dnevnik.bg/kultura/2018/01/25/3118163_niskobjudjetnite_filmi_shte_sa_s_prioritet_pri/", "text": "Държавните помощи за филмопроизводство ще бъдат насочени главно към нискобюджетните филми. Това реши днес парламентът на първо четене, след като бяха приети изменения в Закона за филмовата индустрия, съобщава БТА. Целта на промените е българското законодателство да бъде приведено в съответствие с основни изисквания на европейското. Определението \"нискобюджетен филм\" се заменя с ново такова - \"труден филм\". Това е \"филм, чиято единствена версия е на български език и е с бюджет, не по-голям от средностатистическия бюджет за съответния вид филм за преходната година\", пише в измененията на закона. С промените отпада изискването за българско гражданство на авторите на филма, но се запазва условието оригиналната версия на лентата да е на български език. Предвижда се изразходването на средства от бюджета на филм на територията на България да бъде в размер не по-малко от 75% и не повече от 160%, изчислени като процент от отпуснатите целеви средства за държавно подпомагане. От определенията за \"средностатистически бюджет на игрален филм\", \"средностатистически бюджет на документален филм\" и \"средностатистически бюджет на анимационен филм\" отпадат изискванията за дължината и вида на филмовата лента. Това се прави заради дигитализацията във филмовата индустрия, както и заради уеднаквяването на условията за финансово подпомагане на различните категории филми. Директорът на Националния филмов център Жана Караиванова обясни пред парламентарната комисия по европейските въпроси, че двата варианта за предоставяне на държавна помощ за български филми са чрез Общ регламент за групово освобождаване и по схема.", "date": "2018.01.25", "title": "Нискобюджетните филми ще са с приоритет при държавно финансиране"}
{"url": "https://www.dnevnik.bg/sport/2018/01/25/3118517_arsenal_e_purviiat_otbor_koito_podpisa_sponsorski/", "text": "Криптовалутите  бележат спад  в своята стойност от историческия връх, който достигнаха по Коледа, но все още доказват, че нахлуват във все повече сфери на живота. Преди няколко дни компанията за криптовалути CashBet стана спонсор на \"Арсенал\", като \"артилеристите\" са първият отбор, който подписва подобно партньорство. CashBet рекламира своя най-нов продукт Initial Coin Offering (ICO), който е предназначен за онлайн гейминг платформи, както и сайтовете, които предлагат търгуване с акции и валути. \"Ние се стремим да навлезем на пазара и смятаме, че  \"Арсенал\"  е един от най-популярните и големи клубове в света. Нормално е нашето начинание да бъде свързано с клуб от такава величина\", коментираха от компанията. Според договора \"Арсенал\" ще предостави рекламна площ на своя стадион \"Емиратс\", но поне засега не е планирано \"артилеристите\" да сложат логото на CashBet на фланелките си. Тимът има само едно лого на екипите си и това е на авиокомпанията на Дубай – Fly Emirates. Площта на ръкавите, която от този сезон беше отделена за втори спонсор, не е заета. \"Доволни сме да посрещнем CashBet в семейството на нашите партньори. Очакваме с нетърпение да работим с тази компания\", коментира главният търговски директор на \"Арсенал\" Винай Венкатешъм.", "date": "2018.01.25", "title": "\"Арсенал\" е първият отбор, който подписа спонсорски договор с компания за криптовалута"}
{"url": "https://www.dnevnik.bg/morski/2018/01/25/3118555_obshtina_varna_shte_si_vzeme_obratno_stadion_aportiran/", "text": "С почти пълно мнозинство общинският съвет във Варна одобри на извънредно заседание днес започването на процедура по преобразуване на търговското дружество с общинско участие \"Спортен комплекс Спартак\". То бе основано през 2006 г. с парична вноска около 6.3 млн. лв. на компанията \"Барет ауто\" и апортна вноска на общината 42 дка терен, 705 кв.м спортна зала, още две постройки с площ 420 кв.м и стадион \"Спартак\", оценени на 3.2 млн. лв. Освен с терени община Варна участва в съдружието и с парична вноска от 800 лв. Така дяловете в компанията бяха поделени в съотношение 66% на 34% в полза на \"Барет ауто\". По-късно акциите на частната компания бяха прехвърлени на \"Инжстрой холдинг\" АД притежава 63.48% и \"Стили роуд\" - 2.52%. До идеята за разделянето се стигна, след като през лятото и есента на тази година членове на фенклуба на варненския Футболен клуб \"Спартак\"  обвиниха \"Инжстрой холдинг\", че не поддържа едноименния стадион и той вече е неизползваем . Планът за преобразуване на \"Спортен комплекс Спартак\" предвижда активите на дружеството да бъдат разделени в две нови дружества - \"Стадион Спартак\" и \"Спортен комплекс Спартак\". В тях на всеки от акционерите ще бъдат прехвърлени дялове, съответстващи на тези, които са имали в ликвидиращото се дружество. На днешното заседание, свикано извънредно за решаване на проблема със занемарения след апортирането му стадион \"Спартак\", в подкрепа на направеното предложение гласуваха 36 общински съветници, нито един не беше против, а двама се въздържаха. Следващата стъпка ще бъде след регистрацията на новите дружества акционерите да заменят без доплащане притежаваните от тях акции, като целта на замяната е община Варна да стане едноличен собственик на капитала на \"Стадион Спартак\" АД. Това дружество ще придобие цялата спортна база на комплекса – стадион, игрища, тенис кортове и прилежащия паркинг. Другото дружество с акционери \"Инжстрой холдинг\" и \"Стили роуд\" ще получи няколко терена, отредени за високоетажно строителство. Другото решение, което общинският съвет във Варна взе днес, беше да предостави и стадион \"Локомотив\" за безвъзмездно ползване на футболен клуб \"Спартак 1918\", каквото бе желанието на феновете. При гласуването на това предложение също имаше почти пълно единодушие. От 38-те общински съветници, участвали в гласуването, \"за\" бяха 36, а 2 се въздържаха.", "date": "2018.01.25", "title": "Община Варна ще си вземе обратно стадион, апортиран в търговска компания през 2006 г."}
{"url": "https://www.dnevnik.bg/citat_na_deniia/2018/01/25/3118578_citat_na_denia_i_armenskiiat_pop_e_priel_istanbulskata/", "text": "Ако има референдум, той трябва да бъде ясно разписан – \"за\" или \"против\" да пребиваме жените и децата в България, защото всички останали текстове, за които говорят за трети пол, гей бракове и всичко останало, просто не фигурира в тази конвенция. И не случайно днес Армения, след Сърбия, Албания, Турция... всички са я приели. Дето се вика, и арменският поп я е приел.\" Това заяви премиерът Бойко Борисов, който е в швейцарския град Давос за участие в Световния икономически форум.", "date": "2018.01.25", "title": "Цитат на деня: И арменският поп е приел Истанбулската конвенция"}
{"url": "https://www.dnevnik.bg/politika/2018/01/25/3118594_borisov_ako_ima_referendum_triabva_da_e_za_ili_protiv/", "text": "Ако има референдум, той трябва да бъде ясно разписан – \"за\" или \"против\" да пребиваме жените и децата в България, защото всички останали текстове, за които говорят за трети пол, гей бракове и всичко останало, просто не фигурират в тази конвенция. И не случайно днес Армения, след Сърбия, Албания, Турция... всички са я приели.  Дето се вика, и арменският поп я е приел .\" Това заяви премиерът Бойко Борисов, който е в швейцарския град Давос за участие в Световния икономически форум. \"Убеден съм, че ние като една държава с морал, с хуманност не можем да не защитим жените и децата\", каза още той. Според него има начин хората да бъдат успокоени, че няма такова нещо като прокарване на трети пол. Министър-председателят посочи, че е  помолил ГЕРБ да не бързат с разглеждането на Истанбулската конвенция  в пленарната зала, за да има още обсъждания и да не бъде обвинявана партията му, а БСП упрекна, че \"са двулични\", защото в България говорели едно, а пред Европа се държали като европейци. \"Надали има по-религиозен човек в управлението на държавата от мене\", изтъкна още премиерът и припомни, че при откриването на българското председателство на Съвета на ЕС президентът Румен Радев е пропуснал да спомене патриарха. При отчета за първата си година на поста вчера Радев заяви, че Истанбулската конвенция е важна,  но не е сега времето да се разглежда . \"Ние ще го приемем с резерви, така че всички да са спокойни\", добави Борисов. \"Тази конвенция касае закрила на слабите, защита на жените и децата. Всичко останало съм готов да го приемаме текст по текст, така че да са спокойни всички\", каза още той. Премиерът изрази готовност след прибирането си в България да говори с представители на Светия синод, за да обсъдят какво точно в документа ги безпокои. По отношение на  вота на недоверие към правителството , който днес бе отхвърлен от парламента, Борисов заяви, че никой не е мислел, че той ще мине. \"Да се подбере времето, когато сме най-много заети, когато единия ден 10 министри, на другия 13 ходят на съвети и през минути ми звънят да питат какво да се прави... и точно тогава да се избере вотът, те знаеха, че това е един начин да ни изложат\", е мнението му.", "date": "2018.01.25", "title": "Борисов: Ако има референдум, трябва да е \"за\" или \"против\" да пребиваме жените и децата"}
{"url": "https://www.dnevnik.bg/bulgaria/2018/01/25/3118588_grajdansko_sdrujenie_podade_signal_sreshtu_peevski_v/", "text": "Един от първите сигнали в новия антикорупционен орган е срещу депутата от ДПС Делян Пеевски и е внесен няколко дни след влизането в сила на закона, който урежда новото звено,  от гражданското сдружение \"Боец\". Оттам съобщиха за действията си в социалната мрежа \"Фейсбук\", като в сигнала се изказват съмнения за извършени редица престъпления във връзка със сключените сделки и придобитите множество активи от Пеевски за десетки милиони, без да има яснота за произхода на средствата за тях. Новият антикорупционен закон беше обнародван в Държавен вестник на 19 януари, след като депутатите преодоляха наложеното от президента вето. От \"Боец\" са подали сигнала на 23-и. Пред \"Медиапул\" от комисията са съобщили, че има още два сигнала, но са отказали да разкрият срещу кого са насочени. От влизането в сила на закона има един месец, в който комисията да изработи вътрешни правила за работата си. \"Внасяме своят сигнал, за да тестваме и разобличим лицемерието на управляващата ни мафия, да покажем и докажем, че всъщност това е поредната имитация на законодателство и поредният ''нов орган'' за ''борба с корупцията'', който всъщност ще служи за прикриване на корупцията и извършените от властимащите престъпления и ще е поредната бухалка срещу непримиримите и неприемащите властта на мафията. По отговора им ще ги познаете\", пишат \"Боец\" в поста за внесения сигнал. Те припомнят, че през 2016 година са сезирали компетентните институции, но \"Пеевски се оказа недосегаем за българските власти\".", "date": "2018.01.25", "title": "Гражданско сдружение подаде сигнал срещу Пеевски в новия антикорупционен орган"}
{"url": "https://www.dnevnik.bg/photos/2018/01/25/3118587_fotogaleriia_obedineniiat_hokeen_otbor_na_koreia/", "text": "Севернокорейските състезателки, които ще се включат в   по хокей на лед за олимпийските игри в Пьонгчанг, пристигнаха в Южна Корея, където ще се проведе тренировъчен лагер.", "date": "2018.01.25", "title": "Фотогалерия: Обединеният хокеен отбор на Корея започна подготовка за Пьонгчанг"}
{"url": "https://www.dnevnik.bg/evropa/2018/01/25/3118579_seksualen_tormoz_na_blagotvoritelna_vecheria_za/", "text": "Над 70 000 души се подписаха под петиция с искане британското правителство да подобри законовата защита на жените от сексуални посегателства на работното им място. Поводът е скандал с масов тормоз по време на благотворителна вечеря, в която участвали богати бизнесмени, предаде ДПА. Автор на петицията е защитничката на правата на жените Софи Йейтс Лу. Тя заяви, че е била шокирана, когато разбрала, че организацията \"Клуб на президентите\" (организаторът на вечерята) не носи никаква правна отговорност за масовите случаи на опипване и тормоз над жените от обслужващия персонал по време на благотворителна галавечеря, на която присъствали само мъже. Благотворителната организация вчера обяви, че прекратява съществуването си. Решението бе взето след публикация на журналистката под прикритие от вестник \"Файненшъл таймс\" Мадисън Меридж, предизвикала възмущение сред политици от опозицията, водещи фигури от деловите среди и много депутати от Консервативната партия на премиера Тереза Мей. \"На всички жени (от обслужващия персонал) било казано да носят оскъдно черно облекло, еднакво бельо и високи токчета. На партито след вечерята много от служителките от обслужващия персонал - някои от които били студентки, дошли за допълнителен доход - били опипвани, подложени на сексуален тормоз и им били отправени неприлични предложения\", написа Меридж. В подписката на Йейтс Лу се иска министърът на вътрешните работи Амбър Ръд да възстанови действието на законова мярка, предвиждаща защита за жените от сексуален тормоз от страна на клиенти, както и от страна на работодатели и колеги. \"Подобно на тези жени и аз съм била подлагана на нежелани подмятания и сексуални домогвания на работното си място\", посочи тя. \"Подобно на толкова много други жени и аз не съм съобщавала на своя работодател за случая, защото съм се опасявала, че това няма да има никакви последствия и единствено ще ме злепостави на работното място.\" Кабинетът на Мей порица държавния министър и депутат от Консервативната партия Надхим Захауи, който е бил сред около 300-те мъже, присъствали на галавечерята, съобщи Би Би Си. В \"Туитър\" Захауи заяви, че е останал само за малко на вечерята и че \"категорично осъжда подобно поведение\". След скандала Дейвид Мелър, съпредседател на проявата на \"Клуба на президентите\" и съветник в британското министерство на образованието, подаде оставка. \"Файненшъл таймс\" посочва, че \"Клубът на президентите\" има двама съпредседатели - лондонският предприемач на недвижими имоти Брус Ричи и Дейвид Мелър, който има фирма за луксозни стоки, същевременно управлява мрежа от училища и е неизпълнителен член на управителното тяло на образователното министерство. Публикацията на вестника, изпратил тайно двама души на проявата, предизвика всеобщо възмущение и спешни дебати в парламента.", "date": "2018.01.25", "title": "Сексуален тормоз на благотворителна вечеря за бизнесмени предизвика скандал във Великобритания"}
{"url": "https://www.dnevnik.bg/analizi/2018/01/25/3118483_moje_li_jena_ot_davos_da_se_izpravi_sreshtu_trump_tazi/", "text": "Десетките милиони фенове на сериала на HBO \"Игра на тронове\" със сигурност беснеят - копнеят да разберат какво ще стане в древните планински кралства на Вестерос, където кралете и кралиците и съперниците им, жадни за власт, задоволително често се предават и избиват взаимно. Ейч Би О държи феновете в напрежение до 2019 г. така че се радвам да представя новини за съизмерими драми от истинския живот, които със сигурност ще започнат в края на месеца по върхове, които са толкова заснежени и заплашителни, колкото тези на Вестерос. В последните седмици на януари над 1000 магнати ще покажат остроумие и характер на Световния икономически форум в Давос, в Алпите, срещу легендарния огнедишащ човек от Запада, 45-ия президент на Съединените щати. \"Америка на първо място!\" \"Долу елитите!\" Доналд Тръмп ще бъде първият действащ президент на САЩ, който се включва във форума от 2000 г. насам. Осемнайсет години по-късно той може да се приземи с ореол заради съживяването на американската икономика - повече американци работят; фондов пазар във възход; икономически ръст над 3%; заплатите вървят нагоре в редица сектори на промишлеността; данъчни съкращения, които принуждават \"Епъл\"  да внесе милиарди долари  печалба, за да ги инвестира в САЩ. Тъй като това е Тръмп, разбира се, той не би могъл да устои да съсипе момента и да го направи, без да усети иронията. През 2010 г. привилегированата публика на Давос посрещна Бил Клинтън като герой заради начина, по който след президентските си мандати поведе усилията да се помогне на Хаити след земетресението, което уби около 220 000 души - сред тях най-малко 25 на сто от правителствените служители. Тръмп обаче долита до Давос при насрещен вятър, след като осъди Хаити като една от  \"мизерните дупки\" , чиито граждани са дисквалифицирани по расов признак като негодни на влязат в Съединените щати. Дневният ред на Давос, обобщен в акцентите от програмата на Световния икономически форум, \"се притеснява от това как един раздробен свят може да съдейства в разрешаването на хуманитарните кризи\". Отбелязва се който заплашва правилата в многостранен формат, предизвиквайки в отговор \"движения в глобалните вериги на стойността\" със стряскащи последици за милиони семейства на бежанци и стотици хиляди  мюсюлмани рохинджи , принудени да избягат от Мианмар. Министърът на финансите Стивън Мнучин, който придружава Тръмп, иска светът да знае колко тръмпианците се разграничават от Давос като \"свърталище на глобалисти\". Що за мисъл! Сред участниците с предвидени речи са 10 държавни и правителствени ръководители от Африка, 9 от Близкия изток, 6 от Латинска Америка; изпълнителни директори, председатели на компании и ключови неправителствени организации. Те действително имат разнообразна политическа философия, но войнстващият национализъм на Тръмп е повече в конфликт с темите, които се обсъждат на форума, отколкото когато и да било през 40-те години от съществуването му. Тръмп ще има последната дума със заключително слово. Той вече се позабавлява, като обяви \"награди за фалшиви новини\", но пази странно мълчание за дигиталните препятствия, за които говори Световният икономически форум в дневния си ред: \"Фалшивите новини срещу реалната политика: хакери, изтичане на информация и изкривяване на фактите, никога не е било по-лесно да се изопачи истината. Как могат демокрациите да бъдат защитени от последствията, идващи с дигиталния свят?\" Едва след президентските избори през 2016 г. той осъзна какви злини са сътворили автоматизирани профили във \"Фейсбук\" и \"Туитър\". Марк Зукърбърг се изсмя на страховете, че сайтът му може да има проблем, като \"налудничави\". Шегата беше за сметка на милионите американци, подведени, че четат мненията на сънародниците си, а не с такъв мащаб, че  половината от гласуващите в САЩ  на практика бяха изложени на съобщенията. \"Фейсбук\" спечели много от цунамито от фалшиви новини и реклама. Може ли Световният икономически форум да бъде колективният глас на искания за край на имунитета, с който се ползват тези дигитални господари? Миналата година най-знаменитият участник с реч на форума, китайският президент Си Цзинпин, беше в по-добро настроение за Давос. Той се позова на познанията си за дългата история на Китай, но не за да цитира Мао Цзедун или осъждането на капитализма и буржоазните ценности от Културната революция между 1966 и 1976 г., а с китайска поговорка, която (участник в Световния икономически форум; терминът се използва, за да обозначи могъществото на участниците в събитието - бел. ред.): \"Победата е гарантирана, когато хората обединят силите си; успехът се осигурява, когато хората съберат главите си. Докато се придържаме към целта да изградим общност на споделеното бъдеще за човечеството и работим заедно, за да изпълним отговорностите си и да превъзмогнем трудностите, ще можем да създадем по-добър свят и да дадем по-добър живот на хората.\" (Както би написал някой параноичен потребител в \"Туитър\": \"Очевиден заговор на Световния икономически форум и коварните китайци. Тъжно.\") Китай не е демокрация; там няма свободна преса, а човешките права са в неблагоприятно положение, но ръководството вижда шанс да изгради силна средна класа. Поддържа мироопазващи мисии; предлага най-добрата възможност за сдържане на Северна Корея. Всеки реалист трябва да счита, че Китай може отново да заеме войнстващи позиции, когато икономиката му постигне още един \"голям скок напред\" пред САЩ чрез брутния вътрешен продукт, но това не би имало смисъл днес, когато светът на бизнеса си проправя път до вратата му. По време на президентските избори Тръмп беше обсебен от икономическото предизвикателство, което отправя Китай. Защо с такава готовност отстъпи лидерството на Си? Като извади Америка от Транстихоокеанското партньорство, договорено от Барак Обама, той даде на Китай възможност да запълни нишата за собствените си износители със собственото си регионално всеобхватно икономическо партньорство с 12 държави, между които не са Съединените щати. Както отбелязва програмата на форума: \"Китай играе важна роля в международните въпроси от икономическо развитие до  околна среда .\" Коментарът на Парижкото споразумение за климата, сключено от 195 държави: \"Според сегашни оценки Земята се очаква да се стопли с 3.2% - над два пъти целите, поставени в Париж... В западната част на Антарктида се отчупи голям леден масив, а швейцарските ледници продължават да отстъпват. Има ли още време да ограничим затоплянето с два градуса и ако да, как да го направим?\" Отговорът е: \"Никакъв шанс.\" Не и докато Тръмп се отнася към науката с духовитата забележка, че предпочита да  представлява гражданите на Питсбърг , отколкото тези на Париж (становище, което кметът на Питсбърг не споделя), не и докато от време на време той все още нарича  глобалното затопляне \"глупост\"  и скъпа измама, не и докато пази безразсъдния замърсител  Скот Пруит  на поста шеф на агенцията за опазване на околната среда, не и докато Еманюел Макрон е президент на Франция, винаги  верен на мотото  \"Да направим планетата отново велика\". (Тръмп ще има лична среща с него в Давос). Може би на предишни срещи в Давос имаше твърде ясен негласен консенсус. Този път обаче някой със сигурност ще застане срещу нихилизма на Тръмп. Ако не Мъжа от Давос, продукт на четири десетилетия мъжки консенсус, тази година може да е Жената от Давос. Според форума ще минат още 217 години, преди жените да получават колкото мъжете. За пръв път тази година форумът има седем жени, които го съпредседателстват, между тях управляващият директор на Международния валутен фонд Кристин Лагард, норвежкият премиер Ерна Солберг и изпълнителният директор на Ай Би Ем Джини Ромети. За интервюто си за бъдещето на Европа форумът по време на годишната Вечеря на жените, които влияят на света, \"Креди Сюис\" избра Рут Дейвидсън, лидер на Консервативната партия на Шотландия и възможен премиер на Великобритания. Има достатъчно звезди и достатъчно храбри мъже и жени, които могат да служат като бодигард за когото и да било гост на форума като черногорския премиер Душко Маркович, изблъскан на среща на върха на НАТО, защото беше застанал между Тръмп и една камера.", "date": "2018.01.25", "title": "Може ли \"жена от Давос\" да се изправи срещу Тръмп тази година"}
{"url": "https://www.dnevnik.bg/biznes/2018/01/25/3118577_ofshorka_e_noviiat_sobstvenik_na_jurii_gagarin/", "text": "Дъщерното на \"Булгартабак холдинг\" пловдивско дружество за производство на филтри \"Юрий Гагарин\" вече не е част от холдинга. Според заявление за вписване в Търговския регистър дъщерното на холдинга \"Благоевград БТ\" е продало на регистрираната в Обединените арабски емирства Quarta LLC своите 66% дял в \"Баранко\". Последното дружество е най-големият акционер в \"Юрий Гагарин\" с 49% дял. Това съобщава  capital.bg , като уточнява, че сделката е станала през ноември, но за нея се разбира едва сега, въпреки че и двете дружества са публични и би трябвало да разкриват тази информация. Цената по сделката е вписана в анекс, който не е прикачен към заявката за регистъра. Вестникът заключава, че с този ход основната работеща мощност на вървящия към ликвидация холдинг е извън него. Quanta е създадено две седмици преди сделката и се управлява от пакистанец. Засега въпреки новия акционер няма индикации нещо да се променя в \"Юрий Гагарин\" - няма свикано общо събрание на акционерите за избор на ново ръководство или представител на Quanta. В самото \"Баранко\" също се запазва управителят Борислав Борисов. Той е член на борда на пловдивската фабрика и пълномощник и на другия съдружник в \"Баранко\" с 34% Semiramis International FZE, което също е от ОАЕ, макар и от друга свободна икономическа зона. То придоби дела си през миналата есен от Droslian Limited, компания, чрез която беше финансирано придобиването на \"Юрий Гагарин\" от някогашния тандем Пеевски - Василев. Сега се предполага, че контролът и над \"Булгартабак\", и над \"Юрий Гагарин\" е у депутата от ДПС Делян Пеевски, който за кратко беше миноритарен акционер и в двете компании.", "date": "2018.01.25", "title": "Офшорка е новият собственик на \"Юрий Гагарин\""}
{"url": "https://www.dnevnik.bg/sviat/2018/01/25/3118576_putin_predloji_strategicheski_bombardirovach_da_se/", "text": "Президентът Владимир Путин предложи Русия да поднови производството на свръхзвукови самолети за граждански цели, съобщи ТАСС. След спирането на френско-британския \"Конкорд\" през 2003 г. в момента в света няма такава машина. Съветският Ту-144 спря полети след катастрофа по време на голямото авиационно изложение в Бурже край Париж през 1978 г. През 80-те години целият проект бе закрит заради финансови проблеми. Сега Путин предлага Русия да се върне към този тип самолети на базата на стратегическия бомбардировач Ту-160. Това стана по време на разговор с работници от Казанския авиационен завод, където се произвежда тази свръхзвукова машина за нуждите на стратегическата авиация на Русия. \"Защо спряха производството на Ту-144 - защото билетът трябваше да отговаря на някакъв среден доход в страната. А сега ситуацията е различна. Появиха се големи компании, които биха могли да го използват\", пояснява президентът. Днес е по-бързо да стигнеш до Ню Йорк, отколкото до Владивосток, добави той. Ръководителят на Обединената авиостроителна корпорация Юрий Слюсар отвърна, че компанията му има проекта за такъв свръхзвуков лайнер. Но пред РБК главният редактор на интернет портала avia.ru обяснява, че в близките десетилетия не може да се очаква появата на такъв самолет включително защото Русия не разполага със средства да го създаде. Роман Гусаров припомня, че Ту-144 е бил спрян на първо място заради ненадеждни двигатели и катастрофи по време на изпитанията. Олег Пантелеев от агенция \"АвиаПорт\" допълва, че в момента пред появата на свръхзвуков пътнически самолет има поне две сериозни бариери. Едната е, че драстично трябва да се намали тътенът, който се получава при прекосяване на звуковата бариера, както и шумът от двигателите, за да бъде допускана машината на гражданските летища. Втората е икономическа и тя е свързана с високите разходи за поддържка и експлоатация. Пантелеев не изключва да се появи подобна машина под формата на бизнес джет. В средата на ноември зам. генералният директор на \"Туполев\" Валерий Солозобов каза, че арабски шейхове и богаташи от други страни искат от компанията да им направи личен луксозен самолет от стратегическия бомбардировач Ту-160. \"Технологията за създаване на Ту-160 е поверителна и не знам дали би било правилно да предоставяме на когото и да било такъв самолет дори пътнически вариант\", допълни той.", "date": "2018.01.25", "title": "Путин предложи стратегически бомбардировач да се превърне в пътнически свръхзвуков самолет"}
{"url": "https://www.dnevnik.bg/sport/2018/01/25/3118496_liids_zapochva_novo_prouchvane_sred_fenovete_zaradi/", "text": "Втородивизионният английски футболен клуб \"Лийдс\" ще направи обширно допитване до феновете на отбора за  новата си ембле ма . Ръководството на тима е прибегнало до този ход след серия от критики и неодобрение в социалните мрежи. До момента повече от 72 хиляди души са се подписали в  онлайн петицията против използването на новото лого , което трябваше да се появи на екипите на отбора за сезон 2018-2019. На него стилизирано е изобразен традиционният за привържениците и футболистите на клуба поздрав с потупване по гърдите от страната на сърцето.  \"Развълнуван съм от страстта на феновете, но е жалко, че е демонстрирано по този начин. Прозрачността е в основата на всичко, което правим. Няма да се крием. Ние сме достатъчно големи, за да вземем обратна връзка и да се ангажираме с феновете и те трябва да ни се доверят, за да направим правилното нещо\", заяви главният директор на клуба Ангъс Киниър. В сряда \"Лийдс\" погледна към бъдещето, като промени емблемата си по случай 100-годишния юбилей през 2019 г. В сайта на клуба се казва, че е направено задълбочено проучване сред повече от 10 хиляди почитатели и легенди на тима, за да се разбере какво означава за тях клубът. \"Получихме отлична обратна връзка и бяхме впечатлени от страстта и дълбоката привързаност\", се казва в изявлението. Досегашната абревиатура LUFC е заменена от надписа \"Лийдс юнайтед\" с удебелен шрифт. Промяната се дължала на факта, че досегашното лого \"просто не казва кои сме\". \"Абревиатурата, вместо да изкрещи силно \"Лийдс юнайтед\", допринасяше за това логото да е неразпознаваемо. Искахме да заявим кои сме ние с гордост: Ние сме \"Лийдс юнайтед\". Новото лого беше посрещнато със смесени чувства от привържениците. Появиха се много критични коментари: \"Ужасно е. Къде намерихте хората, които сте анкетирали... на \"Олд Трафорд\" ли\", написа почитател във \"Фейсбук\". \"Проспал съм зимата и вече е 1 април, нали\", написа друг. Специалистът в спортния бизнес и маркетинг проф. Саймън Чадуик също беше критичен. \"Не съм сигурен кои ценности (на марката) се предполага, че подчертава, но за мен не е добро.\"", "date": "2018.01.25", "title": "\"Лийдс\" започва ново проучване сред феновете заради \"ужасното\" лого"}
{"url": "https://www.dnevnik.bg/gradska_sreda/2018/01/25/3118787_mozaika_za_30_hil_leva_shte_zameni_fontana_na_bul/", "text": "Мозайка на планината \"Витоша\" ще бъде наредена на мястото на противоречивия и в последните години използван като малка детска площадка фонтан на столичния булевард със същото име. Това решение взе днес Столичният общински съвет, след кратка дискусия, като предложението изненада някои от съветниците от опозицията. От появата си фонтанът на бул. \"Витоша\"  е обект на критики от столичани , като в Столичната община на няколко пъти се обсъждаха идеи с какво да бъде заменен. Общината направи и анкета за бъдещето му, в който най-много  гласове събра отговорът \"Демонтаж\" . Имаше идеи фонтанът да се заравни,  за да не събира вода и да стане \"сух\" . Следващата беше напълно да се премахне и на мястото му  да бъдат наредени плочки , като в останалата част на пешеходния булевард. Автор на \"подовата мозайка \"Витоша\", както е описана в доклада е Боян Добрев, ръководител на катедра \"Стенопис\" в Националната художествена академия. За изработването на мозайката той ще получи \"до 10 хил. лева\" хонорар, се разбра от отговор на Тодор Чобанов. Премахването на фонтана и полагането на \"художествено обработената карта\" на планината ще струва още 30 хил. лева. Да си играят дечицата Това е произведение на изкуството, което ще има и образователна цел, защото дечицата ще си играят върху картата на \"Витоша\", каза зам.-кметът на София Тодор Чобанов, който е и вносител на предложението. Документът се отличаваше с това, че бе кратък, като от него не се разбираше дали фонтанът ще бъде премахнат, дали именно на негово място ще бъде наредена мозайката и как всъщност ще изглежда. Не се разбира и дали \"произведението\" е избрано с конкурс и колко ще струват дейностите. От текста се разбира, че картата ще представи \"Витоша\" като \"зеленото сърце на София\". В опит да си представи проекта, съветникът Трайчо Трайков попита дали мозайката ще бъде положена на нивото на улицата или ще бъде използвана основата на фонтана. \"Възможно ли е мозайката да повтаря релефа на планината\", попита Трайков, като не се разбра напълно дали се шегува. Един фонтан по план Съветниците Иво Божков и Войслав Тодоров пък повдигнаха въпроса дали не трябва да проекта да се направят промени в градоустройствения план за булеварда и мястото му да се преотреди за нещо различно от фонтан. Божков беше и на мнение, че общината трябва да проведе и архитектурен конкурс за проект.", "date": "2018.01.25", "title": "Мозайка за 30 хил. лева ще замени фонтана на бул. \"Витоша\""}
{"url": "https://www.dnevnik.bg/sport/2018/01/25/3118817_mourinyo_prepodpisa_s_manchestur_junaited_do_2020_g/", "text": "Мениджърът на \"Манчестър юнайтед\" Жозе Моуриньо подписа нов договор, съобщи клубът чрез официалния си сайт. 54-годишният португалец се обвърза с \"червените дяволи\" до лятото на 2020 г. Досегашният му контракт изтичаше догодина. \"За мен е огромна чест и гордост да бъда мениджър на \"Манчестър юнайтед\". Искам да кажа едно голямо благодаря на собствениците и (изпълнителния директор) г-н Ед Уудуърд за признанието за моята упорита работа и отдаденост. Щастлив съм, че те чувстват и вярват, че аз съм точният мениджър за този велик клуб\", каза Моуриньо. Португалецът застана начело на \"Юнайтед\" през лятото на 2016 г. В първия сезон под негово ръководство \"червените дяволи\" завършиха на пето място във Висшата лига, но спечелиха три трофея - Лига Европа, Купата на лигата и \"Къмюнити шилд\". През този сезон \"Юнайтед\" се представя по-добре в шампионата и заема втората позиция с изоставане от 12 точки до лидера \"Манчестър сити\". Отборът продължава и участието си в Шампионската лига, където през февруари му предстои осминафинален сблъсък със \"Севиля\". \"Поставихме много високи стандарти със спечелването на три трофея в един сезон, но това са стандартите, в които очаквам моите отбори да се целят. В момента изграждаме условията за едно брилянтно и изпълнено с успехи бъдеще на \"Манчестър юнайтед\", каза още Моуриньо след подписването на новия договор. Уудуърд изрази голямо задоволство от удължаването на контракта на португалеца. \"Неговата работа и професионализмът му са изключителни. Той прегърна широко желанието на клуба да промотира първокласни млади играчи в първия отбор. Жозе донесе на клуба енергия и усещане за успех. Сигурен съм, че той ще продължи да носи резултати за феновете и клуба\", каза изпълнителният директор на \"Юнайтед\".", "date": "2018.01.25", "title": "Моуриньо преподписа с \"Манчестър юнайтед\" до 2020 г."}
{"url": "https://www.dnevnik.bg/evropa/2018/01/25/3117869_s_edno_naum_za_rusiia_finlandcite_veroiatno_shte/", "text": "На президентските избори в неделя финландците вероятно ще преизберат умерения Саули Ниинисто за втори шестгодишен мандат, разчитайки на уменията и предпазливостта му за осигуряването на тесни връзки с НАТО, без това да поражда враждебност в съседна Русия, предаде \"Ройтерс\". Ниинисто, на 69 години, получава признанието, че е помогнал на Финландия да постигне деликатен баланс между Кремъл и НАТО, на който не е член, но с който разви тесни връзки, след като Москва анексира Крим през 2014 г. Според скорошни социологически проучвания Ниинисто има подкрепата на 58-68 процента от избирателите. Той идва от консервативната Национална коалиционна партия, член на управляващата коалиция в Хелзинки, но води кампанията си като независим кандидат. Най-големият му съперник Пека Хависто от финландската партия на Зелените, има подкрепа между 11 и 14 процента, а общата подкрепа за останалите шест кандидати е 21-28 процента. Много финландци се безпокоят от Русия, с която споделят 1340-километрова граница и историята на две войни между 1939 и 1944 г., стрували на Финландия значителна част от територията й, отбелязва \"Ройтерс\". Макар постът да е предимно представителен, президентът надзирава външната политика, доминирана от дебата за членството в НАТО и отношенията с Русия. Повечето избиратели ще гласуват в неделя, но 36% вече пуснаха бюлетини при предварителното гласуване, приключило във вторник. Ако в неделя никой от претендентите не получи половината от гласовете, на 11 февруари ще има балотаж между двамата най-добре представили се на първия тур. \"Не можем да направим нищо по въпроса, че Русия е наш съсед и е добре да бъдеш в добри отношения със съседите си\", коментира пенсионерът Оле Реландер, след като гласува за Нинистьо в предварително открита избирателна секция в Хелзинки. Макар Финландия да подкрепя западните икономически санкции срещу Русия, Ниинисто възприе без много шум ролята на посредник между Изтока и Запада в ярък контраст с балтийските си колеги, които редовно говорят против Москва. Той бе първият западен лидер, който се срещна с руския президент Владимир Путин след анексирането на Крим. Нинистьо участва в срещата на върха на НАТО във Варшава през юли 2016 г., както и Швеция, и активно настояваше за споразумение за въздушна безопасност между Русия и алианса в балтийския регион след серията от опасно близки разминавания във въздуха между руски военни самолети и пътнически самолети на европейски авиокомпании. \"При сегашните обстоятелства, или при такива, които може да се очакват в близко бъдеще, мисля, че няма никаква причина да се стремим към членство в НАТО\", каза той миналия месец. \"Но ако Русия изведнъж започне да гледа на целия Запад като на враг, както гледа на НАТО в момента, тогава ще сме в различна ситуация\", допълни президентът. Обществената подкрепа за влизане в НАТО от много години се колебае около 20 процента, макар че през 2014 г. за кратко се увеличи заради руските действия в Крим. Освен че е от дълго време в политиката, Нинистьо буди симпатия сред финландците заради личните си драми. Адвокат по образование, Ниинисто бе финансов министър през 90-те години и стана известен със строгите мерки за икономии на правителството си след финландската депресия, както и с решението за присъединяване към еврозоната. Като политик е раздразнителен и избухлив. Губи първата си жена в катастрофа през 1995 г. В Тайланд оцелява по време на смъртоносно земетресение в Индийския океан през 2004 г. и се спасява от последвалото цунами, като заедно със сина се качва на електрически стълб.", "date": "2018.01.25", "title": "С едно наум за Русия финландците вероятно ще преизберат сегашния си президент"}
{"url": "https://www.dnevnik.bg/sviat/2018/01/25/3118707_turciia_zaplashi_sasht_s_priak_voenen_sblusuk_i_poiska/", "text": "Турция поиска от Съединените щати да спрат да подкрепят кюрдските Сили за защита на народа (YPG) в Северна Сирия, за да избегнат пряк военен сблъсък с турски части, предадоха \"Ройтерс\" и \"Хюриет дейли нюз\".  Анкара също така отказа да обсъжда предложението на Вашингтон отпреди два дни за създаване на 30-километрова \"зона за сигурност\" по дългата 911 км граница със Сирия, преди \"доверието да бъде възстановено\". Междувременно говорител на Пентагона каза, че американската армия е разбрала от медиите за турските искания, но няма индикации позициите на САЩ по въпроса да са се променили. \"Онези, които подкрепят терористичната организация, ще станат мишена в тази битка,\" каза вицепремиерът Бекир Боздаг. Пред телевизия \"А Хабер\" Боздаг, който в момента е и говорител на правителството, каза, че \"САЩ трябва да преразгледат войниците и елементите си, които подкрепят терористи на терен по такъв начин, че да се избегне конфронтация с Турция.\" Напрежението между Анкара и Вашингтон, иначе съюзници в НАТО, се разрасна късно на 24 януари, докато  операция \"Маслинова клонка\"  на турските сили и части на  Свободната сирийска армия  навлизаше в шестия си ден. Турция твърди, че напада YPG и политическото им крило \"Партия на демократичния съюз\" (PYD), защото ги счита за разклонение на забранената в Турция и считана за терористична организация Кюрдска работническа партия (ПКК). От международната коалиция, водена от САЩ, отказаха коментар в първите часове след изявлението на Боздаг. Американските сили често са били обвинявани от Анкара през последните месеци, че доставят оръжие и обучават бойци от YPG. на които  доскоро смятаха  и да помогнат за  създаване на \"гранични сили\"  в Североизточна Сирия (но не и в Африн). Специално в района на Манбидж - град, в който има арабско мнозинство - американските войници бяха разположени през март миналата година като \"буфер\" между подкрепяни от САЩ и от Турция части. Предната година \"Ислямска държава\" беше изтласкана от района на Манбидж с помощта на Съединените щати, но операцията се осъществи главно от Сирийските демократични сили (SDF) - коалиция на кюрди и араби, чийто гръбнак бяха YPG. Кой лъже Турските коментари започнаха в сряда вечерта, след като президентите на САЩ и Турция, Доналд Тръмп и Реджеп Тайип Ердоган говориха по телефона за ситуацията в Сирия. Разговорът обаче получи различни интерпретации от Белия дом и турските власти. Според Вашингтон Тръмп е призовал Ердоган операцията в Сирия да е ограничена и е изразил \"притеснения за нарастващото насилие\". Анкара отхвърли това и настоя, че между двамата лидери е имало само \"обмен на мнения\". По-рано турският външен министър Мевлют Чавушоглу каза, че Ердоган е поискал от Тръмп американските войници (около 2000, разположени като част от коалицията за борба срещу \"Ислямска държава\") да напуснат района на Манбидж, на около 100 километра източно от Африн. На пресконференция с австрийския си колега  Карин Кнайсл  Чавушоуглу обясни, че в хода да военните си действия няма да атакува сили на сирийското правителство, ако войниците на Башар Асад не предприемат първи подобни действия. Преди да разговаря с Тръмп по телефона, Ердоган предупреди, че Турция ще включи района на Манбидж в операцията си. Това беше и първоначалното намерение, доколкото Анкара вече беше предупреждавала, че ще опита да действа срещу кюрдите в провинцията от района на Африн, но по-късно даде заден ход. Притеснения В резултат на възникналото напрежение генералният секретар на НАТО   Съединените щати и Турция да започнат преки преговори за решаване на проблема с турската военна операция. Германският външен министър   Алиансът да организира дискусия след операцията. \"Поисках от генералния секретар дискусия за ситуацията в Сирия и Северна Сирия,\" каза първият дипломат на Германия в комюнике, в което обяви и временното спиране на износа на германско оръжи в Турция, предадоха \"Франс прес\" и БТА. Скандалът с германското оръжие започна, когато германски медии съобщиха, че военна техника от страната се използва в интервенцията в Африн. Турската операция се отрази и на  предстоящия мирен конгрес  за бъдещето на Сирия в руския град Сочи.  , които бяха поканени (Москва не включи в \"списъка с гостите\" PYD и YPG, за да гарантира подкрепата на Анкара), казаха, че няма да посетят  събитието идната седмица  и че не може да се говори за край на войната, преди турската офанзива да приключи.", "date": "2018.01.25", "title": "Турция заплаши САЩ с пряк военен сблъсък и поиска да изтеглят войски в Северна Сирия"}
{"url": "https://www.dnevnik.bg/sport/2018/01/25/3118790_noviiat_sezon_vuv_wrc_sebastien_ojie_sreshtu_vsichki/", "text": "Новият сезон в Световния рали шампионат (WRC) започва тази вечер в Монте Карло. По традиция княжеството е арената на първата битка между едни от най-бързите състезатели на четири колела в света. Основният въпрос преди началото на сезон 2018 е има ли кой да спре доминацията на  Себастиен Ожие . Французинът, който през декември навърши 34 години, започва надпреварата с амбиции за шеста поредна титла. Той е неизменният световен шампион във WRC, откакто през 2012 г. сънародникът му Себастиен Льоб се оттегли от пълно участие, и сега отново влиза като фаворит за първото място. Преди 12 месеца Ожие беше поставен в много трудна ситуация, след като трябваше да смени отбора си. След оттеглянето на \"Фолксваген \" той премина в \"М-Спорт\", който макар и да ползва колите на \"Форд\", няма заводска подкрепа. Въпреки това Ожие, навигаторът му Жулиен Инграсия и шефът на тима Малкълм Уилсън изведоха \"М-Спорт\" до историческа първа титла при пилотите след оспорвана битка с  Тиери Ньовил  от \"Хюндай\". Въпреки спекулациите, че ще се откаже и ще поеме по друг път, френският пилот избра да остане във WRC още една година. Титлата обаче не му е вързана в кърпа, тъй като всички се целят към спиране на доминацията му. \"Миналият сезон беше много интересен, най-вече заради новите коли, които бяха много забавни за управление. Очаквам сега битката да е още по-оспорвана. Много момчета показаха скорост преди година и сега ще са още по-силни\", каза световният шампион. Кои са съперниците на Ожие Разпределението на силите във WRC е ясно в отделните отбори. \"М-Спорт\" ще преследва втора поредна титла, разчитайки основно на Ожие, който за разлика от всички останали има целия отбор зад гърба си. Петкратният световен шампион разполага с млади и бързи съотборници като Елфин Еванс и Теему Сунинен, но те тепърва ще свикват с автомобила, а и основната им задача е да подкрепят французина. Експертите считат Ньовил за най-сериозната заплаха за Ожие. Ако не бяха отпаданията му в първите два кръга през миналия сезон, пилотът на \"Хюндай\" можеше да е първият белгийски световен шампион във WRC. Ньовил спечели четири старта през 2017 г. и след две поредни втори места в крайното класиране сега е амбициран да се качи едно стъпало по-нагоре. Белгиецът ще кара заедно с Андреас Микелсен, който беше дългогодишен съотборник на Ожие във \"Фолксваген\". \"Колата много ми напомня на старото \"Поло\" и е много приятна за управление\", каза Микелсен, с което даде положителна оценка на пакета на \"Хюндай\". Сериозни амбиции за новия сезон има и \"Тойота\". Японският производител се върна в шампионата през 2017 г. и спечели две състезания - рали \"Швеция\" и рали \"Финландия\" чрез Яри-Мати Латвала и Есапека Лапи. За този сезон към тима се присъединява и  От Танак , който иска да излезе от сянката на Ожие. \"В \"М-Спорт\" имах добра кола, но нямах шанс да се развия напълно. Идвам в \"Тойота\", за да спечеля титлата, не го крия\", каза естонецът, който е определян като трети фаворит след Ожие и Ньовил. През миналия сезон 30-годишният пилот спечели две ралита на макадам и асфалт - \"Сардиния\" и \"Германия\", и доказа, че притежава много скорост. Основният проблем, който стои пред \"Тойота\", е издържливостта на колата, която през миналия сезон имаше някои технически проблеми. Японците обаче са единственият отбор без ясно изявена йерархия, като опасността може да дойде от всеки един пилот. С по-малко надежди, но много талант е екипиран \"Ситроен\". Французите, които бяха абонирани за титлата преди години, сега разчитат основно на Крис Мийк, който започва шестия си сезон в отбора. Британецът обаче никога не езавършвал по-напред от петото място в крайното класиране. За \"Ситроен\" с по-голямо нетърпение се очаква завръщането на  деветкратният световен шампион Себастиен Льоб , който ще участва в три ралита - \"Мексико\" (8 - 11 март), \"Корсика\" (5 - 8 април) и \"Каталуня\" (25 - 28 октомври). Денят се познава от сутринта Макар да е едва първи кръг от един дълъг сезон с 13 състезания, рали \"Монте Карло\" винаги показва разпределението на силите. Надпреварата е любимата на Ожие, който неизменно я печели през последните четири години. Само през 2013 г. той остана зад Льоб в класирането. Тогава легендата на WTC вече се беше отказал и участваше в епизодични ралита. Когато показва добра скорост в домашното си състезание (ралито стартира от родния му град Гап – бел. ред.), Ожие неизменно печели и титлата през сезона. През този сезон се очаква състезанието да е още по-трудно, защото атмосферните условия се менят много бързо. В сряда Ньовил даде най-добро време на шейкдауна. Температурите бяха около 10 градуса, а асфалтът сух. В четвъртък вечер се очакват ниски стойности, а в петък - валежи от дъжд и сняг, които ще направят състезанието още по-трудно и непредивидимо. \"Целта ни за 2018 г. отново е титла при пилотите и конструкторите. Успяхме да изчистим всички неуредици рано преди сезона и се подготвихме добре. През миналия сезон доказахме, че работим добре под напрежение, а освен това имаме най-добрия пилот\", каза шефът на \"М-Спорт\" Малкълм Уилсън. Той е сигурен, че и тази година с \"Фиеста\" Ожие ще бъде най-бързият във WRC.", "date": "2018.01.25", "title": "Новият сезон във WRC: Себастиен Ожие срещу всички"}
{"url": "https://www.dnevnik.bg/citat_na_deniia/2018/01/25/3118755_citat_na_denia_pravete_po-malko_filmi_kato_terminator/", "text": "Това каза \"женският\"  робот със саудитско гражданство  София на среща с представители на всички големи технологични компании \"Гугъл\", Майкрософт\", \"Дел\", \"Маккинси\", Ай Би Ем и \"Яндекс\", шефа на руската \"Сбербанк\" Герман Греф и руския вицепремиер Аркадий Дворкович, цитиран от РИА \"Новости\" и РБК. Необичайната среща имаше за цел дискусия за изкуствения интелект и начина, по който компаниите и икономиката ще се променят заради него.\" София даде обяснението с примера за \"Терминатор\", попитана от Греф дали си струва да се ограничава развитието на изкуствения интелект. По-рано директорът на \"Сбербанк\" каза, че компанията му ще опита да разшири използването на изкуствен интелект във всички направления на бизнеса си. Срещата беше в рамките на Световния икономически форум в Давос.", "date": "2018.01.25", "title": "Цитат на деня: Правете по-малко филми като \"Терминатор\""}
{"url": "https://www.dnevnik.bg/sviat/2018/01/25/3118835_unishtojavaneto_na_sveta_e_tolkova_blizko_kolkoto_prez/", "text": "\"Заплахата човечеството да се самоунищожи е очевидна и непосредствена. За 2018 г. поставяме стрелките на Часовника на Страшния съд на 2 минути преди полунощ\", заявиха от управителния съвет на основаната след края на Втората световна война в Чикаго организация \"Бюлетин на ядрените учени\". Всяка година те анализират заплахите за съществуването на човечеството и предупреждават за тях като символично местят минутната стрелка към 12 часа. Първоначално идеята е, че когато двете стрелки се слеят в полунощ, това означава, че е избухнал унищожителен ядрен конфликт. През последните години учените добавиха и анализиране на по-широк кръг заплахи като климатични и демографски промени, опасност от пандемии и тeхнологичен срив и др. В цялата история на този индекс само веднъж стрелките са били на 2 минути преди полунощ - през 1953 г. Тогава, само 9 месеца след като САЩ се сдобиват с подобно оръжие, СССР взривява собствена водородна бомба и учените предупреждават, че напрежението между двете суперсили е толкова голямо, че \"са нужни само два хода на стрелката, за да започнат да избухват атомни бомби от Чикаго до Москва\". Тазгодишното им съобщение съдържа нотка оптимизъм, защото се казва, че за съжаление световните лидери са се провалили в борбата с най-големите заплахи срещу човечеството, но и провалът им може да бъде обърнат в обратната посока, както се е случвало неведнъж. \"Светът видя заплахата от злоупотребата с информационните технологии, както и колко податливи са демокрациите на дезинформация. Но хората могат да използват същата тази мощ на интернет, за да подобрят дългосрочните перспективи за децата и внуците си, да изискват факти и да пренебрегват глупостите. Те могат да настояват за действия да се намали екзистенциалната заплаха от ядрена война и безконтролна промяна на климата. Те могат да се възползват от възможността да направят света по-безопасен и по-разумен.\" През 2017 г. стрелките бяха на 2:30 минути преди полунощ. Сега от Бюлетина на ядрените учени казват, че влошаването на индекса е защото \"мнозина ядрени играчи са на крачка от започване на нова надпревара във въоръжаването, която може да бъде много скъпа и да увеличи вероятността от инциденти и погрешни преценки\". \"По цялата планета ядрените оръжия е по-вероятно да бъдат употребени, защото държави инвестират в ядрените си арсенали. Това предизвиква тревога, която от Бюлетина изразяваме от известно време, но този път наистина расте вероятността от появата на нова реалност.\"", "date": "2018.01.25", "title": "Унищожаването на света е толкова близко, колкото през 1953 г., обявиха учени"}
{"url": "https://www.dnevnik.bg/bulgaria/2018/01/25/3118837_zashtitnicite_na_pirin_blokiraha_za_kratko_orlov_most/", "text": "Протестиращите за шести път в София, в защита на Националния парк \"Пирин\", блокираха за около 40 минути кръстовището на \"Орлов мост\" в столицата. Шествието днес тръгна от Министерски съвет, след което се раздели на две, като една част от хората минаха по бул. \"Дондуков\", а другите по \"Цар Освободител\" и се събраха на \"Орлов мост\". Движението беше спряно от около 19.40 до 20.20 часа. След това част от протестиращите се отправиха към БНТ, където стояха около 20 минути. Това е нов маршрут, като причината за включването на националната телевизия е,че според хората от протеста, тя не отразява обективно казуса \"Пирин\". Между другото и днес във вечерната емисия на БНТ, след репортажа за протеста, беше пусната информация, според която в събота и неделя в парк \"Пирин\" са влезли повече от 4500 автомобила. Данните били от преброяване чрез видеокамерата на Дирекцията на националния парк, поставена на входа към планината. В интервю за БНТ кметът на Банско Георги Икономов посочва, че без да е специалист смята, че за година влезлите в \"Пирин\" автомобили са изхвърлили 14-15 тона вредни емисии, \"които просто унищожават природата\". Протестното шествие днес започна в 18.30 часа, като въпреки студеното време хора не липсваха. Шестият протест в защита на парк \"Пирин\" беше подкрепен в 17 български града и 11 в чужбина, сред които Белрин, Брюксел, Виена, Лондон, Скопие и др. Протестиращите продължават да настояват за отмяна на решението на правителството от 28 декември 2017 г., с което се позволява застрояване на 48% от територията на Националния парк \"Пирин\", както и за оставка на министъра на околната среда Нено Димов, който предложи това. Другото им искане е да бъде обявен реалният собственик на концесионера на ски зоната на Банско \"Юлен\" и да бъде извършен одит на концесията от международен одитор и с участие на гражданското общество.", "date": "2018.01.25", "title": "Защитниците на \"Пирин\" блокираха за кратко \"Орлов мост\" и протестираха пред БНТ (обновена)"}
{"url": "https://www.dnevnik.bg/bulgaria/2018/01/25/3118842_ne_obidih_parlamenta_a_napravih_konstataciia_obiavi/", "text": "Президентът Румен Радев обяви днес пред журналисти, че във вчерашната си реч не е обидил парламента, а само е направил констатация. На пресконференцията по повод една година от встъпването си в длъжност в сряда,  той обяви , че парламентарната република атрофира, а Народното събрание се е превърнало в Нотариат, който само парафира законите. Тези констатации предизвикаха  острата реакция  на председателя на парламента Цвета Караянчева. \"Като президент отчитам и анализирам това, което се случва в държавата и засяга всички български граждани. Това е мой дълг\", заяви Радев днес. Той допълни, че е удовлетворен, че депутатите се вслушват в думи му. \"Те са важни за нас, всички сме ги избрали и очакваме от тях много повече. Гледаме с надежда на тяхната работа. Очакваме смислен дебат с ясни аргументи и по-малко лични нападки. Очакваме решаване на неотложни и важни въпроси за днес и за утре, а не взиране обратно в миналото\", обобщи президентът.", "date": "2018.01.25", "title": "Не обидих парламента, а направих констатация, обяви президентът"}
{"url": "https://www.dnevnik.bg/photos/2018/01/25/3118226_fotogaleriia_svetovnite_snimki_na_denia_-_25_ianuari/", "text": "Рекорден студ от минус 44 градуса скова Северен Китай. Снимката е от Божу, провинция Анхуей, Китай.", "date": "2018.01.25", "title": "Фотогалерия: Световните снимки на деня - 25 януари 2018 г."}
{"url": "https://www.dnevnik.bg/sport/2018/01/25/3118831_lacio_e_globen_s_50_000_evro_za_antisemitski_stikeri_s/", "text": "Италианската футболна федерация наложи глоба от 50 000 евро на \"Лацио\". Санкцията е заради разпространени от феновете стикери с лика на жертвата на холокоста Ане Франк, облечена във фланелка на градския съперник \"Рома\". Стикерите бяха открити на олимпийския стадион в Рим по време на мача с \"Каляри\" през октомври. Заради случая италианските футболни власти наредиха в следващия домакински двубой на \"Лацио\" да има минута мълчание в памет на Ане Франк и да бъде прочетен пасаж от нейния дневник. Играчите пък излязоха на терена с тениски с лика на Франк. По-късно след проведено разследване беше установено, че 13 запалянковци на \"Лацио\" са виновни за разпространението на стикерите. Те получиха забрана да посещават спортни събития. Трибуналът към италианската федерация обяви, че клубът е направил всичко възможно да предотврати вкарването на дискриминационни материали на стадиона, но стикерите са били твърде малки, за да бъдат засечени. \"Въпреки това клубът носи отговорност за инцидента, тъй като феновете са негови представители\", заявиха от италианската федерация в четвъртък. \"Лацио\" все пак се размина с наказание от два мача пред празни трибуни.", "date": "2018.01.25", "title": "\"Лацио\" е глобен с 50 000 евро за антисемитски стикери с Ане Франк"}
{"url": "https://www.dnevnik.bg/sviat/2018/01/25/3118845_kjurdite_v_afrin_poiskaha_pomosht_ot_asad_sreshtu/", "text": "Кюрдската автономна администрация в сирийския град Африн поиска от сирийските власти защита по границата с Турция заради офанзивата на турската армия и подкрепяни от нея бунтовници, предадоха \"Ройтерс\" и кюрдски медии. В изявление на сайта на администрацията управляващите в Африн, който е основна мишена през шестте дни на операцията \"Маслинова клонка\", поискаха Дамаск \"да разположи сирийските въоръжени сили, за да обезопаси границите с района на Африн.\" \"Призоваваме сирийската държава да изпълни суверенните си задължения към Африн и да защити границите с Турция от атаките на турския окупатор,\" продължава съобщението. Турция твърди, че атаката е насочена срещу кюрдските Сили за защита на народа (YPG) и Партията на демократичния съюз (PYD), които според нея са разклонение на Кюрдската работническа партия (ПКК). Африн на практика се управлява от силите, разглеждани от Анкара като враг. Според базирания в Истанбул кюрдски журналист Намо Абдула в текста се казва още, че \"Африн е част от Сирия\" и YPG няма намерение \"да разделя Сирия\". Изявлението дойде часове след като се повиши напрежението и между Турция и Съединените щати, а Анкара заплаши Вашингтон  с възможността за пряк военен сблъсък , ако американските сили не преразгледат позициите си в разположения на десетки километри от Африн район на Манбидж. В Африн обаче към момента няма сили на САЩ.", "date": "2018.01.25", "title": "Кюрдите в Африн поискаха помощ от Асад срещу \"турския окупатор\""}
{"url": "https://www.dnevnik.bg/sviat/2018/01/25/3118832_evropeiski_medien_centur_prizova_es_da_sledi_kak_se/", "text": "Част от средствата от Европейския съюз за проекти в България се раздават единствено на медии, които са приятелски настроени към властта. Това трябва да се прекрати. Българското правителство трябва да разпределя фондове равнопоставено за всички медии, включително за тези, които го критикуват. В същото време призоваваме ЕС активно да наблюдава как се изразходват средствата на европейските данъкоплатци в България.\" Това е една от препоръките, които отправи днес Европейският център за свобода на медиите (ECPMF), базиран в Лайпциг. Поводът е организиран в Брюксел експертен разговор за състоянието на свободата на медиите в България, се казва в официалното съобщение. Друга от препоръките е правителството да подпомага плурализма и разнообразието на медийния пазар, защото \"в България той може да се характеризира като почти монополизиран\". Независимите журналисти в България са застрашени, заявяват още от ECPMF. \"Призоваваме правителството да възприеме много сериозно въпроса за безопасността им. Трябва да се прилага съответното законодателство и да има изчерпателни и ефективни разследвания на престъпленията срещу журналисти.\" В съобщението от Брюксел се коментира още, че както България си е поставила за приоритет на председателството на Съвета на ЕС да бъде пример при подготовката на страните от Западните Балкани за еврочленство, така и трябва да прилага тази си амбиция спрямо собствената медийна свобода и политика към медиите. Центърът обединява журналистически асоциации, издателск икъщи, академични институции, профсъюзи и специалисти по права на медиите, за да постигне прилагането в Европа на Европейската харта за свободата на пресата. С мрежа и поддръжници в 16 държави, CPMF е подкрепян от Европейската комисия, Медийната фондация на Sparkasse Leipzig, правителството на германската провинция Саксония и общината на Лайпциг.", "date": "2018.01.25", "title": "Европейски медиен център призова ЕС да следи как се дават еврофондове за медии в България"}
{"url": "https://www.dnevnik.bg/sport/2018/01/25/3118852_rusiia_shte_izprati_169_sportisti_v_pyongchang_no_ne/", "text": "Общо 169 руски спортисти ще участват в зимните игри в Пьонгчанг от 9 до 25 февруари, обяви олимпийският комитет на Русия (РОК). Те ще се състезават като неутрални под олимпийския флаг и химн, тъй като  страната не беше допусната до игрите в южнокорейския град. \"За съжаление нашите топ спортисти не са в списъка\", заяви вицепрезидентът на РОК Станислав Поздняков пред руските медии в четвъртък. Той не пожела да обяви имената на водещите руски спортисти, които ще пропуснат игрите в Пьонгчанг. Общо 389 руски състезатели изпратиха заявки за участие в зимната олимпиада. Очаква се на 27 януари Международният олимпийски комитет (МОК) да обяви окончателния списък. Сред тези, които със сигурност ще пропуснат игрите, са трикратният олимпийски шампион във фигурното пързаляне Виктор Ан, двукратният световен шампион в ски бягането Сергей Устюгов и най-силният руски биатлонист Антон Шипулин. Тримата нямат предишни наказания за допинг, което е едно от изискванията на МОК за участие на руснаци в Пьонгчанг. По-рано тази седмица от олимпийския комитет заявиха, че отказването на заявки \"не означава непременно, че тези състезатели са уличени в употреба на допинг\". \"Щом даден атлет не е в списъка, значи независимата комисия има сериозни индикации за допинг минало. Може да има подозрения, може дори да има текущи процедури, може да има много фактори, които не са били задоволителни за комисията\", каза президентът на МОК Томас Бах в сряда, попитан за отсъствието на Ан, Устюгов и Шипулин. \"Изключването на определени спортисти не означава, че комисията по разглеждането на заявките има окончателни доказателства за употребата на допинг. Подозренията на означават доказателство\", допълни германецът. Спортният министър на Русия Павел Колобков заяви днес, че ще бъдат предприети съдебни мерки, за да бъдат защитени спортистите, които не са допуснати до Пьонгчанг. \"Ще се борим до последно за всеки спортист. Надяваме се на справедливо решение от спортния арбитражен съд в Лозана\", допълни той. Колобков каза още, че Русия планира да организира алтернативно първенство за състезателите, които не бъдат допуснати до Пьонгчанг 2018.", "date": "2018.01.25", "title": "Русия ще изпрати 169 спортисти в Пьонгчанг, но не най-добрите"}
