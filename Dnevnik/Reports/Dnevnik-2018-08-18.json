{"url": "https://www.dnevnik.bg/sviat/2018/08/18/3298319_merkel_i_sled_puskaneto_na_severen_potok_2_ukraina/", "text": "Украйна трябва да запази ролята си в доставката на природен газ за Европа, Германия и Русия трябва да продължат търсенето на решение на конфликта в Украйна. Това заяви германският канцлер Ангела Меркел, преди началото на срещата й с президента на Русия Владимир Путин, предаде БТА. Дори и след пускането в експлоатация  на газопровода \"Северен поток 2\" , Украйна трябва да запази ролята си на държава, през чиято територия се доставя руски природен газ за страните от Европа, отбелязва Меркел, предава РИА Новости, цитирани от агенция \"Фокус\". \"В контекста на Украйна ще говорим за транзита на газ. Считам, че дори след пускането на \"Северен поток 2\" Украйна трябва да запази ролята си в транзита на газ за Европа. И съм много доволна, че имаме възможност да започнем преговори по този въпрос\", коментира Меркел. Преди разговорите пък Путин напомни, че Германия е най-големият купувач на руски енергоресурси. \"През 2017 г. доставихме 53,8 милиарда куб. м газ, което покрива над 30 процента от нуждите на германския пазар\", каза той, предаде БТА. Путин отбеляза, че газопроводът \"Северен поток - 2\" ще позволи да се удовлетвори растящата нужда на Европа от енергоресурси и че той не премахва възможностите за транзит на газ през Украйна. Путин заяви, че Русия отдава голямо значение на развитието на взаимноизгодно сътрудничество с Германия и че един от приоритетите е енергетиката. Руският президент заяви, че иранското ядрено споразумение от 2015 г. трябва да се запази и че това ще бъде една от обсъжданите теми на срещата му с Меркел. Много е важно Съвместният всеобхватен план за действие по иранската ядрена програма, насочен към укрепването на регионалната и глобалната сигурност, да бъде запазен, заяви Путин, предава още \"Фокус\". Германският канцлер пък обяви, че Германия следи с тревога действията на Иран, било то във връзка с ракетната програма или ситуацията в Сирия. Друга тема в разговорите ще бъде и положението в Сирия. Путин призова да се окаже помощ на районите в Сирия, където може да се завърнат бежанци от съседни на Сирия страни.", "date": "2018.08.18", "title": "Меркел поиска от Путин Украйна да транзитира руски газ и след \"Северен поток\" 2"}
{"url": "https://www.dnevnik.bg/bigpicture/2018/08/18/3283177_fotogaleriia_vrati_ot_kovano_jeliazo/", "text": "Рядко обръщаме внимание на закътаните улички, малките детайли или интересните им истории, които се крият в центъра на София.", "date": "2018.08.18", "title": "Фотогалерия: Врати от ковано желязо"}
{"url": "https://www.dnevnik.bg/ot_vas/novini_ot_vas/2018/08/18/3298172_praznikut_kerb_v_germaniia/", "text": "Подготовката вклюва дърво за украсяване. Всеки дом пуска знаме и поставя отсечено дърво край входа, с разноцветни лентички", "date": "2018.08.18", "title": "Празникът Керб в Германия"}
{"url": "https://www.dnevnik.bg/sport/2018/08/18/3298203_noviiat_sezon_v_la_liga_mogat_li_real_i_atletiko_da/", "text": "С мач срещу \"Алавес\" \"Барселона\" започва защитата на титлата си в Ла Лига, спечелена с много убедителна игра през миналия сезон. Каталунците отново влизат в шампионата като фаворит №1, не само заради своите качества, но и заради бурните процеси в \"Реал\" (Мадрид) през лятото. С три титли в последните четири сезона се очаква отново \"Барселона\" да бъде отборът, по който останалите да се равняват. Освен това каталунците са последният тим, койот успя да защити отличието, което се случи през 2014-15 и 2015-16. Обичайните заподозрени През 21-и век \"Барселона\" и \"Реал\" (Мадрид) са разделили 15 от титлите, като само в три случая друг отбор успя да се добере до трофея – \"Валенсия\" 2001-02 и 2003-04, както и \"Атлетико\" (Мадрид) 2013-14. Очакванията на всички в Испания са именно отново двата най-титулувани отбора да спорят за отличието. Докато в \"Барселона\" запазиха гръбнака си за поредна година, в \"Реал\" ще са без голямата си звезда Кристиано Роналдо. Каталунците се разделиха с легендата  Андрес Иниеста, който продължи кариерата си в Япония . От \"Камп ноу\" си тръгнаха още Паулиньо, Джери Мина, Люка Дин и Андре Гомеш (тримата в \"Евертън), Жерар Деулоуфеу и Алейш Видал, но всички те бяха в ролите на резерви. За сметка на това бяха привлечени Малкъм, Клеман Ленгле, Артур и Артуро Видал. След наем в \"Интер\" се завърна Рафиня, а по-голям шанс през сезона ще получава и юношата Карлес Аленя, посочен от Иниеста за негов наследник. \"Във футбола не можеш да отпишеш никой съперник, най-малко когато говорим за Мадрид. Аз вярвам в силата на нашия отбор и знам, че \"Барселона\" ще продължи да бъде най-добрият в Ла Лига. Мога да гарантирам на феновете, че първата ни цел е титлата и не мислим, че тя е предварително спечелена\", каза в навечерието на първия мач треньорът Ернесто Валверде. През миналия сезон наставникът показа, че знае как да ротира състава си и \"Барселона\" беше разнообразен в тактически план. Големият съперинк \"Реал\" продаде Роналдо за 117 милиона евро в \"Ювентус\", но освен това се раздели с треньора Зинедин Зидан. Така освен, че трябваше да запълва липсата на голямата си звезда, шампионът на Европа се оказа в трудна ситуация с назначаването на Хулен Лопетеги. За капак подписването на договор с треньора в навечерието на световното първенство, доведе до уволнението му от испанския национален отбор, с което \"Реал\" си спечели още врагове. Кралският клуб привлече нови за 124 милиона, като голяма част от тях отидоха за Тибо Куртоа (35 милиона евро) и защитника на \"Реал сосиедад\" Алваро Одриосола (30 милиона). Очакванията са обаче \"Реал\" да привлече още един нападател, а последните информации са, че Флорентино Перес прави всичко възможно това да е Неймар. Тежката задача пред Хулен Лопетеги е не само да намери отговор на това как ще играе \"Реал\" без Роналдо, но и да заздрави защитата. През миналия сезон тимът допусна 44 гола в Ла Лига. Не се знае как ще се справят Иско и Марко Асенсио с това да играят по-централна роля, каквато ги чака след напускането на Роналдо. Очаква се през сезона голяма тежест да падне върху Гарет Бейл и Карим Бензема, които винаги по-скоро са били в ролята на втора цигулка след португалеца. \"Вярвам в този отбор и всички, които са в Мадрид. \"Реал\" значи победа и тръгваме точно към това през сезона. Гарет е с отбора дълги години и може да поеме ролята на лидер, той несъмнено е такъв\", каза Лопетеги. Ако има обаче отбор, който не бива да бъде отписван, то това е \"Атлетико\" (Мадрид). Бойкият състав на Диеог Симеоне показа за пореден път характера си в мача с \"Реал\" за Суперкупата на Европа, а освен това изглежда по-силен отвсякога. \"Дюшекчиите\" решиха казуса с Антоан Гризман, който избра да остане на \"Уанда метрополитано\", а след това взеха и доста нови играчи. \"Атлетико\" похарчи 123.5 милиона евро за нови, сред които бяха Тома Лемар, Никола Калинич, Сантяго Ариас и Родри. Като свободен агент пък идва Желсон Мартинш. \"Дюшекчиите\" бяха напуснати Кевин Гамейро и Шиме Върсалко, както и от ветераните Габи и Фернандо Торес, които избраха да играят в Азия. \"Нямаше да остана в \"Атлетико\", ако не си поставях високи цели и за новия сезон. Не говорим за позицията в класирането, аз не обичам такива неща, но ме познавате и знаете колко мразя да губя\", каза Симеоне преди началото на сезона. Губи ли блясъка си Ла Лига без Роналдо \"Не съм си изгубил съня затова, че Роналдо вече е в Италия, а не в нашето първенство. Ако трябва да съм честен това ме тревожи четири по десетобалната скала\", каза президентът на Ла Лига Хавиер Тебас. Истината е, че Ла Лига вече няма да бъде с допълнителен заряд заради съперничеството между Кристиано Роналдо и Лионел Меси. Двамата петкратни носителя на \"Златната топка\", година след година постоянно вдигаха нивото си заради конкуренцията, която съществуваше между тях в Ла Лига. Най-гледаният мач в света Ел Класико между \"Реал\" и \"Барселона\" също губи от това, че португалецът вече няма да играе в белия екип. Според специализирания портал transfermarkt Ла Лига вече отстъпва на Висшата лига за най-скъпа единайсеторка. Настоящите най-скъпи в Ла Лига са оценени на 965 милиона евро, докато тези от английския шампионат – 1.005 милиарда евро. Без съмнение напускането на Роналдо ще се отрази и на маркетинга на Ла Лига, след като футболистът е най-влиятелните спортист в социалните мрежи с над 330 милиона последователи. В опит да промени това ръководството на Ла Лига сключи договор всяка година да играе по един мач в Северна Америка. \"Мисля, че трябва да се фокусираме върху футбола, защото Ла Лига е първенството с най-качествения футбол и най-интересните мачове. Така че нека гледаме към това, чака ни вълнуващ сезон\", добави още Тебас. Дотук нито една българска телевизия не е придобила права за излъчване на испанския шампионат. Първият кръг \"остава на тъмно\", след като договорът на ТВ+ изтече.", "date": "2018.08.18", "title": "Новият сезон в Ла Лига: могат ли \"Реал\" и \"Атлетико\" да свалят \"Барселона от върха"}
{"url": "https://www.dnevnik.bg/biznes/companii/2018/08/18/3298249_cenata_na_akciite_na_tesla_se_srinaha_sled_intervju_na/", "text": "Интервю на основателя и собственик на \"Тестла\" Илон Мъск за \"Ню Йорк\" доведе до срив на акциите на компания с 9%, предаде Си Ен Ен. Пред изданието бизнесменът признава, че тази година е най-трудната в кариерата му. Мъск казва, че има седмици, в които работи по над 120 часа и има проблеми със съня. След поевтиняването, последвало интервю, обезценяването на акциите на \"Тесла\" стигна 21% от 7 август насам. На тази дата  Мъск обяви , че обмисля да отпише \"Тесла\" от борсата.", "date": "2018.08.18", "title": "Цените на акциите на \"Тесла\" се сринаха след интервю на Мъск"}
{"url": "https://www.dnevnik.bg/sport/2018/08/18/3298238_snimka_na_denia_nachaloto_na_avstraliiskoto_futbolno/", "text": "Юсейн Болт пристигна в Австралия, където ще изкара  . Ямаецът, който след края на лекоатлетическата си кариера се насочи към футбола, се надява да си спечели договор с отбора.", "date": "2018.08.18", "title": "Снимка на деня: Началото на австралийското футболно приключение за Юсейн Болт"}
{"url": "https://www.dnevnik.bg/photos/2018/08/18/3298237_fotogaleriia_festival_na_kusnoantichnoto_i/", "text": "Фестивал на късноантичното и средновековно наследство, по случай победоносната битка на Самуил над Василий II на 17 Август 986 г, беше организиран на крепостта \"Траянови врата\". Инициативата е на \"Сдружение за възстановяване и съхранение на българските традиции – Авитохол\" – гр. Варна.  Фестивалът ще пресъздаде живота в крепостта \"Стенос\" при Траянови врата, в периода IV-V век до XIV- XV век, участниците ще представят бит, традиции, култура, облекло, въоръжение и снаряжение, бойни практики и обичаи на обществата населявали крепостта от късната античност до късното средновековие.", "date": "2018.08.18", "title": "Фотогалерия: Фестивал на късноантичното и средновековно наследство на \"Траянови врата\""}
{"url": "https://www.dnevnik.bg/bulgaria/2018/08/18/3298267_premierut_obeshta_pari_za_unikalna_za_plovdiv/", "text": "Ще помогнем максимално на археолозите, имаме шанса този комплекс да е нещо уникално не само за Пловдив и за България, но и за света, каза днес министър-председателят Бойко Борисов на разкопките на царската гробница край пловдивското с. Маноле, съобщи правителствената информационна служба. В могилата \"Мал тепе\" е намерен монументален гробен комплекс, който предстои да бъде разкрит. \"Гробен комплекс с такива размери не е известен в България и съседните Балкански държави\", се уточнява в съобщението. Премиерът не пропусна да припомни, че преди две седмици правителството отпусна на община Пловдив и последните 9 млн. лв. за Европейска столица на културата. \"Сега в момента има и пари, и желание, и подкрепа, и най-добри специалисти\", добави Борисов. Според него до края на септември следващата година могилата трябва да бъде напълно разкрита, уточнява агенция \"Фокус\". По негови думи уникалното е, че тракийската гробница е най-високата у нас и в Европа, а може би в света, след египетските пирамиди. Висока е над 20 метра. Предполага се, че може би в нея е погребан римски военен император, но тъй като все още не установена датировката на гробницата, втората предполагаема версия е, че това може да е гробница на тракийски владетел от втори век.", "date": "2018.08.18", "title": "Премиерът обеща пари за уникална за Пловдив, България и света гробница (видео)"}
{"url": "https://www.dnevnik.bg/sport/2018/08/18/3298244_legendata_na_basketbolniia_barselona_huan_karlos/", "text": "След две десетилетия в \"Барселона\" и общо 21 години в залата испанският баскетболист Хуан Карлос Наваро слага край на своята кариера. Гардът с прякор Ла Бомба обяви, че приключва с активния баскетбол и поема ролята на мениджър. Наваро, който е родом от Каталуня, се присъединява към школата на \"Барселона\" едва на 12 години, а пет години по-късно дебютира за мъжкия състав. Остава в тима до 2007 г., когато преминава в НБА в тима на \"Мемфис гризлис\". В Щатите Наваро не успя да се нагоди към физическите изисквания като започна титуляр в едва 30 мача, като в останалите 52 влизаше от пейката. Все пак гардът записа 10.9 точки, 2.6 борби и 2.2 асистенции средно на мач в НБА. След само година се върна обратно в \"Барселона\". Печели 35 трофея в кариерата си, сред които осем пъти титлата на Испания и два пъти Евролигата (2003 и 2010). \"За 20 години в \"Барселона\" Наваро записа 1139 мача, отбеляза 13 609 точки. В знак на уважение към Наваро \"Барселона\" обяви, че изважда от употреба неговия №11, с който баскетболистът игра през цялата си кариера. С националния отбор на Испания Наваро е световен шампион от 2006 г. и двукратен европейски (2009 и 2011). Има още два сребърни и един бронзов медал от олимпийски игри, както и два сребърни и два бронзови от европейски първенства. \"Това, което ти направи и даде на баскетбола през тези години не може да бъде изразено с думи. Благодаря ти! За мен беше повече от чест да бъда до теб през всички тези години и съм сигурен, че каквото и да решиш да правиш след това, то ще бъде значимо. Благодаря ти, Наваро\", написа Пау Гасол, който е сред най-близките приятели на Наваро. Двамата започнаха кариерата си заедно при каталунците и играха в националния отбор.", "date": "2018.08.18", "title": "Легендата на баскетболния \"Барселона\" Хуан Карлос Наваро прекрати кариерата си"}
{"url": "https://www.dnevnik.bg/photos/2018/08/18/3298270_snimka_na_denia_bulkata_tancuva_s_putin/", "text": "Руският президент Владимир Путин танцува днес с външния министър Карин Кнайсл на нейната сватба в Южна Австрия. На път за преговори с германския канцлер Ангела Меркел той се отби в Грац в отговор на поканата, която Кнайсл му отправи при посещението му във Виена преди няколко седмици.", "date": "2018.08.18", "title": "Снимка на деня: Булката танцува с Путин"}
{"url": "https://www.dnevnik.bg/sviat/2018/08/18/3298167_svatbeniiat_podaruk_na_putin_e_platen_s_durjavni/", "text": "На сватбата на австрийския външен министър Карин Кнайсл, на която днес присъства руският президент Владимир Путин, се появиха и десетина души от Кубанския казашки хор. Макар Путин да пътува като частно лице, оказва се, че казаците, за които австрийски медии писаха, че са неговият подарък за младоженците, са в Австрия на разноски на бюджета. Би Би Си установи, че точно по време на сватбата в Южна Австрия се намират 17 души от хора с два баяна и контрабас. От руски регистър за обществени поръчки се вижда, че те са настанени в хотел LOISIUM Wine & Spa resort Sudsteiermark, разположен на няколко километра от ресторанта със сватбата. Главният художествен ръководител Виктор Захарченко отказа да обясни защо е така. \"Малко ли неща в живота може да съвпаднат. В Австрия се случват много събития, какво отношение има всичко това?\" Но РИА \"Новости\", позовавайки се на източник от културните среди в Краснодарския край, съобщи, че хора от казашкия ансамбъл ще пеят именно на сватбата. От регистъра се вижда, че руската държава плаща за пътуването им до Австрия 1.8 милиона рубли, което е почти 24 000 евро. Две нощувки в спа хотела струват около 440 евро в стая за двама, но руски медии обръщат внимание, че това са около 33 000 рубли, докато от поръчката излиза, че за двойна стая за две нощи ще бъдат платени почти 90 000 рубли. Потвърждението за посещението на Путин на сватбата дойде от Кремъл на 15 август, след публикации австрийски медии. Договорът за гастрола на Кубанския казашки хор е публикуван на сайта за държавни поръчки на 14 август.", "date": "2018.08.18", "title": "\"Сватбеният подарък\" на Путин е платен с държавни средства"}
{"url": "https://www.dnevnik.bg/biznes/2018/08/18/3298288_nikoi_niama_da_uspee_da_spre_razvitieto_na_turciia/", "text": "На конгрес на своята партия днес, на който беше преизбран за шести път за лидер, президентът на Турция Реджеп Ердоган обяви, че никой няма да успее да спре развитието на страната, съобщават световните агенции. Без да назове нито веднъж САЩ, той даде да се разбере, че водената от Тръмп политика няма да има успех. \"Някои заплашват с икономика, със санкциите, с валутните курсове, интересите и инфлацията. Виждаме вашата игра и ще я оспорим\", посочи Ердоган в речта си пред шестия конгрес на \"Партията на справедливостта и развитието\". Турският президент допълни, че страната няма да се предаде на онези, \"които се опитват да я превърнат в стратегическа цел\". Ердоган даде да се разбере, че според него САЩ са налагат свой собствен ред, като експлоатират света. Двустранните отношения между Вашингтон и Анкара се изостриха, след като Турция  отказа за освободи американския пастор Андрю Брънсън , а администрацията на Тръмп  отговори с икономически и политически ограничения . Ердоган обаче обяви днес, че натискът няма да доведе до промяна на курса на страната.", "date": "2018.08.18", "title": "Никой няма да успее да спре развитието на Турция, обяви Ердоган"}
{"url": "https://www.dnevnik.bg/sviat/2018/08/18/3298290_spasiteli_otkriha_42-a_jertva_na_sruteniia_most_v/", "text": "Спасителните екипи, които четвърти ден търсят оцелели под останките на моста \"Моранди\" в Генуа откриха днес следобед още един загинал. Това е 42-а жертва на инцидента. Според спасителните екипи тя е и последна, предаде БТА. Един от пожарникарите каза пред телевизия Sky TG24, цитирана от \"Асошиейтед прес\", че откритото тяло е на млад италианец, но не даде повече подробности. По-рано днес, в смачкан автомобил, беше открито тричленно семейство – мъж, жена и 9-годишната им дъщеря. Говорител на италианската служба за гражданска защита засега не коментира съобщението за 4-та открита днес жертва, като добави, че префектурата на Генуа, която е подразделение на вътрешното министерство, готви изявление по случая. Един от ранените почина в болница Привечер жертвите на инцидента станаха 43, след като 36-годишен румънец, пострадал тежко при рухването на моста \"Моранди\" почина в болница. Все още около пет души се смятат за изчезнали. Днес в Генуа се състоя погребална церемония на 18 от загиналите. На нея присъстваха президентът и премиерът на страната. Близките на другите жертви отказаха да участват в церемонията и организираха погребенията вчера. В деня на траур недоволството към управляващите продължава да съпътства скръбта. Много роднини на загиналите при срутването на моста отказаха да присъстват на церемония в Генуа. Нарекоха я фарс и пожелаха да погребат близките си в тесен семеен кръг, предаде кореспондентът на БНТ.", "date": "2018.08.18", "title": "Спасители смятат, че са открили последната жертва на падналия мост в Генуа (обновена)"}
{"url": "https://www.dnevnik.bg/bulgaria/2018/08/18/3152957_curkvata_otbeliazva_uspenieto_na_sv_ivan_rilski/", "text": "Българската православна църква почита днес успението на Св. Иван Рилски. Това е един от двата дни в годината, в които се отдава почит на отшелника от Рила планина, смятан за небесен закрилник на българския народ, когото още приживе наричали земен ангел и небесен жител. Роден е около 876 година в село Скрино край Дупница. Живял е по времето на княз Борис (852 - 889 г.) и на неговия син Владимир, на цар Симеон Велики и на Симеоновия син - цар Петър. До 25-годишната си възраст е бил пастир. Отначало Иван постъпил в близкия манастир \"Св. Димитрий\" под самия връх Руен. Там той развил своите заложби към духовно съзерцание, получил образование и придобил знания от свещените, богослужебни и религиозни книги. Приел монашеството, но не останал за дълго в обителта, а се отдал на живот в пълна самота, молитви, пост и лишения. След неговата смърт учениците му пренесли с почести тленните му останки от Рилската обител в Средец. През 1183 година мощите са били пренесени в Унгария, но скоро след това отново са върнати в Средец. През 1195 година цар Асен Първи тържествено пренесъл мощите на свети Иван Рилски в Търново, където останали почти три столетия. През 1469 година реликвата е върната в Рилския манастир. Днес своя професионален празник честват миньорите, които приемат Свети Иван Рилски за свой покровител.", "date": "2018.08.18", "title": "Църквата отбелязва успението на Св. Иван Рилски"}
{"url": "https://www.dnevnik.bg/sport/2018/08/18/3298119_seriia_a_zapochva_s_nova_bitka_za_skudetoto_i_novata/", "text": "Предпоследният уикенд на август по традиция дава началото на шампионата на Италия – Серия А. И след като дълги години всички погледи бяха вперени основно другите първенства от Топ 5 лигите, сега Серия А приковава погледите най-вече заради  трансфера на Кристиано Роналдо  от \"Реал\" (Мадрид) в посока \"Ювентус\". Присъствието на нападателя при \"бианконерите\" ги прави не само един от най-силните отбори в Европа, но вдига много акциите и на Серия А в желанието на първенството да се завърне на водеща позиция. През лятото отборите в Калчото реализираха общо 706 трансфера на стойност 1.14 милиарда евро. Това е сериозно увеличение спрямо предходните години, а и за пръв път Серия А прескача границата от 1 милиард евро за трансфери, с което се доближава до средствата инвестирани във Висшата лига. Първият кръг в Италия обаче беше помрачен от трагедията в Генуа със срутването на моста \"Моранди\". Това доведе до  отлагане на срещите на двата местни тима  и двубоите \"Милан\" – \"Дженоа\" и \"Сампдория\" – \"Фиорентина\" няма да се играят през уикенда. Всички мачове от кръга пък ще започват с минута мълчание. Титла за \"Ювентус\"? Въпросът е кога Въпросът титла за \"Ювентус\" не стои на дневен ред, след като отборът спечели отличието в последните седем сезона. Основната интрига е кога ще бъде гарантирано Скудетото, след като през миналия сезон тимът се бореше до последно с \"Наполи\". Според експертите в Италия задачата пред Масимилиано Алегри и футболистите му е да спечелят титлата максимално рано, за да се концентрират върху Шампионската лига, което е истинската цел. Освен привличането на Роналдо от \"Ювентус\" бяха изключително активни и похарчиха общо 256.9 милиона евро. От сумата 117 милиона отиде за португалеца, но бяха купени още Жоао Кансело от \"Валенсия\", Дъглас Коста от \"Ювентус\", вратарят Матия Перин и Леонардо Бонучи, който се върна след година в \"Милан\". Със свободен трансфер пък пристигна Емре Джан. \"Желанието на \"Ювентус\" винаги е било да се развива като клуб и отбор и трансферът на Роналдо го показва. Ние взехме много качествени футболисти, които ще ни помогнат да постигнем целите си. Виждам, че тези играчи искат да печелят всеки мач, имат голям глад за успехи\", каза треньорът Масимилиано Алегри в навечерието на първия мач. Съставът на Алегри изглежда перфектно балансиран като има равностойни футболисти на всеки пост. Единствено дългогодишният лидер Джанлуиджи Буфон напусна, но всички останали от големите имена са в тима. Има ли конкуренция в Италия През миналия сезон \"Наполи\" завърши на четири точки зад шампиона \"Ювентус\", след като в момент от кампанията водеше. Четири кръга преди края неаполитанците победиха \"бианконерите\" в директен спор, но веднага след това направиха две поредни грешки и \"Ювентус\" си гарантира седма поредна титла. И сега \"Наполи\" е считан за основният съперник на тима от Торино, най-вече защото запази ядрото си от играчи. Напусна обаче треньорът Маурицио Сари, който взе в \"Челси\" със себе си един от важните футболисти на тима Жоржиньо. Всички други звезди обаче са на \"Сан Паоло\", а  новият треньор Карло Анчелоти  знае как да постига резултати. Третият от миналия сезон \"Рома\" се подсили с опитните Стивън Нзонзи и Хавиер Пасторе, а големият удар, който се очаква от \"вълците\" е след идването на таланта от \"Аякс\" Джъстин Клуйверт. \"Рома\" обаче ще трябва да се справя без Алисон и Раджа Наинголан, които бяха продадени. \"Мисля, че \"Ювентус\" са с едни гърди пред всички останали не само заради привличането на Роналдо, но защото имат отбор, който дълги години играе заедно. При тях не стои въпроса да продават най-добрите си играчи, докато всички останали имаме подобни ситуации. Въпреки това влизаме в новия сезон с огромна амбиция и желание за битка. Не сме се предали предварително\", каза треньорът на римските \"вълци\" Еузебио Ди Франческо. Миланските грандове \"Интер\" и \"Милан\" по традиция бяха активни на трансферния пазар. \"Нерадзурите\", които от есента се завърщат в Шампионската лига, взеха Наинголан за 38 милиона, както и аржентинския нападател Лаутаро Мартинес от \"Расинг\" за 16 милиона. За много по-скромни суми бяха привлечени и други качествени играчи като Шиме Върсалко от \"Атлетико\" (Мадрид) и Кейта Балде от \"Монако\". \"Милан\" похарчи 122 милиона евро за Матия Калдара, Саму Кастийехо, Гонсало Игуаин, Диего Лаксал, Фабио Борини и Тимуе Бакайоко, с надежда да се стабилизира. \"Росонерите\" имаха бурно лято и защото първоначално бяха извадени от евротурнирите, но в крайна сметка спечелиха обжалване и ще играят в Лига Европа. Активни бяха още от \"Лацио\" и \"Фиорентина\", които обаче не извадиха големи средства, а заложиха на количеството в селекцията си. След тригодишно изгнание в долните дивизии  в Серия А се завръща \"Парма\" , а другите два тима, които влязоха в елита са \"Емполи\" и \"Фрозиноне\". Те заеха местата наизпадналите \"Кротоне\", \"Верона\" и \"Беневенто\", докато един от тимовете новаци през миналия сезон \"СПАЛ\" успя да запази мястото си. В България мачовете от Серия А ще бъдат излъчвани в каналите на \"Макс Спорт\".", "date": "2018.08.18", "title": "Серия А започва с нова битка за Скудетото и новата ера Роналдо"}
{"url": "https://www.dnevnik.bg/bulgaria/2018/08/18/3297655_priemut_na_magistri_novi_specialnosti_i_testove_onlain/", "text": "Приемът на магистри започва в началото на септември, а университети вече се конкурират за кандидати с нови специалности и летен прием. На повечето места писмените изпити са само за държавната поръчка, а останалите кандидати ще се класират след устно събеседване или направо по документи. В някои факултети на Софийския университет \"Св. Климент Охридски\" вече се приемат документи онлайн, в други това ще става от 3 септември. Изпитите ще бъдат няколко дни по-късно. В  Стопанския факултет  кандидатстването ще става с оценки от дипломата за бакалавър и устно събеседване. Писмени изпити ще има само за субсидираните от държавата места, пише на сайта на университета. За първа година ще се приемат магистри в специалностите \"Бизнес-администрация\", \"Дигитален мениджмънт в туризма\", \"Дигитална трансформация на застрахователния бизнес\", \"Икономика и финанси (за неикономисти, редовно обучение)\" и \"Икономика и финанси (за неикономисти, задочно обучение)\". Във  факултета по журналистика  вече е обявен и летен прием на магистри, който ще започне в края на януари. За кандидати тогава ще бъдат отворени специалностите \"Креативна комуникация\", \"Онлайн журналистика и медии\" и \"Лайфстайл журналистика\". Нова специалност в Историческия факултет е \"Дипломация и разузнаване на Балканите\". Във Философския факултет е обявен прием в 41 специалности. Университетът за национално и световно стопанство (УНСС) ще приема  магистри в 108 специалности , от които в осем се преподава на английски език. Заявленията се подават от 20 август, а според сайта на университета има две възможности за изпит - кандидатмагистърски тест в електронен формат на 12 септември и тест в хартиен формат на 24 септември. В  Техническия университет-София  ще се приемат магистри редовна и задочна форма на обучение. Балът ще се формира на база на точки, в каквито ще се превръща успехът от бакалавърската степен. В  отделните факултети  на Пловдивския университет \"Паисий Хилендаски\" магистри ще се приемат в различно време, а кампанията ще продължи до началото на октомври. Приемът на документи в  Русенския университет \"Ангел Кънчев\"  започва на 30 август.", "date": "2018.08.18", "title": "Приемът на магистри: нови специалности и тестове онлайн"}
{"url": "https://www.dnevnik.bg/sviat/2018/08/18/3298012_putin_shte_razgovaria_s_merkel_sled_kato_ostavi/", "text": "Руският президент Владимир Путин ще посети две европейски държави днес на фона на притеснения за конфликтите в Сирия и Украйна и енергийни въпроси. Акцентът е срещата с германския канцлер Ангела Меркел в резиденцията на германското правителство край Берлин. Според говорителя на Меркел Щефен Зайберт дневният ред включва трите теми, в момент, когато Русия може да получи още американски санкции само след дни. Според \"Асошиейтед прес\" интересът на Русия е да смекчи или да предотврати всякаква европейска подкрепа за тях, отбелязва АП. На дневен ред ще е и газопроводът \"Северен поток-2\", критикуван от американския президент Доналд Тръмп  с аргумента, че е пример за зависимостта  на Германия от Русия. Прессекретарят на Кремъл Дмитрий Песков, цитиран от ТАСС и БТА, каза още, че Путин и Меркел ще обсъдят възможността за за оказване на съвместна помощ на изпитващата икономически трудности Турция. Без значими резултати \"Не се очакват специфични резултати\" от срещата, която е \"работна\", каза канцлерът Меркел пред репортери, цитирана от \"Ройтерс\". \"Но броят на проблемите, които ни притесняват - от Украйна и Сирия до въпроса за икономическо сътрудничество - е толкова голям, че е оправдана идеята да сме в постоянен диалог.\" Последната ѝ среща с Путин бе в Сочи през май - първата визита в Русия, откакто страната анексира Крим през 2014 г. \"Ще има противоречия, разбира се, но ще има и въпроси, върху които бихме могли да помислим, така че да дадем тласък и подобрим друстранното ни или международно сътрудничество.\" Освен това заедно с лидерите на Франция и Турция двамата ще участват в четиристранна среща за Сирия в Анкара в началото на септември. Казашки хор Първата спирка на Путин днес обаче е Австрия. Там според дипломатически източници на ДПА и руски издания Путин  ще пристигне на сватбата  на австрийския външен министър  Карин Кнайсл  с 10-членен казашки ансамбъл. Държавният глава ще е сред стотината гости заедно с австрийския канцлер консерватор Себастиан Курц и крайнодесния вицеканцлер (чиято партия номинира Кнайсл) Хайнц-Кристиан Щрахе. Австрийската партия на свободата на Щрахе е в близки отношения с руската пропрезидентска партия \"Единна Русия\", отбелязва ДПА. Изненадващата поява на Путин на сватбата на Кнайсл и бъдещия ѝ съпруг Волфганг Майлингер  възмути опозиционните партии в Австрия , които споменаха руската намеса в украинския конфликт. \"Как е възможно Австрия да бъде строител на мостове и почтен брокер по време на своето председателство на ЕС, след като външният министър и канцлерът така безсрамно взимат страна?\", попита водещият социадемократически депутат Андреас Шийдер.", "date": "2018.08.18", "title": "Путин ще разговаря с Меркел, след като остави неочакван подарък на сватба в Австрия"}
{"url": "https://www.dnevnik.bg/analizi/2018/08/18/3297741_niakolko_uroka_ot_sriva_na_turgovskiia_registur/", "text": "Въпреки летните жеги и големия брой имейли, настроени на автоматичен отговор, тазседмичният срив на електронния Търговски регистър породи вълна от реакции и създаде проблеми на хиляди фирми. Няколко обстоятелства около това събитие обаче си струват по-подробен анализ, тъй като са показателни за начина, по който работят както българското електронно правителство, така и администрацията като цяло. Ще ги нахвърлям без определена последователност или причинно-следственост. Дефектирането на \"четири диска с 25 терабайта информация\" довело до срива на Търговския регистър според министъра на икономиката. Поради абсурдността си това обяснение може да послужи като оправдание за пред онези, които през последните години са живели в гора или поне никога не са се докосвали до компютър през живота си. Представената версия може да означава две неща – или администрацията, чиято работа е да се грижи и поддържа Търговския регистър, е именно в групата на гореспоменатите горски обитатели, или това оправдание е чисто и просто опит за хвърляне на прах в очите, разчитайки, че по-голямата част от аудиторията е съставена от горски обитатели. Първото от своя страна би значело, че като цяло опитите за въвеждане на електронно правителство през последните две десетилетия като цяло не са успели да придадат на администрацията базови познания за това как работи то. Второто просто би било обидно за всички нас като потребители.  Липсата на адекватно поддържана резервна версия на ключов за работата на хиляди фирми и институции регистър така и не получи добро обяснение. Тъй като договорът на фирмата, която се е нагърбила с изграждането и поддръжката му, се оказа секретен, много е вероятно никога да не разберем точно каква е била причината критична инфраструктура да не може да се възстанови за седмици вместо за часове. Със сигурност обаче знаем, че при този казус далеч не са спазвани най-добрите (или стандартните) практики за поддръжка на такъв тип инфраструктура, което създава впечатление по-скоро за умишлени действия или в най-добрия случай за престъпна небрежност. Още по-проблематично е, че оттук насетне в която и да било друга електронна услуга, предлагана от българската администрация, заради възможността във всеки момент тя да стане недостъпна, а съхраняваната информация да бъде унищожена или някой да злоупотреби с нея. В този смисъл необходимо е проучване на сигурността и издръжливостта на много други критични електронни системи, както и преразглеждане на изискванията към фирмите, които ги поддържат.  Кризисното решение, представено от правителството, е  създаване на единно хранилище , което да служи като резервен \"трезор\" за информацията от регистрите на администрацията (както разбираме, с размер от цял петабайт – думичка, която звучи още по-импозантно от 25 терабайта). Въпреки че изглежда като опит за предотвратяване на подобни кризи в бъдеще, наличието на подобно свръххранилище по никакъв начин не е необходимо, стига отделните регистри да следват адекватни стандарти за поддръжка на данните си. Обратно, централизирането на информацията от всички регистри на едно физическо място ги прави особено привлекателна плячка за потенциални хакерски набези [1] . Изграждането на такова \"хранилище\" създава и възможност за прехвърляне на почти милион лева на една от няколкото фирми, които традиционно обслужват българското електронно правителство, без засега да става дума за подобряване на стандартите за сигурност и поддръжка, нито за носене на ясна отговорност в случай на бъдещи провали. Реакцията на администрацията демонстрира цялостно отношение към бизнеса. Сривът на регистъра пречи на нормалната работа на хиляди фирми, но въпреки това първите няколко дни нямаше и в други информационни системи, нито кога ще бъде възстановена нормалната му функционалност, така че бизнесът да може да планира работата си през следващите няколко седмици. Все още не е ясно което според по-конспиративно настроените е и причината за събитията от последната седмица. Ясно е обаче, че е необходимо отговорните институции и техните ръководители да поемат отговорност за провала си и да предоставят на засегнатите ясно обяснение за неговите причини и последствия, което на този етап не се е случило. В крайна сметка сривът на Търговския регистър неминуемо ще доведе до спад на доверието в българското електронно правителство, както и в способността на администрацията да осигурява необходимата сигурност на поверената ѝ информация. Още повече че това се случва на фона на заявката за провеждане на  електронно гласуване  от разстояние на следващите избори и въвеждането на  лични карти с електронен идентификатор  от догодина – две системи, при които доверието и сигурността са от огромна важност. И съответно имаме ясна причина да очакваме по-сериозни мерки в посока тяхното осигуряване и поддържане. Съдейки по събитията от последната седмица обаче, тези очаквания надали ще се оправдаят. [1] Добрите практики в сферата изискват по-скоро обратното: поддръжка на децентрализирани и \"изолирани\" една от друга бази данни, които общуват помежду си в слоеве за обмен на данни, например  X-road , което ограничава щетите в случай на компрометиране на отделните системи.", "date": "2018.08.18", "title": "Няколко урока от срива на Търговския регистър"}
{"url": "https://www.dnevnik.bg/skorost/2018/08/25/3297198_shofiraneto_v_kolovozi_uvelichava_riska_ot_akvaplaning/", "text": "През лятото проливните дъждове, които за минути покриват пътя с вода, не са рядкост, както и коловозите по най-натоварените магистрали и пътища. Шофирането в тях освен некомфортно заради неравностите, може и да е опасно, тъй като те задържат вода и рискът от аквапланинг се увеличава, предупреждават експертите на финландския производител на гуми \"Нокиан таиърс\". \"Може да се изкушите да минавате откъдето и хиляди други шофьори, но това води до повече шум и износване на гумата, отколкото шофирането извън коловозите. Вместо да шофирате в пълните с вода коловози на пътя, карайте леко встрани от тях\", съветва продуктовият мениджър в компанията Мартин Дражик. При аквапланинга има и нещо друго интересно - колкото по-широка е гумата, толкова рискът от появата на това опасно явление е по-голям. Логиката е точно обратната на тази при суха настилка, където по-голямата контактна площ означава повече стабилност. Друго важно условие за стабилността на колата на мокро е производителят на гумата. \"Има големи разлики по отношение на аквапланинг и сцепление между гумите от добре познати, отговорни производители на гуми и тези от по-неизвестни марки. Разликите са най-видими при екстремни условия. По-краткият спирачен път при висококачествените гуми допринася за безопасността и предотвратява инциденти\", посочват от \"Нокиан\". Проучване на компанията, проведено през април-май тази година в Германия, Полша, Чехия, Италия и Франция, показва, че повечето европейски шофьори оценяват висококачествените гуми, 58% от анкетираните по 1000 шофьори от всяка страна са съгласни, че висококачествените гуми се представят по-добре при маневриране в различни пътни условия. Също толкова са и на мнение, че висококачествените гуми са по-безопасни при предизвикателни климатични условия и структурата им е по-устойчива. Според проучването сцеплението на гумата на мокра настилка е най-решаваща характеристика при покупката на летни гуми. За оптималната работа на гумите ключово е правилното налягане, припомнят още от финландската компания. \"Проверявайте налягането в гумите си на няколко седмици и винаги когато се приготвяте за по-дълго пътуване, докато гумите са студени. Всеки модел кола има подходящо налягане в гумите, определено от автомобилния производител, за пренасяне на леки и тежки товари. Препоръчителното налягане обикновено може да бъде открито на вътрешната страна на вратата или в ръководството на собственика\", казва Мартин Дражик. Той съветва гумите да се сменят, когато минималната дълбочина на протектора е 4 милиметра, въпреки че законът позволява и по-ниско ниво.", "date": "2018.08.18", "title": "Шофирането в коловози увеличава риска от аквапланинг, предупреждават експерти"}
{"url": "https://www.dnevnik.bg/evropa/2018/08/18/3297677_za_pensionerite_v_gurciia_spasitelnata_programa_nikoga/", "text": "С две евро в джоба си Йоргос Вангелакос, 81-годишен пенсиониран бивш служител във фабрика, търси на фермерския пазар в атинския квартал, в който живее, нещо, което да може да си позволи. Както повечето пенсионери, той бе сериозно ударен от гръцката икономическа криза. Продължилата осем години  международна спасителна програма засегна пенсионната система на страната, а след повече от 12 кръга бюджетни съкращения почти половината възрастни хора живеят под прага на бедността. Атина очаква края на третия и последен спасителен пакет  на 20 август , но за Вангелакос това не носи много поводи за радост. \"За портокалите, които ще купя, ще ви платя следващата седмица\", казва той на продавач на пазара. Половината си пари пенсионерът е похарчил за малко грозде. \"Две евро следващата седмица. Тук ли ще сте?\", пита Вангелакос, докато взима торбата си с плодове. След като получава положителен отговор, се шегува: \"Ами тогава няма да дойда, за да не трябва да ви плащам\". \"Ройтерс\" първо интервюира Вангелакос през 2012 г. Тогава Гърция подписа втората програма, която спаси страната от фалит и излизане от еврозоната. По онова време той е ходел на пазара с 20 евро в джоба. Месечните му доходи, включително пенсията и социалните помощи, са били намалени до около 900 от 1250 евро. Днес те са още по-ниски – 685 евро. А дълговете растат. С безработица, достигнала 28% по време на пика на кризата, една четвърт от децата, живеещи в бедност, и намалени социални помощи много семейства станаха зависими именно от бабите и дядовците в семействата. Вангелакос обаче вече не може да подкрепя двамата си синове и едва покрива своите и на съпругата си нужди. \"Как ще се справя с финансите и с отговорностите си? С тази мисъл се будя всяка сутрин\", казва той. В кухнята на скромния си дом той чете от тетрадка какво дължи на аптеката и на различни магазини: \"36.8 (евро), 47.5 плюс 13... Ако добавим към това остатъка от дълга, който трябва да платим, с какво ни остава да живеем?\" Пенсионерите проведоха многобройни протести срещу мерките за икономии, наложени заради спасителните програми, и макар гръцката икономика да започва отново да расте - на този етап все още скромно, те може да бъдат изправени пред още проблеми. Промените в разпоредбите за пенсиите означават, че до 2019 г. се очакват нови съкращения. \"Меморандумът (спасителната програма) никога няма да свърши\", казва Вангелакос, имайки предвид плана на европейските партньори на Гърция  да наблюдават отблизо финансите  на страната след края на спасителната програма на 20 август.", "date": "2018.08.18", "title": "За пенсионерите в Гърция спасителната програма \"никога няма да свърши\""}
{"url": "https://www.dnevnik.bg/sport/2018/08/18/3298134_djokovich_federer_gofen_i_chilich_stignaha/", "text": "Новак Джокович срещу Марин Чилич и Роджър Федерер срещу Давид Гофен са двата полуфинала на турнира от сериите \"Мастърс\" в Синсинати. След като  се справи в доиграването с Григор Димитров  сърбинът успя да пречупи и Милош Раонич няколко часа по-късно. Носителят на 13 титли от Големия шлем се нуждаеше от 2.32 часа, за да победи канадеца – 7:5, 4:6, 6:3. Джокович си осигури среща с Чилич и продължава преследването на \"златен Мастърс\". Дотук в кариерата си сърбинът няма титла единствено в Синсинати от всички турнири от най-високата категория на АТП. \"Много съм доволен от моя борбен дух. Наистина последните 24 часа бяха много трудни заради всички тези прекъсвания на програмата. Знам, че не съм единствения, който трябва да се справя с това, но когато доиграваш мач с Григор, а след това ти предстои такъв с Милош Раонич е още по-трудно. Той сервираше със 140 мили в час, което ме вкара от първия гейм в ритъм\", каза Джокович. Той запази перфектния си баланс срещу Раонич като има девет победи в девет срещи. Канадецът реализира 21 аса, но допусна и девет двойни грешки, което се оказа решаващо. Джокович не блестеше, но действаше много стабилно, което му помогна да запише победа и да стигне полуфиналите. Съперникът му там Марин Чилич имаше много труден мач срещу Карен Хачанов, но спечели в три сета – 7:6 (5), 3:6, 6:4 за 2.41 часа. В другия полуфинал един срещу друг ще се изправят  Роджър Федерер  и Давид Гофен. Носителят на 20 титли от Големия шлем надделя в изцяло швейцарския сблъсък със Стан Вавринка, в който трябваше да реализира обрат. След 2.19 часа Федерер стигна до успеха 6:7 (2), 7:6 (6), 6:2 в един много интересен сблъсък. Двамата постоянно разменяха надмощието си на корта и срещата премина през множество обрати. Вавринка обаче показа положителни знаци след двете операции на колената и игра стабилно срещу Федерер. По-опитният от двамата швейцарци постигна 21-а победа в 24 мача помежду им, а на твърди кортове Федерер е безапелационен – 16:0. \"Радвам се, че победих в един труден мач. Знам, че каквото и да му се случва Стан остава е голям боец. Той никога не се предава и срещу него винаги е трудно. Знам, че не играх най-добрия си тенис и затова просто съм доволен, че продължавам напред\", каза Федерер. Швейцарецът преследва осма титла в Синсинати, но преди това ще трябва да се справи с Давид Гофен. Белгиецът победи с два тайбрека Хуан Мартин Дел Потро – 7:6 (5), 7:6 (4) след 2.03 часа. Гофен ще се изправи за осми път срещу Федерер, като дотук има една победа постигната в последния им мач, който беше на финалите на АТП в Лондон през миналата година. Полуфиналите в Синсинати са в събота вечер. Първият между Джокович и Чилич започва в 21 ч., а този между Гофен и Федерер е предвиден за 2 часа българско време.", "date": "2018.08.18", "title": "Джокович, Федерер, Гофен и Чилич стигнаха полуфиналите в Синсинати"}
{"url": "https://www.dnevnik.bg/kultura/2018/08/18/3297656_kauzata_mindia_rok_fest/", "text": "Жега. Лежа си у дома в Миндя на сянка, чета умна книжка. Чувам, някой отваря вратника и влиза в двора. После катери стълбата към сайванта.  Ставам, отварям. На сайванта – по вашему \"чардак\" – двамина с фуражки, пагони и с погледи, които ясно казват: \"Не искам да бъда тук...\" Познавам ги. От РПУ - Велико Търново полицайчета. Добри момчета.  - Професоре, таквоз... – подкарва по-старшият - Не че искам, ама да подпишеш един предупредителен протокол... Инак шефът няма да ти разреши фестивала.... Той е отскоро и не се ориентира твърде... Годината е 2014, ежегодният \"Миндя рок фест\" трябва да стартира след три дни. Но отпървом се изискват цяла камара разрешения, най-важното от което – подписано от шефа на РПУ - Велико Търново. За последен път бях подписвал предупредителен протокол във втората половина на 80-те години. България беше Народна Република, а Тодор Живков се майтапеше, че е от род на столетници и ще ни управлява още поне 20 години. По онова време предупредителните протоколи завършваха със следното стандартно изречение: \"И се отнасям положително към мероприятията на народната власт.\" - Добре, полицай Иванов – викам, – щом трябва, ще пишем. Накрая има ли го още това за народната власт? - Е, не, няма го... Престъпва от крак на крак, крайно му е неудобно, че началниците са го забъркали в тази каша. Но затова пък са му написали целия текст на протокола в следния смисъл: \"Аз, долуподписаният Дайнов, няма да ползвам фестивала, за да призовавам от сцената за масово пушене на марихуана; няма да пуша марихуана; и освен това гарантирам, че нито по бреговете на река Веселина, нито около вливащите се в нея дерета не расте див коноп...\" Някой съселянин ме беше натопил, разбра се по-късно. Специално се обадил в РПУ-то с новината, че готвя конопен бунт. Е, подписах, макар че в ония години из деретата доста див коноп растеше и дечурлигата го изяждаха още като зелен. Отвсякъде извират кметове, общински съвети, полицаи, хигиенни и здравни работници и пр. Че и ЕРП-тата от време на време се намесват с циркови номера. На следващата година например, насред първата фестивална вечер цъфна ЕРП-то в полицейско обкръжение и ни спря тока. Пак като едно време, когато народната милиция дърпаше шалтера на групи като \"Щурците\" и \"Сигнал\". Оправихме се. Не е лесно, особено без пари, но пък и ние сме стари рокаджии и поназнайваме едно-друго... Първият \"Миндя рок фест\" се проведе малко преди средата на септември 2009-а. Спряха ме през лятото на площада английските заселници Ана и Томас, връчиха ми 2000 лева и ме инструктираха да правя фестивал. За тези пари инак и озвучител не можеш да докараш, да не говорим за музиканти. Но с помощта на приятели и съратници се събрахме три групи и опънахме жиците. Верно, докато с моята група бях на сцената, заваля (оттогава никога не правим фестивала през септември, а последния петък и събота на август), но пък дойдоха стотина човека. Днес са хиляди. Тогава, през 2009-а, ни чуха в съседното село Капиново и решиха да направят и те рок група, мъже на по 50. След като разкараха философите и останаха само лекари, сглобиха групата \"Рестарт\", която и до днес озвучава с парчета на \"Лед Цепелин\". Именно за да не влизаме в септември (когато в Миндя вали), Освен обичайните заподозрени – т.е. \"Рестарт\", наша скромност с \"Магистри\", Blues Traffic, Delta Roosters и Васко Кръпката с \"Подуене блус бенд\" – успяхме да върнем големи имена, участвали в минали години. Милена Славова идва с група, от Сърбия пристигат вече доста известните по света Cotton Pickers. Спечелилата \"Гласът на България\" Ния също ще участва, както и нова група от Велико Търново, The Drivers.  Много ни се искаше да видим едни наши приятели, музиканти от Турция, които се представиха чудесно преди години; но покрай въведената там диктатура работата не стана.  Е, ако искате чалга, едва ли някаква си диктатура ще ви обърка живота...  Вече е трудно да си спомним живота в Миндя преди фестивала. И селото макар бавно се променя покрай музиката. Хора, идвали по два-три пъти като публика, купуват къщи и се заселват, населението расте, както и заетостта на местните. Очаквахме наистина да се появят повече от сегашните 2-3 къщи за гости, че и местните да измислят още начини да привличат публика с културни дейности през другите сезони; но поне вече не се натъкваме на местна съпротива. А имаше такава. Българският селянин отдавна не вярва, че някой може да прави нещо за останалите, ако няма замесени финикийски знаци – ако \"не играй парата\". От самото начало една група местни беше убедена, че покрай фестивала – отначало му викаха \"банкет\", после \"сбор\" – крадем. Известно време не можеха да изчислят как точно става тази работа, но към третия-четвъртия фестивал я измислиха.  Ето как според редовните посетители на кръчмата ставала работата. В Европейския съюз живеят едни добри и богати хора. И са разбрали, че в Миндя също живеят едни добри, но бедни хора. И всяка година заделят едни пари, за да ги пратят на тези добри и бедни миндювчани. Добре, ама всяка година този Дайнов се намесва, прибира парите, преди да са стигнали до добрите, макар бедни негови съселяни; и прави с тях фестивал, но и си заделя за него... Покрай тази версия няколко пъти къщата ме посрещаше с изпочупени прозорци. Но и това мина. Мина – май – и голямото безпаричие, когато след края на фестивала пълнехме зейналата в бюджета дупка с лични левове. Общината споделя средства, понякога се включва и Нов български университет; помагат и шепа местни предприемачи. Е, ако споделяха повече, щяхме да можем да плащаме на музикантите както трябва, та и да докарваме от време на време и някоя наистина голяма и скъпа група.  Но засега фестивалът вече едно десетилетие остава кауза. Хората идват – свирят, помагат с доброволен труд, озвучават, слушат и се радват, за да споделят идеали. Да се уверят отново, че напук на официалната пропаганда хората не са длъжни да се държат помежду си като вълци; че има неща, много по-важни от парите – като приятелството например; и че най-важното е да си свободен, а не с наведена глава и подгънати колене.  Доста хора се запознаха и изпожениха покрай фестивала. Непрекъснато се раждат деца, а онези, които в стартовата 2009 година са били първокласници, днес се готвят за университети. Както преди години сподели от сцената А истината е, че такива фестивали не само спасяват деца от чалга. Те лекуват душата на нацията – всеки фестивал дотолкова, доколкото са му силите.  Организирайте фестивали, помагайте на фестивали, ходете на фестивали. Инак ви чакаме на 24 август, петък, на площада на село Миндя, до паметника на Майка България.  Къде е село Миндя ли? Как къде? В центъра на Републиката, за да може да се стига отвсякъде. ", "date": "2018.08.18", "title": "Каузата \"Миндя рок фест\""}
{"url": "https://www.dnevnik.bg/sport/2018/08/18/3298129_estonecut_ot_tanak_vodi_sled_purviia_den_na_rali/", "text": "Пилотът на \"Тойота\" От Танак води след петъчния ден в рали \"Германия\" девети кръг за сезона в Световния рали шампионат (WRC). Естонецът спечели шест от седемте скоростни отсечки дотук и има аванс от 12.3 секунди пред световния шампион Себастиен Ожие (\"М-Спорт Форд\"). Танак, който  триумфира в рали \"Финландия\"  преди три седмици, показа невероятна скорост в петък по асфалтовите шосета с много ниско сцепление. Единствено в първия етап трикратният победител в Германия Ожие успя да вземе малко предимство, но след това Танак намери баланса на своята \"Тойота\" и спечели пет поредни етапа. Естонецът беше неудържим около лозята в Мосел и тесните пътища в Саарланд, увелучавайки методично преднината си. \"Преди ралито нямах никаква идея къде ще стоим срещу другите момчета. Не се чувствах перфектно от сутринта, но пък времената бяха добри. В следобедните отсечки условията бяха доста трудни, но не спрях да натискам, защото знам, че Себ няма да се откаже до края\", каза Танак след петъчните отсечки. Трети зад естонеца и Ожие е лидерът в световния шампионат Тиери Ньовил, който изостава на 27.4 секунди зад пилота на \"Тойота\". Белгийската звезда на \"Хюндай\" имаше проблеми с теч на масло от скоростната кутия, което наложи активна работа от механиците му. Той обаче изрази надежда, че в събота ще е по-бърз на отсечките, където настилката е по-абразивна. Зад първите трима се води голяма битка между Елфин Еванс (\"М-Спорт Форд\"), Яри-Мати Латвала (\"Тойота\"), Дани Сордо (\"Хюндай\") и Есапека Лапи с третата \"Тойота\", които са събрани в по-малко от пет секунди. В събота пилотите ще изминат осем скоростни отсечки с обща дължина 150.12 километра.", "date": "2018.08.18", "title": "Естонецът От Танак води след първия ден на рали \"Германия\""}
{"url": "https://www.dnevnik.bg/bulgaria/2018/08/18/3295899_sluchaiat_na_juliana_-_kak_durjavata_ne_moje_da_spre/", "text": "\"Дневник\" се обърна към жени, жертви на продължаващо насилие, с молба да опишат с какви законови и институционални празноти са се сблъскали в опитите си да имат нормален и спокоен живот: \"Преминах през всичко – започнах със страх, притеснение, крих се, после реших да не се давам – сигнали, жалби, дела, проверки. Ядосвах се много. Това, което изпитвам сега, е най-противното – чувството на безсилие\". Така Юлиана обобщава историята си. История на жертва на насилие и тормоз... Но според законите и институциите не е. Юлиана е млада, успяваща, красива жена. Говори и се държи спокойно. Въпреки че над 10 години непрестанно я следи момче от родния град на майка й, където е прекарала детството си. В дълги периоди не е имало ден, в който той да не изскочи от някой храст, да не я следва, да не й говори и да настоява да имат интимни взаимоотношения. Обажда й се, пише в социалните мрежи, притеснява колеги, роднини, приятели. Нищо от това обаче не е престъпление според Наказателния кодекс – причина, поради която нито адвокати, нито институции успяват да я защитят, да се ангажират. В един период звънях всеки ден на полицията, за да съобщавам че пак е до мен и настоява за взаимоотношения, това беше единственият начин той да се изплаши и да се махне, да изчезне поне за този момент, спомня си Юлиана. Появяваше се дори на места, на които аз се оказвах инцидентно, решавайки да отида в последния момент, припомня си тя. Стигнала дотам, че се замислила дали пък тя няма проблем – някаква параноя например. Нямаше как той да знае, че отивам някъде, аз дори не знаех, че ще отида там, и изведнъж, хоп – ето го, разказва младата жена. Тя се принуждава да сменя телефони, квартири, работата си, чувства се неудобно да посети родителите си. Да се обяснява с нови шефове, приятели, колеги. Той изниква в работата ми, носи плакати, че ме обича, цветя, подаръци, настоява за срещи, разпитва колегите ми за мен, казва Юлиана. На новата си работа първото нещо, което направила, било да запознае ръководството със ситуацията. Представете си как гледат на мен, какво си мислят в първия момент – не ме познават, току-що съм назначена... В началото на февруари тази година Юлиана намира под колата си проследяващо устройство. И за първи път от над 10 години получава внимание от институциите – занася го в полицията и започва разследване за това кой го е поставил, с каква цел. Според закона е забранено някой да използва неправомерно специални разузнавателни средства. Това е единственото нарушение на писаните закони, което извършва човекът, следил, преследвал и тормозил младата жена над 10 години. Сега прокуратурата ще установява намереното устройство дали е СРС, кой го е поставил, с каква цел и др., макар че въпросният мъж не отрича деянието и целите си. Какво става с разследването Юлиана не знае, никой не й дава информация. Само била повикана да разкаже за пореден път цялата история на преследването си, макар преди това да я е разказвала десетки пъти из полицейски управления, прокуратура и дори на едно съдебно дело. Била й направена и психологично-психиатрична експертиза – защо и с какво съдържание е тя Юлиана няма информация, не й я предоставили. Тя вече губи надежда, че и този път ще се отърве, че ще заживее, без да се оглежда непрекъснато. Защото след няколко месеца затишие покрай проверките мъжът отново е започнал да й звъни и да настоява да имат връзка против волята й. Според мен огромна част от проблема идва от това, че той не получава никаква санкция за поведението си, смята Юлиана. Даже след едно от делата, което заведох в опит да се направи експертиза по Закона за здравето и да се даде психологическа оценка дали е опасен за себе си или околните, той ме причака пред съда и ми каза с усмивка и гордост: \"Не виждаш ли какви циркове са тези дела, какво очакваш\". \"Чувстваш се ужасно притисната, страхуваш се, не можеш да излезеш никъде, а всички ти обясняват, че преиграваш, че всичко е наред. Будиш се и още с отварянето на очите знаеш, че денят ти ще е ужасен и няма кой да ти помогне\", описва всекидневието си Юлиана. Нейната безпомощност не е само въпрос на усещане. Десетки адвокати и юристи й обяснили, че няма за какво да се захванат, за да я защитят юридически. \"Полиция, прокуратура ми казваха, че нямало какво да се направи, след като не ми е отправял ясни закани, заплахи за живота и здравето ми, питаха ме дали ме дърпа или наранява физически. Добре, какво тогава трябва да чакаме – да ме нарани, за да се вземат мерки ли\", пита жената. Имало дори и подмятания с усмивка от представители на институциите, че няма за какво да се оплаква, че момчето било просто много влюбено, че подаръците, цветята и любовните послания са мили позитивни жестове. В един момент даже започнах да се замислям дали проблемът не е в мен, толкова много хора подминаваха с усмивка и обясняваха колко всъщност това са мили жестове на влюбен мъж и няма от какво да се притеснявам, казва Юлиана. Това нарушава конституционните ми права, говорим не за някакви сложни нарушения, за базисните ми права, правото ми на лична неприкосновеност и живот, които явно няма кой да защити, посочва младата жена. След като е разказала проблемите си пред десетки хора на десетки места, тя отбелязва, че сякаш единствено мениджъри на предишната й работа, които били чужденци, реагирали ясно и категорично негативно на случващото се. \"Казаха, че за тях това е напълно неприемливо – да ходя със страх на работа и да бъда следена така. Никой от тях не ме попита как съм била облечена, имала ли съм връзка с момчето, усмихвала ли съм му се, отказвала ли съм му ясно... никакви подробности. Просто за тези общества подобна ситуация е категорично неприемлива и толкова. Тук, в България, веднага почват въпросите дали някой не е бил провокиран\", разказва Юлиана. \"Говорих за моя случай, не се притеснявах да го разказвам, за да може поне нещо да се промени, някой да чуе, да разбере безизходицата, да промени законите... ако щете, и някой в обществото да се замисли, хората да станат малко по-съпричастни\", казва Юлиана. Сега не й се вярва, че нещо ще се промени. \"Ужасно разочарована\" - така се почувствала тя покрай дебатите за приемане на документа на Съвета на Европа за \"превенция и борба с насилието над жени и домашното насилие\". Дебатите ми показаха отношението на обществото – хората не само не само не са информирани, те и не желаят да се информират, а какво остава за това да са съпричастни, помагащи, коментира младата жена. Сега се замисля да избяга в чужбина. \"Какъв друг избор имам – да се саморазправя с него, да наема някого да го пребие ли? Не че не са ми предлагали, мислила съм го... но това ли е начинът, да не би да сме в Средновековието?\", казва Юлиана.", "date": "2018.08.18", "title": "Случаят на Юлиана - как държавата не може да спре преследване, продължаващо години"}
{"url": "https://www.dnevnik.bg/sviat/2018/08/18/3298141_kitai_protestira_sreshtu_vijdaniia_v_doklad_na/", "text": "Китайското министерство на отбраната изрази протест пред Вашингтон  заради доклад на Пентагона , в който се посочва, че китайските въоръжени сили вероятно тренират за удари по САЩ и техните съюзници, предаде \"Ройтерс\", цитирана от БТА. В позицията се посочва, че са изтълкувани превратно стратегическите намерения на Китай. Оценката, която беше направена в момент на напрегнати американско-китайски отношения, се съдържа в годишен доклад на министерството на отбраната на САЩ. В него се изтъква, че Пекин се опитва да засили глобалното си влияние и че по оценки на Пентагона китайските разходи за отбрана за 2017 г. са надхвърлили 190 милиарда долара. Китай следва курс на мирно развитие и отбранителна национална стратегия. Той винаги е допринасял за световния мир и е защитавал световния ред, заяви министерството на отбраната в Пекин. \"Целта на засилената модернизация на китайската армия е опазване на националния суверенитет, на сигурността и интересите в сферата на развитието, както и (опазване на) глобалния мир, стабилност и благоденствие\", се посочва в декларацията. \"Китайската военна реформа, разработването на оръжия и отбранителните способности в интернет пространството са оправдани. Критиките в американския доклад са чиста проба догадки\", заяви министерството. Според доклада на Пентагона, макар Народноосвободителната армия да е разширила оперативната си дейност, не е ясно какво послание иска да изпрати Китай с полетите на бомбардировачи \"освен демонстрация на повишени способности\". Тази година бомбардировачи на китайските военновъздушни сили кацнаха на острови и рифове в Южнокитайско море като част от учение в спорния регион. През януари Пентагонът постави противодействието на Китай и Русия в основата на новата си национална стратегия за отбрана. През юни американският министър на отбраната Джеймс Матис стана първият шеф на Пентагона, посетил Китай от 2014 г. досега.", "date": "2018.08.18", "title": "Китай протестира срещу виждания в доклад на Пентагона"}
{"url": "https://www.dnevnik.bg/ot_vas/novini_ot_vas/2018/08/18/3297877_kosturskoto_ezero/", "text": "Обиколихме в най-голямата жега по обяд центъра на стария Костур. Търсихме някаква драконова пещера.", "date": "2018.08.18", "title": "Костурското езеро"}
{"url": "https://www.dnevnik.bg/biznes/finansi/2018/08/18/3298143_fich_potvurdi_dulgosrochniia_krediten_reiting_na_rusiia/", "text": "Международната рейтингова агенция \"Фич\" потвърди дългосрочния кредитен рейтинг на Русия в чуждестранна валута на инвестиционно равнище \"ВВВ-\" (латински букви) с \"позитивна\" прогноза. Това съобщи вчера рейтинговата агенция, цитирана от ТАСС. Краткосрочният рейтинг на Русия в чуждестранна валута е потвърден на равнище \"F3\". Дългосрочният кредитен рейтинг в национална валута е потвърден на равнище \"ВВВ-\" с \"позитивна\" прогноза, а краткосрочният на равнище \"F3\". \"Позитивната прогноза отразява продължаващия напредък в укрепването на икономическата политика, която е подкрепяна от по-гъвкав валутен курс, твърд ангажимент за инфлационно таргетиране и устойчива бюджетна стратегия\", се казва в съобщението на рейтинговата агенция. \"Фич\" прогнозира растежът на брутния вътрешен продукт на Русия да се забави през 2019 г. до 1,5 процента при 1,8 процента за 2018 г. на фона на влияние от повишването на ДДС. Според рейтинговата агенция през 2020 г. равнищата на растежа ще се възстановят до 1,9 процента. На 6 юни руската централна банка прогнозира ежегоден растеж на равнище 1,5-2 процента между 2019 и 2021 г. \"Фич\" смята също, че руската икономика се е справила добре с априлския кръг американски санкции. Руският министър на финансите Антон Силуанов заяви пред журналисти, че решението на \"Фич\" за кредитния рейтинг на Русия е признание за устойчивостта на икономиката на външни шокове, както и висока оценка за качеството на макроикономическото регулиране. По думите му има предпоставки за по-нататъшно подобрение на суверенния рейтинг.", "date": "2018.08.18", "title": "\"Фич\" потвърди дългосрочния кредитен рейтинг на Русия"}
{"url": "https://www.dnevnik.bg/bulgaria/2018/08/18/3298144_kratki_novini_katalunskiiat_premier_obeshta_da_se_bori/", "text": "Снаряд е открит при изкопни работи в двор на училище в Пловдив Снаряд е открит при изкопни работи в двора на училище в ж. к. \"Тракия\" в Пловдив, съобщиха пресцентъра на МВР, цитирани от радио \"Фокус\". Сигналът е подаден в 09.08 часа. Снарядът е бил силно корозирал и без видима маркировка. Военнослужещи от Сухопътните войски са прибрали боеприпасът и са го транспортирали за унищожаване. Двама мотоциклетисти загинаха във варненско в петък Двама мотоциклетисти загинаха в петък вечерта във Варненско, съобщиха от местната полиция. Малко след 19 часа 29-годишен мотоциклетист с \"Ямаха\" не могъл да вземе завоя на магистрала \"Хемус\" в района на кв. \"Повеляново\", излязъл от платното и загинал на място. Два часа по-късно 33-годишният мотоциклетист катастрофирал на бул. \"8-ми приморки полк\" във Варна, бил откаран в болница, където починал. Германия търси вариант за справяне с петролен разлив в Северно море Хеликоптер на германската полиция е забелязал 50-километрово нефтено петно в Северно море вчера, предаде ДПА, цитирана от БТА. Разливът е описан като \"тясна\" нишка с широчина от около 300 м, състояща се от нефтени петна, които се носят по водата. Местоположението му е установено западно от малкия германски архипелаг Хелголанд. Ръководството на службите за реакция при спешни ситуации по море е наредило на няколко кораба да тръгнат към мястото, за да се борят с разлива. Източникът на петрола е неизвестен. Перу и Еквадор затягат изискванията за влизане на венецуелски мигранти Двете южноамерикански страни Перу и Еквадор затягат изискванията за влизане на тяхна територия на хилядите венецуелски мигранти, бягащи от икономическата и хуманитарна криза в страната си, предаде \"Асошиейтед прес\", цитирана от БТА. Вчера перуанските власти обявиха, че ще последват примера на Еквадор и ще искат всички влизащи венецуелци да имат паспорт. Според ООН от 2014 г. досега 2,3 милиона венецуелци са избягали от Венецуела. Каталунският премиер обеща да се бори с испанската държава Каталунският премиер Ким Тора обеща да се бори активно с испанската държава. Той участва в митинг пред каталунски затвор, където лежи обвиняемият по сеператисткия процес бивш съветник по вътрешните работи в каталунското регионално правителство Жоаким Форн. Тора заяви, че привържениците на независимостта на региона няма да спрат, докато каталунският народ не получи свобода. \"Няма да се защитаваме, ще тръгнем в атака срещу несправедливата (испанска) държава\", заяви ръководителят на автономното правителство.", "date": "2018.08.18", "title": "Кратки новини: Снаряд е открит при изкопни работи в двор на училище в Пловдив"}
{"url": "https://www.dnevnik.bg/evropa/2018/08/18/3297842_merkel_skoro_shte_polzva_samolet_vtora_ruka_i_bez/", "text": "На фона на недостига на самолети за най-високопоставените представители на германските власти канцлерът Ангела Меркел ще получи свой собствен \"Анги форс уан\" - ремонтиран, втора ръка \"Еърбъс А321\", но без редица от луксозните опции, с които правителствените самолети се прочуха. Дълго проточилото се формиране на новото германско федерално правителство постави необичайно предизвикателство пред германските въоръжени сили: тяхната полетна готовност. Бундесверът, като част от който Луфтвафе (германските ВВС) отговаря и за въздушния транспорт на представителите на властите по света, едва успява да се справи при ограничения брой самолети, с които разполага, в условията на натоварения график на официалните лица. Само външният министър Хайко Маас е пропътувал рекордните 118 хил. км, че и повече през първите си 100 дни на поста, което се равнява на три обиколки на земното кълбо. След като най-после успя да състави правителство в резултат на 6-месечни пазарлъци, канцлерът Ангела Меркел трябваше да наваксва с пътувания до страни като Китай, САЩ, Русия и Канада (за срещата на Г-7). Нови членове на правителството като министрите на финансите Олаф Шолц и на икономиката Петер Алтмайер също направиха първите си визити зад граница, а министърът на отбраната Урсула фон дер Лайен трябваше да посети германски войски, участващи във военни мисии в чужбина. Луфтвафе разполага само с осем ВИП самолета, което означава, че с пътуванията си канцлерът и нейните министри запълват до краен предел този капацитет. На Маас се наложи да пътува с редовен полет до Ню Йорк за един от най-важните си ежегодни ангажименти - гласуването в ООН за избиране на Германия за непостоянен член на Съвета за сигурност. Недостигът на ВИП самолети се усложнява и от факта, че канцлерът и президентът трябва да разполагат и с резервен самолет при пътуванията си в случай на проблем с основния. През юни посещението на президента Франк-Валтер Щайнмайер в Беларус бе забавено в последната минута заради повреда на хидравликата на неговия самолет. През декември 2015 г. Меркел трябваше да се прехвърли на военнотранспортен самолет за визитата си в Индия, след като в последния момент бяха открити повреди в официалния й самолет. Всички тези безпокойства за правителството обаче може би скоро ще останат в миналото. През последната година и половина фирмата \"Луфтханза техник\", която се занимава с поддръжката и модификацията на авиопарка на германската авиокомпания, работи върху преоборудването на един \"Еърбъс А321\", който ще се присъедини към правителствения авиоотряд. Очаква се самолетът да бъде предаден на въоръжените сили през септември и да стане официалният самолет на германския канцлер Ангела Меркел, поради което вече го наричат \"Анги форс уан\" (бел. прев.: игра на думи с названието на официалния самолет на президента на САЩ). В момента текат финалните му изпитания, преди да бъде официално одобрен през последната седмица на август. Самолетът е част от авиопарка на \"Луфтханза\" от 2000 г. и носеше името на германския град Нойщат ан дер Вайнщрасе. Логото на \"Луфтханза\" ще бъде сменено с германското знаме и с надпис \"Федерална република Германия\", но това ще стане в последния момент преди предаването му. Защо правителството избра самолет \"втора ръка\" \"Беше по-евтин и следователно по-приемлив за джобовете на данъкоплатците\", казва капитан Дитер Бракониер, който отговаря за отдела за оборудване, информационни технологии и употреба в Бундесвера. Точният размер на разходите не е известен, но се предполага, че преоборудването на самолета е струвало стотици милиони евро. \"Този самолет е бил избран, защото е бил много добре поддържан\", заявява Харалд Прис, мениджър по проекти в \"Луфтханза\". \"Това е като при колите - възрастта не е от значение, важно е как са били поддържани.\" Експертите на \"Луфтханза техник\" са обновили и модернизирали напълно този \"Еърбъс\", повишили са товароподемността му с четири тона и са променили изцяло интериора. Според Прис са направени общо 180 модификации, което обяснява защо преустройството на самолета е отнело толкова много време. Базираната в Хамбург \"Луфтханза техник\" по принцип не се занимава с правителствени самолети, но този случай не бе особено предизвикателство за нея. Компанията има опит от миналото с ВИП самолети за богати бизнесмени. За \"Луфтханза\" в Хамбург в тази сфера работят 1000 души и още 450 на други места. Новият правителствен самолет може да вози до 84 пътници, 14 от които в предната ВИП зона, където Меркел или други ключови министри ще сядат с най-близките си сътрудници. Останалите 70 места са запазени за членове на делегациите, служители от охраната, журналисти и други гости. Без много екстри За разлика от обичайните луксозни правителствени самолети този А321 на Меркел явно няма да разполага с много екстри. Местата в зоната за делегации например ще бъдат същите като тези в икономичната премиум класа на пътническите авиокомпании. На борда няма да има душ. Предполага се, че самолетът ще има обсег на летене от около 5 хил. км и ще може да се използва за къси полети в Европа и за полети на средни разстояния до региони като Северна Америка. Канцлерският самолет заедно с другите правителствени самолети извършват средно 2500 полета годишно. С цел защита на най-високопоставените държавни ръководители военните са инсталирали в самолета много военно оборудване, системи за отбрана и най-новите комуникационни устройства, подробностите за които остават тайна. Очаква се самолетът да започне правителствени полети от ноември. Има предложение той да бъде кръстен на името на бившия германски външен министър Ханс-Дитрих Геншер, който кръстосваше света надлъж и нашир по време на 18-те си години на този пост. Засега не е потвърдено дали това предложение ще бъде прието. /БТА", "date": "2018.08.18", "title": "Меркел скоро ще ползва самолет \"втора ръка\" и без много лукс"}
{"url": "https://www.dnevnik.bg/biznes/2018/08/18/3298159_kitai_shte_produlji_sutrudnichestvoto_si_iran/", "text": "Китай ще продължи сътрудничеството си и отношенията си с Иран, предаде агенция Синхуа, като се позова на китайския министър на външните работи Ван И. Споразумението от 2015 г., по силата на което Иран се съгласи да ограничи ядрената си програма в замяна на това да бъдат отменени повечето западни санкции, отговаря на \"общия интерес\" на международната общност, е казал китайският дипломат в телефонен разговор с иранския министър на външните работи Мохамад Джавад Зариф, съобщи БТА. \"Дадохме ясно да се разбере, че сме против практиката на едностранни санкции и \"юрисдикция на дългата ръка\" в международните отношения\", заяви Ван. Пекин си създаде тесни търговски връзки с Техеран, особено в енергийния сектор, отбелязва Ройтерс. Китайските отношения с Техеран са открити, прозрачни и законни, заяви по-рано този месец министерството на външните работи в Пекин, след като американският президент Доналд Тръмп заяви, че компаниите, които продължават да имат делови отношения с Иран, ще бъдат лишени от достъп до САЩ. По-рано тази година Тръмп оттегли Вашингтон от ядреното споразумение въпреки призивите на останалите световни сили, под чиято егида също беше подписано споразумението - сред тях основните европейски съюзници Великобритания, Франция и Германия, а също и Русия и Китай.", "date": "2018.08.18", "title": "Китай ще продължи сътрудничеството си Иран"}
{"url": "https://www.dnevnik.bg/sviat/2018/08/18/3298166_oshte_trima_zaginali_biaha_otkriti_pod_ostankite_na/", "text": "Още три тела на загиналия бяха открити под отломките от рухналия мост в Генуа, с което жертвите от трагедията станаха 41, предаде ДПА, като се позова на италианската агенция \"Анса\". Пожарникари са открили телата на деветгодишно момиченце и родителите му в колата им, която е била смазана от рухналия мост. \"Анса\" уточнява, че равносметката за 41 жертви все още не е официална, тъй като телата трябва да бъдат разпознати. Според властите все още в неизвестност са между 10 и 20. Днес е национален ден на траур в Италия. Опелото на част от жертвите ще започне в 11.30 ч.(12.30 българско) местно време в Генуа. Очаква се да присъства президентът Серджо Матарела. Някои от семействата на загиналите са решили да не отидат на траурната церемония, тъй като са разгневени на властите, съобщава ДПА. Днес сутринта се състоя и официална погребална церемония за част от жертвите, която включваше отслужването на заупокойна литургия от архиепископа на северозападния италиански град кардинал Анджело Баняско.", "date": "2018.08.18", "title": "Още трима загинали бяха открити под останките на моста в Генуа"}
{"url": "https://www.dnevnik.bg/sport/2018/08/18/3298164_de_broine_da_se_nasladi_na_vakanciiata_si_kaza/", "text": "Плеймейкърът на \"Манчестър сити\"  Кевин Де Бройне  ще отсъства от терените около три месеца заради контузия в коляното,  която получи на тренировка . Мениджърът на тима Пеп Гуардиола обаче гледа по-философски на нещата и посъветва футболиста си да се наслади на принудителната ваканция. \"Ние го подкрепяме и ще му помогнем да се възстанови напълно в най-кратък период. Моят съвет към Кевин обаче беше да си почине добре и да се наслади на ваканцията, каквато нямаше през лятото\", каза Гуардиола. Той не се нае да даде срок кога халфът ще поднови тренировки. \"Когато е готов ще го приемем с отворени обятият\". Според Гуардиола човешкото тяло има лимити и контузиите са причина именно от големите натоварвания, които футболистите понасят. През миналия сезон Де Бройне изигра 52 мача във всички турнири за \"гражданите\", след което помогна на Белгия да спечели бронзовите медали на световното първенство в Русия. \"Няма да го имам на разположение между два месеца и половина и три, което е дълъг период. Футболист като Кевин се заменя много трудно, но вярвам в останалите. Ние сме силен колектив\", каза още каталунецът. В неделя \"Сити\" излиза за втория си мач през сезона, който е домакинство на \"Хъдърсфийлд\".", "date": "2018.08.18", "title": "Де Бройне да се наслади на ваканцията си, каза Гуардиола след контузията на белгиеца"}
{"url": "https://www.dnevnik.bg/kultura/2018/08/18/3297030_pisateliat_galin_nikiforov_iskah_da_pisha_za_geroi/", "text": "- Романът ми е история за човешките ценности – за изкуплението, за крайните избори, за дългия път към сърцето, за принизяването на тялото, за да се спаси душата. Написан е в по-особен стил, за който дълго се подготвях. Мисля, че темата в романа е и предизвикателство към толерантността ни – да разберем дали я имаме и в каква степен. За мен съвременната цивилизация се крепи точно на толерантността, на приемането на различията между хората и нациите, за да можем всички да живеем в един свят без граници и без стени от предразсъдъци. - Исках да пиша за герой, който прекрачва границата на пола си не заради проблеми със сексуалната ориентация, а заради болката от греховете си и съвестта си – изглеждаше ми някак сюрреалистично. Опитах се да вмъкна повече неща за женската природа – винаги съм се вълнувал от нея и съм попил доста мъдрост от жените. Трябваше да правя проучвания за екзотичните птици, за децата с аутизъм, изчетох доста модни списания, гледах клипове и научно-популярни филми за различни аспекти на пластичната хирургия, за сексуалните ориентации, за биохимичните различия при мъжете и жените. Писах романа около две години, а редакциите, както обикновено, ми отнеха още една. - Според мен жанровете са предразсъдъци, ненужна класификация. Искаш да разкажеш една история и това е най-важното. Дали е научна фантастика, криминален, любовен или социален роман не е важно. Няма малка или голяма тема, има лошо или добро изпълнение. И понеже историите са различни, за да ги поднесеш най-добре, трябва стилът ти да се променя спрямо емоционалното съдържание на книгата – това е актьорски подход и според мен е задължителен. Така и писателят се обиграва, усеща различни неща и усвоява различни подходи. Аз обичам драматичните истории, ефектните сцени и това хамелеонство много ми помага да се изразя както искам, подсилва ефекта на разказваната история. По-трудно е, отколкото да пишеш само в един и същ стил или в един и същ жанр, но е по-благодатно и в дългосрочен аспект е по-полезно. И по-интересно, разбира се. - Писателят трябва да поддържа и развива работната си етика, другото не е толкова важно. Да мисли как и за какво да пише, а не как да изглежда и за какво да говори. Книгите трябва да са в центъра на медийното внимание, а не хората, които са ги написали. Аз често съм се питал кое е перфектното отношение творец - общество и бях много впечатлен, когато преди години научих, че китайските калиграфи през средните векове, щом станели известни с изкуството си, сменяли името си и отивали да живеят в друг град. Трябва да намериш начин да поддържаш страстта си към това, което обичаш, а уединението според мен е най-доброто решение. - По всичките си романи съм работил от три до шест години, понякога някои от тях са се застъпвали за определен период. Така че тези четири години, които изминаха от издаването на \"Лисицата\", за мен са обичайни. Прецизен човек съм, подготвям се търпеливо за всеки роман, правя много редакции и никога не бързам да издавам. - Предимствата са спокойствието, познатите улици и места, познатите хора, усещането, че тук ти е мястото. А и в нашия глобален свят практически вече няма значение къде живееш – можеш да се свържеш с почти всеки, можеш да говориш за всичко, можеш да научиш каквото те интересува, без да излизаш от стаята си. Иначе понякога ми се иска да видя нови неща, да усетя нещо друго, което да зареди въображението ми и да ме развълнува. Но човек не може да има всичко. Просто трябва да цени и да се радва на това, което има.", "date": "2018.08.18", "title": "Писателят Галин Никифоров: Исках да пиша за герой, който прекрачва границата на пола си"}
{"url": "https://www.dnevnik.bg/skorost/2018/08/18/3298169_dvijenieto_po_bul_hristofor_kolumb_se_puska_v/", "text": "Цялостно движението по бул. \"Христофор Колумб\" ще бъде отворено в понеделник, съобщи пред журналисти зам.-кметът на София по направление транспорт Евгени Крусев, цитиран от агенция \"Фокус\". Той допълни, че във вторник започва ремонтът на Източната тангента в участъка от кръговото на ул. \"Продан Таракчиев\" до кв. \"Христо Ботев\". Докато върви ремонтът пътят ще е затворен. \"Гаранционният срок на ремонта на бул. \"Христофор Колумб\" е 5 години. На практика изграждаме изцяло нов булевард, правим тротоари и осветление, които изобщо ги нямаше. Строителят има ангажимент, ако нещо възникне, да го поправя за негова сметка и да носи пълната отговорност за това\", обяви Крусев. Заместник-кметът обобщи, че в момента върви асфалтирането на бул. \"България\", продължават и ремонтите по бул. \"Пенчо Славейков\" и бул. \"Арсеналски\". Целта е преди първият учебен ден за приключат всички мащабни ремонти. Валежите забавили ремонтът на \"Граф Игнатиев\" \"Ремонтът на ул. \"Граф Игнатиев\" ще приключи евентуално в края на октомври. Казвам евентуално поради факта, че в началото на предния месец имаше много валежи, които до известна степен възпрепятстваха дейностите\", каза Крусев. Той допълни, че строителите правят всичко възможно да наваксат, но е рано да се каже дали ще успеят.", "date": "2018.08.18", "title": "Движението по бул. \"Христофор Колумб\" се пуска в понеделник, ремонтът на \"Графа\" се бави"}
{"url": "https://www.dnevnik.bg/sport/2018/08/18/3298127_arsenal_prati_vratar_pod_naem_v_napoli/", "text": "Вратарят на \"Арсенал\" Давид Оспина ще играе под наем в \"Наполи\" през настоящия сезон. Националът на Колумбия е част от \"артилеристите\" от 2014 г., когато беше купен за около 3 милиона паунда от \"Ница\", но през цялото време беше втори избор. След  привличането на Бернд Лено  през лятото, 29-годишният колумбиецът вече е трети вратар и игровите му минути ще бъдат още по-малко. Заради това \"Арсенал\" и Оспина са взели решение той да бъде пратен под наем. \"Желаем на Давид Оспина всичко най-добро през настоящия сезон, който той ще прекара в \"Наполи\", написаха \"артилеристите\" в сайта си. В първия мач от новия сезон на вратата на \"Арсенал\" стартира Петър Чех. Ветеранът обаче допусна някои грешки срещу \"Манчестър сити\" при поражението с 0:2, а в един момент беше близо и до това да си вкара автогол. Във втория кръг \"артилеристите\" срещат \"Челси\".", "date": "2018.08.18", "title": "\"Арсенал\" прати вратар под наем в \"Наполи\""}
{"url": "https://www.dnevnik.bg/biznes/companii/2018/08/18/3298184_protest_v_polunosht_na_oshteteni_ot_olimpik_opita_da/", "text": "Протест на собственици на автомобили, застраховани в \"Олимпик\", чиито полици \"Гражданска отговорност\" станаха невалидни в полунощ, опитаха за блокират площада пред парламента снощи. Около 40 автомобила, според \"Нова телевизия\" основно от Перник, спряха на площада пред Народното събрание минута след полунощ. Те настояват полиците им да действат дотогава, докогато са сключени, уточнява Би Ти Ви.  Още вчера заместник-председателят на Комисията да финансов надзор Ралица Агайн обаче коментира , че това няма как да стане, защото в случая регламентът идва от кипърското законодателство, където е регистрирана \"Олимпик\". Полицията беше научила за протеста и протестиращите бяха посрещнати от десетки служители на реда и два паяка, готови за извозят оставени на площада автомобили. Намеренията на протестиращите бяха да паркират колите си на площада и да го блокират, докато проблемът не се реши. След разговори с полицаите обаче около 40 минути след края на протеста той приключи. Участващите в събирането обаче се заканиха следващата седмица да паркират пред сградата на КФН. Междувременно, от комисията съобщиха, че до вчера вечерта вече 66 хиляди автомобила, застраховани в \"Олимпик\" имат нови полици \"Гражданска отговорност\". Общият броя на засегнатите е около 200 хиляди. До момента отговорните институции направиха две отстъпки пред останалите без застраховка - позволиха им да сключат нови застраховки, преди да изтекат старите, а  пътната полиция обеща  няколко дни да не ги глобява за липса на \"Гражданска отговорност\". Карането без задължителна полица обаче крие рискът при катастрофа, виновният за нея да трябва да плати от джоба си щетите.", "date": "2018.08.18", "title": "Протест в полунощ на ощетени от \"Олимпик\" опита да блокира площада пред парламента"}
{"url": "https://www.dnevnik.bg/kultura/2018/08/18/3292524_otkus_ot_razbivai_kato_predpriemach_na_gari_vainerchuk/", "text": "Първа книга на големия инфлуенсър Гари Вайнерчук в България! За първи път на българския пазар излиза книга на един от най-големите инфлуенсъри в света Гари Вайнерчук. Малко известен у нас, но той е сред най-големите предприемачи в световен мащаб. Известен още като Gary Vee, той е обявен и за един от най–продаваните автори в листата на Ню Йорк Таймс. Гари е инвеститор в компании като Twitter, Tumblr, Venmo и Uber. Преди време бе включен в списъка \"40 под 40\" най–влиятелни млади лидери на Crain’s and Fortune’s. Интересен факт е също и участието му в онлайн документалната поредица на DailyVee, проследяваща живота на успешен бизнесмен в днешния дигитален свят. Той е известен говорител и влиятелна личност в интернет и за много хора е нещо като пионер в социалните медии. Вайнерчук поощрява хората, които не харесват настоящата си работа - да я напуснат и да започнат да правят това, в което са най-добри и да изкарват пари от него. Последната му книга \"Разбивай като предприемач\" вече е в родните книжарници, а освен това може да бъде поръчана и от Facebook страницата на Издателство Лавици. Самото издание разглежда новите и класическите социални мрежи, като в него могат да бъдат намерени ясни и точни примери на успели предприемачи, които са постигнали успех чрез упорития си труд във Facebook, Instagram, Youtube и т.н. Книгата помага за усъвършенстването на вече създадени брандове, както и за доброто позициониране на нови марки на пазара. Гари Вайнерчук предлага път към изграждането на личен бранд за всички блогъри и влогъри, които искат мнението им в дадена област да се цени и помощта им да бъде търсена от големите марки. \"Разбивай като предприемач\" със сигурност ще е от полза на хора, които искат да успеят в своята сфера, като използват за това социалните мрежи. 2. Кое (все още) има значение Преди да проучим коя платформа трябва да изберете, за да презентирате най-добре движещите точки на съдържанието си, искам да ви напомня, че дори и добре подбраните стълбове могат да рухнат ако под тях няма солидна основа. Това, което най-често проваля предприемачите, са не само грешките, които те допускат, докато осъществяват вижданията си, а нещата, които правят още преди да са започнали същинската работа. От една страна, е трудно да се определи как някои инфлуенсъри създават атрактивен и доходоносен личен бранд, чийто успех не са си представяли и в най-смелите си мечти, то от друга струга е лесно да се каже защо други се провалят с гръм и трясък. В основни линии причината е, че влагат усилията си в грешните неща. Тях ги е грижа, но не достатъчно, за истински важните неща. А това, което е от значение, са едва няколко неща: цел, автентичност, страст, търпение, скорост, работа и внимание. Цел В бизнеса \"Как?\" е много важен въпрос, но \"Защо?\" също е значим. Даже повече. Защо искате да бъдете предприемачи? Да споделите знанията си? Да помогнете на хората? Да изградите нещо, което да оставите на наследниците си? Да изкарвате добри пари и да предоставите на себе си и на семейството си финансова независимост и спокойствие? Да се забавлявате с креативно хоби? Да създадете общност? Всички тези отговори са чудесни причини да създадете бизнес и да се превърнете в инфлуенсър. Забелязахте ли кое не присъства в списъка? След като предприемачеството стана толкова модерно, много хора започнаха да се определят като предприемачи, без изобщо да са такива. По-скоро трябва да се наричат \"искам-да-бъда-предприемач\" и се надявам да го направят, преди да развалят репутацията на истинските предприемачи, както се случи с безскрупулните брокери, които подкопаха авторитета на добрите агенти на недвижими имоти или както много гладни за слава адвокати опетниха правната професия. (Надявам се да започнат да се наричат с друго име, преди да изгубят значително количество време и пари.) Уверявам ви, че ако крайната ви цел са парите, то неуспехът ви е в кърпа вързан. Ако целта ви произхожда от грешно място, клиентите все пак ще работят с вас, но при липса на друг вариант (много рядко срещан случай), но няма да разнесат мълвата за вашата фирма на познатите си. По дефиниция инфлуенсърът предизвиква положителна реклама от уста на уста. Ако за вас не е от голямо значение дали хората се вълнуват от бизнеса ви, то всичко, което правите, е да заемате мястото на някой, който наистина го е грижа и който лесно ще ви измести от позицията ви. Тази книга включва предприемачи от всички нива на финансовата стълбица и от всеки етап на това да бъдеш инфлуенсър. Хората, които стоят най-отгоре и на двата списъка притежават следните 3 качества: - желание да служиш на хората - желание да придадеш добавена стойност - желание да се учиш Много хора са били вдъхновени да създадат продукти, които те самите неуспешно са търсили и които, разбира се, са необходими и на други потребители. Започнали да осъзнават, че в процеса им на търсене на ментор и вдъхновение, се натъквали само на скъпи онлайн курсове, които им отнемали много време и не предлагали истински полезна информация. Като създадат свое съдържание те си обещават да предприемат напълно обратния подход и да предложат сериозна информация, която задължително да бъде полезна. По тяхна преценка в началото далеч не са били най-знаещите в своята област и със сигурност не са били шлифовани диаманти. Но липсата на опит са компенсирали с честност, откровеност и хумор. Ежедневните им серии от Podcast, снимки, видеа и постове в блогове доказват, че те притеглят все по-голяма аудитория ден след ден. Те се раздават постоянно, а понякога го правят и безплатно. И съответно клиентите се завръщат отново при тях. Дали са го правили, защото са получавали нещо безплатно? Разбира се, всеки обича да е безплатно. Но ако продуктът ти не струва, та дори и да е безплатен, ще срещне неодобрението на потребителите. В обобщение, лошият продукт унищожава всичките ви шансове да спечелите доверието и верността на хората. Никой не се връща обратно при продукти или услуги, които не са качествени. Към днешна дата аз съм най-малко наивният човек, който някога сте срещали. Някои може да ме намразят, заради думите ми, но не вярвам, че повечето от тези хора ти дават толкова много от безкористни чувства. Те са хора като всички други и това автоматично означава, че също имат своите нужди. Но също така вярвам, че те са от групата хора, които клонят към 51%. Това означава, че тяхната същност е 51% алтруизъм и 49% егоизъм. Това е добрата група хора, която има голям шанс да преуспее. Повечето притежават между 70% и 99% егоизъм в себе си. Можете ли да използвате алтруизма като тактика в бизнеса? Разбира се! Но алтруизмът не е от нещата, за които можеш да се преструваш дълго време. Всички хора, които познавам и са опитали тази тактика, са успели да се развият дотолкова, преди да бъдат финансово и/или емоционално сразени. Обзалагам се, че някои от хората, споменати в тази книга, са стартирали като са използвали алтруизма като тактика и са били добри в това, тъй като им се е получавало естествено. После са забелязали, че клиентите реагират много силно, ако усетят, че наистина те е грижа за тях. Това им дава стимул да проявяват по-често тази си страна, вместо да се борят с нея, както повечето от нас са свикнали да правят, поощрявани от капиталистически принципи. Да се разгранича от правилото за \"парите на първо място\" е една от причините днес да съм на това място. Никога не ме е било грижа за парите. От друга страна, ми беше много важно да изградя група от последователи. Искам хората да скърбят за мен, когато умра. Не само защото съм бил свестен тип, а защото съм изградил нещо огромно и защото съм успял да предвидя бъдещето на бизнеса. А след това искам да притежавам отвъдния свят. Да бъдеш добър и щедър и да те е грижа – това са нещата, които ще ми помогнат да осъществя целта си. Всеки 3 от 10 души не ме харесват първия път като ме видят онлайн или ме чуят да говоря, защото си мислят, че не струвам и 5 пари. Убедени са, че като давам толкова много безплатни неща като време, съвети и менторство, само се опитвам да забогатея. Те не вярват, че някой може да го е грижа толкова много. Но мен ме е грижа и затова повечето от хората, които в началото не ме харесват, си променят мнението, щом ме изслушат внимателно.", "date": "2018.08.18", "title": "Откъс от \"Разбивай като предприемач\" на Гари Вайнерчук"}
{"url": "https://www.dnevnik.bg/biznes/turizam/2018/08/18/3298204_angelkova_zaplashi_deset_plaja_po_jujnoto_chernomorie/", "text": "Концесиите на десет плажа по Южното Черноморие ще бъдат прекратени след края на сезона, ако не отстранят проблемите, за които са им издадени предписания, каза пред журналисти министърът на туризма Николина Ангелкова, цитирана от агенция \"Фокус\". Днес тя провери централният плаж в Слънчев бряг и откри драстични нарушения. \"Наложили сме неустойка от 35 хил. лв. за драстични нарушения, свързани с наличието на бетонови площадки около 6 заведения. Там сме дали предписания, защото е абсурдно да има бетонови площадки на плажа\", заяви министърът. Бил открит и асфалтов паркинг на територията на плажа. Николина Ангелкова каза, че сериозни пропуски има на плажа \"Буджака\" на Созопол. Там липсвали спасители и медицинско обслужване, имало и търговски обекти извън одобрената схема. По думите на Ангелкова на плажовете \"Равда-ХТИ\" и \"Равда-НДК\" също има драстични нарушения. \"Такива нарушения имаме на 4 плажа на територията на община Бяла. Там също сме в хипотезата на липса на спасители и допълнителна търговска площ\", каза още министърът.", "date": "2018.08.18", "title": "Ангелкова заплаши десет плажа по Южното Черноморие с отнемане на концесиите"}
{"url": "https://www.dnevnik.bg/photos/2018/08/18/3298160_fotogaleriia_vuv_venecuela_se_pazaruva_s_pari_na/", "text": "Дълги опашки се извиха пред магазините във Венецуела в петък. Хората бързат да закупят стоки от първа необходимост преди паричната реформа, която ще премахне петте нули от цените. Реформата е в отговор на хиперинфлацията в страната, която направи паричните средства все по-безполезни. На снимката е купчина банкноти, необходима за закупуването на пиле.", "date": "2018.08.18", "title": "Фотогалерия: Във Венецуела се пазарува с пари на килограм"}
{"url": "https://www.dnevnik.bg/sport/2018/08/18/3298205_germanski_tenisist_e_nakazan_zaradi_zalaganiia_na/", "text": "Германският тенисист Лука Гелхард бе дисквалифициран за осем месеца заради залагания на мачове, съобщи Франс прес. 23-годишният състезател направил 280 залога в периода декември 2012 - ноември 2015 г. Заради провинението Гелхард е глобен и със 7000 долара. Срокът на наказанието може да бъде намален два пъти, ако германецът се съгласи да помага за развитието на антикорупционната система в тениса. Лука Гелхард е извън топ 1000 на ранглистата, като най-предното класиране в кариерата му е 848-о място. В началото на годината  Международната асоциация за сигурност в спорта (ESSA)  съобщи, че тенисът вече е изпреварил футбола по брой съмнителни залагания. През миналата година обединението Тенис Интегритет (TIU) също обяви, че  разследва съмнителни мачове от турнирите от Големия шлем . По-рано през 2018 г. беше публикуван доклад , който извади заключения за \"цунами от уредени мачове в ниските нива на тениса\".", "date": "2018.08.18", "title": "Германски тенисист е наказан заради залагания на мачове"}
{"url": "https://www.dnevnik.bg/v_pamet/2018/08/18/3298209_pochina_bivshiiat_generalen_sekretar_na_oon_kofi_anan/", "text": "Бившият генерален секретар на ООН Кофи Анан е починал на 80 годишна възраст след кратко боледуване, съобщиха световните агенции, като цитираха фондацията на негово име. Ганаецът беше първият чернокож африканец, който оглави организация. Генералният секретар на ООН Антониу Гутериш отдаде почит пред паметта на Анан - един от своите предшественици, когото нарече \"сила, насочвала към доброто\". \"По множество начини Кофи Анан бе олицетворение на ООН. Той се отличи, като поведе организацията към новото хилядолетие с несравнимо достойнство и решимост\", добави Гутериш, цитиран от БТА. Кофи Ата Анан е роден на 8 април 1938 г. в град Кумаси, в британската колония Златен Бряг (от 1957 г. насам - Гана). Баща му е вожд на племето фанти и губернатор на област Ашанти. Седми генерален секретар на ООН, Анан заема поста в течение на два мандата от 1997 до 2006 г. Осъществява реформи, целящи да намалят административните разходи на организацията. Посредничи в редица трудни политически ситуации - през 1998 г. във връзка с кризата в Ирак, с цел Багдад да допусне в страната международни инспектори, а през периода 1984-1998 г. съдейства за прехода към гражданско управление в Нигерия след поредица от военни правителства. През 1999 г. съдейства за договаряне между Либия и Съвета за сигурност на ООН по повод експлозията на самолета над Локърби през 1988 г. и за уреждане на кризата в Източен Тимор. През 2001 г. Анан е получава Нобеловата награда за мир (съвместно с ООН) \"за принос в осигуряването по-ефективна Организация и по-траен мир в целия свят\". В началото на 2012 година Анан беше специален пратеник за конфликта в Сирия, но  напусна поста през август  същата година, след като не успя да намери изход от конфликта.", "date": "2018.08.18", "title": "Почина бившият генерален секретар на ООН Кофи Анан"}
{"url": "https://www.dnevnik.bg/skorost/2018/08/18/3298211_dvete_lenti_na_putia_za_rilskiia_manastir_shte_budat/", "text": "Двете ленти на пътя за Рилския манастир могат да бъдат отворени след до 50 дни, ако всички работи по обезопасяването на ската вървят по график. Това увери днес министърът на регионалното развитие и благоустройството Николай Нанков, който инспектира срутището по пътя до манастира, съобщи Радио \"Фокус\" – Пирин. На 14 юни паднали камъни затвориха изцяло пътя към Рилския манастир за няколко часа. На това място проблеми има от месеци, като се ползваше едната лента. \"В момента се готви цялостен инвестиционен проект, с който ще се укрепи трайно целия скат. Как ще стане това и колко ще струва предстои да се реши, но през следващата година би трябвало да започне работата, добави министър Нанков.", "date": "2018.08.18", "title": "Двете ленти на пътя за Рилския манастир ще бъдат отворени до 50 дни"}
{"url": "https://www.dnevnik.bg/sviat/2018/08/18/3297803_arabskoto_nato_na_trump_niama_da_pomogne_sreshtu_iran/", "text": "Първата група от санкции срещу Техеран, които президентът на САЩ Доналд Тръмп нарече \"най-строгите налагани някога\", влезе в сила на 7 август. \"Всеки, който прави бизнес с Иран, НЯМА да прави бизнес със САЩ\", подчерта Тръмп в пост в \"Туитър\" същата сутрин. През ноември се очаква да влезе в сила втори още по-тежък пакет от американските санкции срещу Ислямската република, които Вашингтон въвежда отново, след като се оттегли от сключеното през 2015 г. ядрено споразумение между Иран и световните сили. Икономическият натиск обаче не е единственият инструмент, който САЩ и техните съюзници използват, за да противодействат на Иран. През последните месеци администрацията на Тръмп без много шум работи за формирането на нов пакт за сигурност с шестте страни, членки на Съвета за сътрудничество в Залива (ССЗ) - Саудитска Арабия, Обединените арабски емирства, Бахрейн, Кувейт, Катар и Оман, както и с Египет и Йордания, с цел да се даде отпор на според Вашингтон агресивната иранска експанзия в региона. Той засега временно се нарича Близкоизточен стратегически алианс, но в международните медии вече си спечели прозвището \"Арабското НАТО\". Според американски и арабски официални лица коалицията е замислена като опит да се разшири сътрудничеството в борбата срещу тероризма, противоракетната отбрана и военните учения, до известна степен за да се отговори на предизвикателствата пред сигурността, поставяни от Иран и неговите протежета. Базисната концепция за \"Арабско НАТО\" обаче е структурно сбъркана и има слаби шансове за успех. За разлика от страните - членки на Организацията на Северноатлантическия договор (известна като НАТО), която бе създадена на основата на общи интереси и на една повече или по-малко обща \"стратегическа култура\" пред лицето на съветската заплаха, сунитските държави, които администрацията на Тръмп очаква да се присъединят към новия пакт, имат различия по фундаментални теми, включително и по ключовия въпрос кой е най-добрият начин за отношения с Иран. Саудитска Арабия и ОАЕ смятат Техеран за свой най-голям враг и водят продължителна война срещу съюзените с Иран бунтовници хути в Йемен. Кувейт и особено Оман исторически са живели в мир и са имали периоди на близко сътрудничество с Иран. Мускат помогна в тайните преговори между представители на иранските и американските власти, който в крайна сметка доведоха до историческото ядрено споразумение, докато Саудитска Арабия, ОАЕ и Бахрейн неизменно бяха против Общия всеобхватен план за действие, както е официалното название на споразумението. Още по-голяма пречка пред създаването и ефективното функциониране на \"Арабско НАТО\" е от една страна, и Катар, от друга. Кризата започна през юни 2017 г., когато Рияд , Абу Даби и Манама решиха да отлъчат своя миниатюрен съсед, като прекъснаха търговските и дипломатическите връзки с Доха, обвинявайки я в подкрепа за тероризма и във връзки с Иран. Следва да се отбележи, че в Катар се намира най-голямата американска военновъздушна база в региона, а Саудитска Арабия е най-големият купувач на американско оръжие в света. Кризата следователно поставя Вашингтон в твърде неудобно положение спрямо два от най-важните му съюзници в Близкия изток. Официално лансирана за първи път от Тръмп по време на посещението му през 2017 г. в Рияд, идеята за създаване на \"Арабско НАТО\", изглежда, е опит за онова, което в международните отношения е познато като прехвърляне на вина или отговорност. С други думи, следвайки своята външна политика под лозунга \"Америка на първо място\", администрацията на Тръмп се опитва да прехвърли задачата за възпиране на Иран на своите арабски съюзници. По този начин тя като че ли възнамерява да използва плана и като катализатор на доходоносни оръжейни продажби за тези страни. Броени часове след като американският президент кацна в Рияд миналата година, той и крал Салман подписаха няколко споразумения, включително и оръжейна сделка за около 110 млрд. долара, влизаща в сила веднага, плюс още 350 млрд. долара през идните 10 години. Прехвърляне на отговорността обаче е точно онова, което и арабските съюзници на Америка искат, когато става дума за възпирането на Иран. Сунитските съперници не желаят или не са в състояние да тръгнат пряко срещу Иран и се надяват да убедят САЩ и дори Израел да свършат \"черната работа\" вместо тях. Както един анализатор образно се изрази, Саудитска Арабия се стреми да се бие с Иран \"до последния американец\", примамвайки Вашингтон да влезе във война с Ислямската република. Фундаменталният сблъсък на вижданията и очакванията в сърцевината на тази концепция особено като се има предвид, че по ирония на съдбата тези планове се лансират в момент, когато Тръмп заплашва да разбие Организацията на Северноатлантическия договор, ако останалите съюзници не увеличат военните си разходи. И най-сетне съвсем не е ясно как подобен съюз би се конфронтирал с Иран на практика. Един успешен алианс би могъл да успее (както Израел неотдавна подчерта) да попречи на Техеран да установи дълготрайно военно присъствие в Сирия, а също така да  разгроми шиитите хути в Йемен  и да възстанови на власт сваления, подкрепян от Саудитска Арабия президент Абд Рабу Мансур Хади или, по-конкретно, да изгради противоракетен щит, покриващ по-големия Близък изток. Докато обаче не бъдат преодолени вътрешните спорове между потенциалните страни членки и не бъде постигнат политически консенсус за споделяне на бремето (на необходимите за целта разходи), е малко вероятно плановете на администрацията на Тръмп за прехвърляне на отговорността на \"Арабско НАТО\" да се превърнат в реалност. /БТА", "date": "2018.08.18", "title": "\"Арабското НАТО\" на Тръмп няма да помогне срещу Иран"}
{"url": "https://www.dnevnik.bg/sport/2018/08/18/3298208_visshata_liga_sezira_evropeiskata_komisiia_za_piratsko/", "text": "Висшата лига е подала иск срещу телевизионния канал от Саудитска Арабия BeoutQ, който излъчва нелегално мачове от английския шампионат. Ръководството на Лигата е сезирало Европейската комисия, обръщайки се към направлението на дирекция \"Търговия\". В иска на Висшата лига се включва и френското първенство Лига 1, като двата шампионата искат помощ за разследване срещу незаконното излъчване. Телевизионният канал от Саудитска Арабия излъчва срещи от елитните първенства на Европа, а също така  предаваше и световното първенство . Това беше незаконно, след като в страната нямаше действащ договор за пряко излъчване на срещите. Правата за световното първенство се държаха от катарската телевизия beIN. Каналът обаче е блокиран в Саудитска Арабия заради дипломатическата криза и бойкота на държавите в Персийския залив срещу Катар. В иска на Висшата лига и Лига 1 става ясно, че BeoutQ се разпространява в мрежата на кабелния оператор ArabSat. Първоначално това беше отречено от компанията, но проверка на Cisco Systems, Nagra и Overon, доказа, че ArabSat предлага BeoutQ на абонатите си. Срещу BeoutQ вече има заведено дело от BeIN, която твърди, че сигналът ѝ се краде незаконно. \"Пиратските предавания атакуват икономически спорта и ние трябва да се обединим в нашата борба срещу тази практика. Помолихме ArabSat и Саудитска Арабия да се намесят, за да спрат пиратството на нашето съдържание\", каза изпълнителният директор на Лига 1 Дидие Куило. От Висшата лига пък казаха, че това е само началото. \"Това е само една от мерките, които предприемаме, за да разрешим този много сериозен проблем. Осъществяваме значителна програма за борба с пиратството в редица държави, за да защитим авторските права на лигата и нашите клубове\".", "date": "2018.08.18", "title": "Висшата лига сезира Европейската комисия за пиратско излъчване от телевизия в Саудитска Арабия"}
{"url": "https://www.dnevnik.bg/zdrave/zdravosloven_jivot/2018/08/17/3297643_dietite_s_umerena_upotreba_na_vuglehidrati_sa/", "text": "Диетите, основани на умерена употреба на въглехидрати, са най-добри за човешкото здраве. Според изследване, публикувано в журнала \"Лансет\", ако хранителният режим е съставен от около 50-55% въглехидрати, рискът от смъртност е много по-нисък в сравнение с диетите, които залагат на повече въглехидрати. Прочуването на здравното списание е обхванало 15 400 души в САЩ, които били на диета. Хранителите режими, в които въглехидратите са по-малко от 40% или повече от 70 на сто от приетата храна, са оказали лошо влияние на здравето на по-голяма част от изследваните хора. Диетите, в които се залага на малък брой въглехидрати и където набавянето на мазнини и протеини идва предимно от растителни източници, са много по-здравословни от диети с ниско съдържание на въглехидрати, които разчитат в голяма степен на животински протеини и мазнини. \"Заместването на въглехидратите с повече растителни мазнини и протеини може действително да стимулира здравословно остаряване. Популярната като кетогенна диета (често наричана кето), която е основана на ниско съдържание на въглехидрати, повишава риска от диабет\", обясни ръководителят на изследването Сара Сейделман.", "date": "2018.08.18", "title": "Диетите с умерена употреба на въглехидрати са най-полезни за здравето, сочи проучване"}
{"url": "https://www.dnevnik.bg/sviat/2018/08/18/3298292_neonacistko_shestvie_v_berlin_beshe_otmeneno_zaradi/", "text": "Традиционното неонацистко шествие в берлинския квартал Шпандау на годишнината от смъртта на Рудолф Хес бе отменено от организаторите заради слабо присъствие, съобщи местната полиция, цитирана от ДПА и БТА. На сборния пункт дойдоха само около 50 неонацисти. Организаторите обаче обявиха, че ще се насочат към източния квартал Фридрихсхайн за втора демонстрация, където се събраха около 500 неонацисти. Неонацисткото шествие бе свикано по повод 31 години от самоубийството на заместника на Хитлер Рудолф Хес в берлински затвор. Също в Шпандау се събраха неколкостотин души на контрадемонстрация, за да протестират срещу неонацисткото шествие. Те се опитаха да блокират придвижването на неонацистите към Фридрихсхафен със сядане на улицата, но полицията ги накара да се преместят. Балони с надпис \"Няма място за нацисти\" се издигаха над протестиращите, сред които имаше представители на социалдемократите и Зелените. В Берлин са разположени около 2300 полицаи за поддържане на реда около двете демонстрации. Няма данни за инциденти.", "date": "2018.08.18", "title": "Неонацистко шествие в Берлин беше отменено заради слаб интерес"}
{"url": "https://www.dnevnik.bg/sport/2018/08/18/3298300_totnum_prechupi_novaka_fulum_s_kusni_golove/", "text": "Тотнъм\" постигна втора победа от началото на сезона, след като надигра \"Фулъм\" с 3:1 в първото Лондонско дерби за деня. Футболистите на Маурисио Почетино показаха някои колебания, както и в  предходния си мач срещу \"Нюкасъл\" , но с характер и по-голямата си класа стигнаха до трите точки. Попаденията за \"шпорите\" отбелязаха Лукас Моура, Киърън Трипиър и Хари Кейн. За \"Фулъм\" точен беше Александър Митрович, което беше и първият гол на \"котиджърс\" за сезона. Хората на Славиша Йоканович се понравиха с играта си, но въпреки това загубиха втори пореден двубой. Много важин се оказаха три минути между 74-ата и 77-ата, в които \"Тотнъм\" успя да вкара чрез Трипиър и Кейн и да стигне до успеха, когато резултатът беше равен. На \"Уембли\" Хари Кейн най-накрая успя да се разпише през август, след като в досегашните си 14 мача в първия месец от сезона не успяваше да вкара. Нападателят на \"Тотнъм\" го стори след 17 часа и 45 минути футбол през август, както и при 49-ия си удар. От началото на двубоя си пролича идеята на \"Тотнъм\" да владее повече топката, докато \"Фулъм\" се задоволяваше да приема играта в своята половина и да чака на контраатаки. Маурисио Почетино смени схемата от първата среща и излезе с трима защитници – Вертонген, Давинсон Санчес и Тоби Алдервейрелд, опитвайки да има числено предимство в средата на терена. В първите 25 миути за символичните гости обаче почти нямаше шансове, докато \"шпорите\" стигнаха до два шанса чрез Кейн и Кристиан Ериксен. Едва в 30-ата минута \"Фулъм\" стигна до опасност, но Юго Лорис се намеси. Капитанът на \"Тотнъм\" направи важно спасяване при удар на Том Кеърни. Тъкмо, когато всичко отиваше към нулево равенство на почивката, Лукас Моура се разписа. Топката се озова до бразилеца, който стреля неспасяемо с левия крак в далечния ъгъл на вратаря Фабрисио. За бразилеца това беше първи гол във Висшата лига, след като той подсили отбора в началото на годината. Второто полувреме започна с по-активна игра на \"Фулъм\" и футболистите на Славиша Йоканович бързо успяха да изравнят. Точен беше Митрович, който вкара от много трудно положение. Той се размина с центрирането на Джо Брайън отляво, но на далечния фланг Райън Сесеньон успя да върне топката към сърбина, който буквално от легнало положение я засече с глава в мрежата – 1:1. Попадението на \"Фулъм\" стъписа футболистите на \"Тотнъм\" и дълго време те не успяха да си върнат надмощието в срещата. Едва след влизането на Муса Дембеле на мястото на Санчес и преминаването към схема 4-2-3-1, \"Тотнъм\" започна да притиска повече съперника. В 74-ата минута Трипиър изпълни перфектен свободен удар от около 25 метра, пращайки топката неспасяемо в десения ъгъл на Фабрисио. Само три минути по-късно \"Тотнъм\" вече имаше аванс от две попадения, благодарение на Хари Кейн. При една контраатака резервата Ерик Ламела преодоля трима съперници и подаде към Кейн, а нападателят не сгреши. Той излъга финтира един защитник и стреля в далечния ъгъл, разписвайки се за 3:1.", "date": "2018.08.18", "title": "\"Тотнъм\" пречупи новака \"Фулъм\" с късни голове"}
{"url": "https://www.dnevnik.bg/ot_vas/novini_ot_vas/2018/08/18/3298256_posreshtane/", "text": "Пристигането и колкото можем да натрупаме впечатления за няколко часа.", "date": "2018.08.18", "title": "Посрещане"}
{"url": "https://www.dnevnik.bg/sviat/2018/08/18/3298296_faraj_se_zavurna_v_politikata/", "text": "Бившият лидер на британската еврофобска Партия за независимост на Обединеното кралство (ЮКИП) Найджъл Фараж се завърна в политиката като заместник-председател на подкрепящото Брекзит движение \"Напускане значи напускане\", с което той е решен за възобнови борбата за твърда раздяла с ЕС, предадоха \"Франс прес\" и ТАСС, цитирани от БТА. В статия във в. \"Дейли телеграф\" Фараж, който е депутат в Европейския парламент от 1999 г., заявява намерение да се бори срещу плана за \"мек Брекзит\" на премиера Тереза Мей, който според него е измама, целяща да съхрани търговските връзки с ЕС след напускането му. Този план е \"подло предателство, което ще попречи на Великобритания да си възвърне контрола над границите си и риболовните си права и да търгува на световно ниво\", пише Фараж в статията. Найджъл Фараж ще участва активно в следващата кампания на \"Напускане значи напускане\", в която се предвиждат митинги и обиколка с автобус на Великобритания. Фараж напусна ръководството на ЮКИП малко след референдума от 23 юни 2016 г., който подкрепи излизането на Великобритания от ЕС, с аргумента, че е постигнал политическата си цел. Новата партия на Фараж настоява Великобритания да напусне единния европейски пазар и митническия съюз, да престане да плаща вноски в бюджета на ЕС, да установи собствен режим за преминаване на границите й и да се откаже от общата европейска политика в областта на риболова, както и от изпълняване на решенията на Европейския съд.", "date": "2018.08.18", "title": "Фараж се завърна в политиката"}
{"url": "https://www.dnevnik.bg/bulgaria/2018/08/18/3298301_ljutvi_mestan_bil_edinstveniiat_bulgarski_partien/", "text": "Председателят на ДОСТ Лютви Местан е единствения лидер на политическа партия от България, който получи официална покана и участва  в конгреса на партията на турския президент Реджеп Ердоган  - \"Партия на справедливостта и развитието\". Това съобщиха от  партията на Местан . Заедно с лидера на ДОСТ, официални покани за участие във форума са получили и членовете на Изпълнителния съвет Фахрие Мурад и Себахин Ахмедоглу. Те са имали и срещи с \"ключови фигури от управляващата партия\", отбелязват от ДОСТ. В програмата на Местан са планирани и срещи с активисти на ДОСТ в община Пурсаклар.", "date": "2018.08.18", "title": "Местан бил единственият български партиен лидер на конгреса на партията на Ердоган"}
{"url": "https://www.dnevnik.bg/zdrave/2018/08/18/3298304_jena_ot_sliven_pochina_pri_rajdane_roditelite/", "text": "Млада жена е починала при раждане в Сливен, съобщиха нейни близки пред медиите. Те обявиха, че подозират лекарски грешки, довели до смъртта. Пред \"Нова телевизия\" от болницата коментираха, че винаги при подобни случаи близките обвиняват лекарите, а случаят се проверява. Официалната причина за смъртта на жената е белодробна емболия. Тя била приведена в реанимация в петък, а малко по-късно било съобщено на родителите й, че е починала. Днес роднини на жената се събраха на протест пред болницата. И обявиха, че тя е била натискана силно по корема, за да бъде извадено бебето - метод, отречен от медицинската съвременна практика. Бебето също е с наранявания. То е живо, но с пареза на ръката и мозъчен оток.", "date": "2018.08.18", "title": "Жена от Сливен почина след раждане, родителите подозират лекарска грешка"}
{"url": "https://www.dnevnik.bg/sport/2018/08/18/3298312_lokomotiv_izluga_botev_i_vze_uspeha_v_derbito_na/", "text": "Локомотив\" (Пловдив) затвърди добрата си форма и постигна трета поредна победа, след като взе трите точки в дербито на Пловдив. Черно-белите победиха като гост градския съперник \"Ботев\" с 1:0 след попадение на Димитър Илиев. Двубоят на базата на \"Ботев\" в Коматево не беше от най-високо качество, като двата тима заложиха на битката. Единственият гол вкара Димитър Илиев в 78-ата минута, само пет след появата си на терена като резерва. \"Локомотив\" постигна 39-а победа над градския си съперник, след като преди този мач двата тима бяха с по 38 успеха, а 30 срещи бяха завършили наравно. Успехът е трети пореден за \"Локомотив\" след тези срещу \"Лудогорец\" и \"Верея\". Съставът на Бруно Акрапович започна с две поредни загуби, но в последните си три двубоя дори не е допускал гол в мрежата си. За \"Ботев\" поражението е трето в пет мача и второ на собствен терен след това срещу \"Левски\". Двубоят беше изпъстрен с нерви и много остри влизания, а съдията Георги Кабаков показа девет жълти картона. Реферът Георги Кабаков спести поне още три или четири предупреждения. През първата част в Коматево опасностите пред двамата вратари бяха истинска рядкост. За гостите Умарбаев стреля от пряк свободен удар, но стражът Даниел Кайзер се справи. Малко по-късно \"Ботев\" също имаше възможност след статично положение. Тогава обаче беше отсъдена засада на централния защитник Кристиян Добрев. След почивката \"Ботв\" беше по-активният отбор, най-вече заради влизането на Антонио Вутов. Той дебютира повторно за жълто-чените и показа желание, но защитата на \"Локомотив\" внимаваше с него. В 78-ата минута черно-белите се възползваха максимално от възможностите си и вкараха след корнер. Димитър Илиев скочи най-високо и засече центриране на първата греда, пращайки топката неспасяемо в мрежата – 0:1. До края на мача \"Ботев\" се оголи и остави много празни пространства в собствената си половина. \"Локомотив\" не се възползва, след като два пъти нападатели на гостите излизаха срещу вратаря. При най-чистата ситуация Симеон Райков стреля слабо и Кайзер спаси.", "date": "2018.08.18", "title": "\"Локомотив\" излъга \"Ботев\" и взе успеха в дербито на Пловдив"}
{"url": "https://www.dnevnik.bg/sviat/2018/08/18/3298314_cheshkiiat_premier_poiska_evropa_da_pokaje_che_e/", "text": "Чешкият премиер Андрей Бабиш призова за по-строга политика към мигрантите и бежанците в ЕС, предаде ДПА, цитирана от БТА. \"Трябва на първо място да изпратим ясен сигнал, че Европа е затворена и повече никой не може да идва тук\", каза той за пражкия в. \"Право\". Според Бабиш посланието на Европа към бежанците трябва да гласи: \"Стойте си у дома и ще ви помогнем там!\" Посланието трябва да е недвусмислено, добави той. \"Ако съм казал, че няма да приемем и един-единствен незаконен мигрант, значи именно това ще стане\", заяви чешкият премиер. Чехия, заедно с Полша, Унгария и Словакия, енергично се противопоставя на плана на ЕС от 2015 г. за преразпределяне на бежанци из целия съюз. Роденият в Словакия Бабиш стана милиардер в Чехия. Той е разследван от чешкия съд и от органа на ЕС за борба с измамите за незаконно използване на субсидии от ЕС за фирмите си, припомня БТА. Въпреки това Бабиш остава силно популярен в страната си заради изказванията си против бежанците и създадения си образ на борец срещу корумпирания елит.", "date": "2018.08.18", "title": "Чешкият премиер поиска Европа да покаже, че е затворена за мигранти"}
{"url": "https://www.dnevnik.bg/sport/2018/08/18/3298316_juventus_specheli_sled_zrelishten_obrat_v_debjuta_na/", "text": "Ювентус\" потегли с победа при защитата на титлата си в Серия А, постигайки инфарктна победа над \"Киево\" като гост. \"Бианконерите\" спечелиха с 3:2 на \"Марк’Антонио Бентегоди\" в зрелищен мач, който беше дебют за новото попълнение Кристиано Роналдо. Португалецът беше много активен, но не успя да се разпише. \"Ювентус\" откри чрез Сами Кедира, а след това Бани си вкара автогол. Третият гол за \"бианконерите\" беше дело на резервата Федерико Бернардески, който беше точен в добавеното време. За домакините от \"Киево\" точни бяха Мариуш Степински и Емануеле Джакерини. \"Ювентус\" допусна два или повече гола в първия си мач за сезона за пръв път от 1998 г. насам, като за последно това беше станало в мач срещу \"Перуджа\". Съставът на Масимилиано Алегри имаше някои затруднения, като срещу себе си срещна много организиран тим. Кристиано Роналдо стартира на върха на атаката, а зад него беше Пауло Дибала. По крилата пък шампионите разчитаха на Дъглас Коста и Хуан Куадрадо. Срещата започна отлично за шампионите, които откриха още в третата минута. След центриране от фаул на Миралем Пянич, Джорджо Киелини игра с топката и тя стана много удобна за Сами Кедира, който я прати в мрежата. В следващите минути се игра изцяло пред вратата на \"Киево\", като няколко пъти \"бианконерите\" имаха отлични възможности. Кристиано Роналдо беше много активен и на няколко пъти опита изстрели срещу вратаря Сорентино, но той се справи. \"Киево\" нямаше толкова опасности, като дори рядко минаваше централната линия. При един от редките си шансове обаче домакините се възползваха и изравниха. Точен беше Мариуш Степински, който засече с глава центриране на Емануеле Джакерини в 38-ата минута. След почивката \"Киево\" дори обърна резултата с попадение на Джакерини. Ветеранът си спечели дузпа, след като беше фаулиран от Жоао Кансело и сам изпълни наказателния удар, преодолявайки Войчех Шчезни – 2:1. От този момент нататък \"Ювентус\" се хвърли в атака, а на терена влязоха Марио Манджукич и Федерико Бернардески. Роналдо, който беше изолиран, заигра на левия фланг и така по-често получаваше топката. В 77-ата минута \"биаконерите\" изравниха след разбъркване от статично положение. При центриране от корнер Бонучи отклони топката с глава, тя се отби в тялото на Бани и влетя в собствената му мрежа без да оставя шансове на Сорентино – 2:2. До края на срещата се играеше изцяло пред вратата на \"Киево\" и беше въпрос на време кога \"Ювентус\" ще вкара. Това се случи в 90-ата минута, когато Манджукич се разписа, но се наложи намесата на технологията. Първоначално реферът Федерико Паскуа отсъди гол, след като технологията на голлинията отсъди, че топката минава зад голлинията. След това обаче реферът прегледа ситуацията чрез системата VAR и видя, че Кристиано Роналдо играе с ръка, отсъждайки нарушение в полза на \"Киево\". За капак и вратарят Сорентино беше ударен в ситуацията, като дори за момент изгуби съзнание и трбяваше да бъде изваден. В третата минута на добавеното време настоятелността на \"Ювентус\" свърши работа и шампионите стигнаха до победата. След пробив отляво на Алекс Сандро и центриране, Бернардески отклони топката в мрежата, носейки трите точки на \"бианконерите\".", "date": "2018.08.18", "title": "\"Ювентус\" спечели след зрелищен обрат в дебюта на Роналдо"}
{"url": "https://www.dnevnik.bg/sviat/2018/08/18/3298325_mormonite_poiskaha_veche_da_ne_budat_narichat_mormoni/", "text": "Църквата на мормоните прие документ, с който иска поиска в медиите да не бъдат представяни по този начин, съобщи Си Ен Ен. В т.нар \"ръководство по стил\", публикувано на сайта на организация, се посочва, че не трябва да се използва и абревиатурата Ел Ди Ес (LDS). От сега нататък мормоните искат да бъдат представяни с пълното си име – \"Църквата на Исус Христос на светиите от последните дни\", а при нужда от по-кратко изписване с \"Църквата\" или \"Църквата на Исус Христос. В документа се настоява да се спре използването и на думите мормони за техните членове и мормонизъм за тяхното учение. Има обаче и изключения, като е приемливо да се говори да \"Книга на Мормон\" (техният аналог на библията, б.а) и пътят на Мормон. Според ръководителя на организацията Ръсел Нилсън съдържанието на ръководството по стил му било внушено от Господ. \"Господ направи така, че в съзнанието ми да се появят думите, с които иска да бъде представяна неговата църква, се казва в изявление на Нилсън\", публикувана на сайта на организацията. \"Имаме много работа, за да се съобразим с неговата воля. През последните седмици различни църковни ръководители инициираха необходимите стъпки за това\", посочва още Ръсел Нилсън. Според него в следващите няколко месеца църковните уеб сайтове и други материали ще бъдат актуализирани, за да се приведат в съответствие с новата директива. Мормоните не за първи път правят опит за смяна на термините, с които биват описвани, припомня Си Ен Ен. Подобни стъпки са предприемани през 1982, 2001 и 2011 година. \"Църквата на Исус Христос на светиите от последните дни\" е създадена през 1830 години в Ню Йорк от Джоузеф Смит. В момента в цял свят последователите на този клон на християнството са над 16 милиона.", "date": "2018.08.18", "title": "Мормоните поискаха вече да не бъдат наричат мормони"}
{"url": "https://www.dnevnik.bg/sport/2018/08/18/3298321_chelsi_nadvi_arsenal_vuv_vulnuvasht_mach_s_pet_gola/", "text": "Челси\" постигна втора поредна победа от началото на сезона във Висшата лига, след като спечели Лондонското дерби с \"Арсенал\" с 3:2. Сините показаха характер, за да вземат трите точки, след като в края на първата част пропиляха аванс от два гола. Съставът на Маурицио Сари поведе с 2:0 още до 20-ата минута, когато точни бяха Педро и Алваро Мората. Преди почивката обаче \"артилеристите\" се върнаха в срещата, след като изравниха с голове на Хенрик Мхитарян и Алекс Иуоби. През втората част срещата беше много интересна, като и двата тима имаха своите шансове. Все пак \"Челси\", който беше с една идея по-добър стигна до трите точки с късно попадение на Маркос Алонсо в 81-ата минута. Сините победиха градския си съперник за пръв път от януари 2017 г., след като през миналия сезон не успяха да се справят с \"Арсенал\". \"Артилеристите\" вече са в серия от две поредни загуби, след като отстъпиха и на старта на сезона срещу \"Манчестър сити\". Отборът губи първите си две срещи в шампионата за пръв път от сезон 1992-93, когато е воден от Джордж Греъм. \"Челси\" започна отлично двубоя и още в деветата минута Педро изведе сините напред. Той получи хубаво подаване от Маркос Алонсо и останал очи в очи с Петър Чех нямаше проблем да вкара. Домакините се възползваха отлично високо изнесената защита на \"Арсенал\", увлякоха Ектор Бейерин и той оголи зоната си, откъдето нахлу Алонсо, а останалите в червено не реагираха. Проблемите на \"Арсенал\" продължиха и след гола, като футболистите на Унай Емери така и не успяха да овладеят топката. Те често грешаха в средатана терена, като единствената им опасност беше един удар на Месут Йозил, който излезе в аут. В 20-ата минута \"Челси\" вкара втори гол, който много приличаше на първия. Сесар Аспиликуета прати дълга топка напред, Мората се освободи от защитата и с изстрел под плонжа на Чех удвои. След средата на първото полувреме \"Челси\" необяснимо даде инициативата на съперника си. Футболистите в синьо действаха прибрано и оставиха \"Арсенал\" да разиграва спокойно, което се оказа решаващо. В рамките само на четири минути \"артилеристите\" стигнаха до изравняване с попадения на Мхитарян и Алекс Иуоби. Двамата размениха ролите си в двете ситуации, като асистираха един на друг. В 37-ата минута нигериецът върна към границата на наказателното поле, а там с левия крак Мхитарян се разписа. Само четири минути по-късно арменецът нахлу отдясно и пусна прострелно подаване за Иуоби, който се разписа – 2:2. През втората част \"Челси\" си върна инициативата, а освен това Сари можеше да разчита на силната си резервна скамейка. Той извади Рос Баркли и Уилиан, пускайки вместо тях Матео Ковачич и Еден Азар. Присъствието на белгиеца веднага се усети и \"Челси\" заигра по-активно. Все пак гол не падна до 81-ата минута, когато точен беше Маркос Алонсо. Той получи подаване именно от Азар и се разписа пред погледа на четирима футболисти в червено. До края на двубоя \"Челси\" можеше да направи победата си още по-изразителна, но пропуски направиха Азар и друга резерва Оливие Жиру. За \"Арсенал\" най-добрата възможност се откри пред Арън Рамзи, който стреля над вратата. След два кръга \"Челси\" е един от трите отбора с пълен актив точки, заедно с \"Тотнъм\" и \"Борнемут\". Тепърва обаче мачовете си ще играят и другите фаворити \"Манчестър сити\", \"Ливърпул\" и \"Манчестър юнайтед\". \"Арсенал\" е 17-и с 0 точки и пет получени гола в два мача. В следващия кръг \"артилеристите\" имат още едно Лондонско дерби, като излизат срещу \"Уест Хем\", който също е с две загуби.", "date": "2018.08.18", "title": "\"Челси\" надви \"Арсенал\" във вълнуващ мач с пет гола"}
