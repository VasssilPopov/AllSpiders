{"url": "http://www.dnevnik.bg/sport/2017/12/07/3093529_zaslujeno_produljavame_napred_smiata_dimitur_dimitrov/", "text": "Треньорът на \"Лудогорец\" Димитър Димитров беше доста емоционален след равенството на неговия отбор с \"Хофенхайм\", което го класира за следващия етап на Лига Европа. След  двубоя 1:1 в Германия  Димитров обясни, че разградчани не са били надиграни. \"Емоционално изживях този мач, но искам да се върна и назад към жребия, след който ни слагаха аутсайдери. Това наистина е много коварна група, но с цялостното си представяне доказахме, че заслужено се класираме напред\", каза Димитров. Според него \"Лудогорец\" е доказал, че е отбор и окачестви срещата като много трудна, особено след червения картон на Клаудиу Кешеру в 84-ата минута. \"Домакините имаха едно положение преди почивката, което дори не беше чисто, но ни вкараха гол. След това трябваше да рискувам и да търсим гол\", обясни треньора. Той не се ангажира с анализ на спорните съдийски решения, включително и играта с ръка на Вандерсон при гола за \"Лудогорец\". \"Дори да е имало грешки, те не са били тенденциозни,нито пък мисля, че е ощетил един от двата отбора\". \"Хофенхайм\" е много силен с подаванията си в центъра, ние се опитахме да им затворим зоните. Щяхме да имаме още ситуации напред, ако не бяхме получили този гол.Напрежението беше голямо, но футболистите заслужават адмирации\", завърши треньорът на \"Лудогорец\". Капитанът на \"Лудогорец\" Светослав Дяков пък заяви, че съдбата си знае работата и класирането напред не е случайно. \"Важно е разбира се и да имаш качества. Надявам се да се срещнем с топ отбор догодина, не си пожелавам някой определен\", каза Дяков. Той обясни, че това не е било най-силният мач на \"Лудогорец\", но разградчани са показали характер. Звездата Марселиньо оправда представянето на отбора с постигнатата цел. \"Нямаше значение лесно или трудно, щом се класираме. Този мач ни беше последен шанс и затова е от такава важност. Започнахме бавно и не играхм както трябва, но през втората част променихме това\", каза Марселиньо. Бразилецът сравни ситуацията в \"Лудогорец\" с \"Манчестър сити\", посочвайки лидера в Англия, който загуби последния си мач. \"Това е футбол не можеш да биеш всеки мач. Трябва да сме по-концентрирани и да си постигнем целта – първото място в шампионата\". Марселиньо обясни и, че \"Лудогорец\" е подходил по-лежерно заради наличието на много резерви в състава на \"Хофенхайм\". Българският шампион ще научи съперника си за следващата фаза в понеделник, когато е жребият. \"Лудогорец\" ще бъде сред непоставените тимове.", "date": "2017.12.07", "title": "Заслужено продължаваме напред, смята Димитър Димитров"}
{"url": "http://www.dnevnik.bg/bulgaria/2017/12/07/3093482_bulgarskoto_posolstvo_v_izrael_ochakva_masovi_proiavi/", "text": "Министерството на външните работи и българското посолството в Тел Авив обявиха, че след решението на президента на САЩ Доналд Тръмп да признае Ерусалим за столица на Израел се очакват публични демонстрации и прояви.  Държавният глава взе това решение вчера  и обяви, че страната му ще премести посолството си там. По данни на външното министерство към момента няма информация за ограничения в движението в града. В Ерусалим и Витлеем обаче, както и в Палестинските територии, се очаквало да има масови прояви, които могат да доведат до инциденти. Министерството препоръча на българските граждани да избягват пътуване до двата града, както и до Палестинските територии, освен при крайна необходимост. В случай на пътуване те трябвало да се избягват публични места с масово струпване на хора, както и да внимават при ползването на градски транспорт. \"Предвид възможността за публични демонстрации и протестни прояви и в други държави от Близкия изток и Северна Африка, призоваваме българските граждани, пребиваващи в региона да проявяват повишена бдителност, да се осведомяват за обстановката и да изпълняват стриктно указанията на властите.", "date": "2017.12.07", "title": "Българското посолство в Израел очаква масови прояви в Ерусалим, които да доведат до инциденти"}
{"url": "http://www.dnevnik.bg/sviat/2017/12/07/3093478_germanskite_socialdemokrati_pozvoliha_na_shulc_da/", "text": "Германската социалдемократическа партия (ГСДП) гласува със значително мнозинство, за да даде мандат на ръководството си и на лидера си Мартин Шулц да преговаря с консерваторите на канцлера Ангела Меркел за съставяне на правителство. Така на конгрес на партията в Берлин 600 делегати решиха да подкрепят преговори с \"отворен край\", които могат да доведат до съставяне на правителство, отбелязва сп. \"Шпигел\" в онлайн изданието си. Вотът дава на ръководството няколко различни възможности, включително \"голяма коалиция\", неформално сътрудничество или подкрепа за правителство на малцинството и съответно за определени законодателни инициативи в парламента. Идеята за тази коалиция - каквато досега управляваше в Берлин от 2013 г. насам - се възроди, след като преговорите за съставяне на т. нар. \"Ямайка\" (консерваторите на Меркел, баварската десница, либералите и зелените) се провалиха в средата на ноември. Първоначално Шулц, който на изборите беше конкурент на Меркел за канцлерския пост, отхвърляше идеята за повторение на коалицията и настояваше, че ГСДП ще остане в опозиция, ако не се проведат нови избори. Първата среща за съставяне на коалиция може да се случи дори идната седмица. Решението в четвъртък все още не е за преговори - след сондажите, които евентуално ще започнат в средата на месеца, ще трябва да има отделен конгрес, на който отново да се гласува дали Шулц и Меркел да преговарят за голяма коалиция. ", "date": "2017.12.07", "title": "Германските социалдемократи позволиха на Шулц да започне разговори за коалиция с Меркел"}
{"url": "http://www.dnevnik.bg/regioni/2017/12/07/3093283_hiliadi_gradove_i_sela_v_bulgariia_shte_mogat_da/", "text": "Над 5000 български градове и села ще могат да кандидатстват за финансиране пред Европейската комисия в инициативата за безплатен достъп до безжичен интернет WiFi4EU, съобщиха от Министерството на транспорта. Условието те да участват е да няма безплатен достъп до публична интернет мрежа на тяхната територия. В средата на септември  Европейският парламент одобри разпространението на безплатен безжичен интернет на хиляди обществени места.  През следващите 3 години схемата Wifi4EU ще осигури достъп до интернет на жителите и посетителите на над 8 хил. местни общности в целия Европейски съюз. Първият конкурс се очаква да бъде обявен през 2018 г. Общинските ръководства трябва да предложат място, където ще се предоставя безжичен интернет – административна сграда, общинска болница, библиотека, площад или парк. Транспортният министър Ивайло Московски и еврокомисарят по цифровата икономика и общество Мария Габриел разговаряха по темата, като се обединиха, че е изключително важно да има баланс в географското разпределение на европейското финансиране.", "date": "2017.12.07", "title": "Хиляди градове и села в България ще могат да кандидатстват за европари за безжичен интернет"}
{"url": "http://www.dnevnik.bg/sport/2017/12/07/3093486_voleibolniiat_cska_igra_smelo_no_ne_uspia_da_vzeme/", "text": "Волейболният ЦСКА допусна очаквана загуба срещу един от най-добрите отбори в Европа - \"Белогорие\" (Белгород). Червените отстъпиха с 0:3 (23:25, 20:25, 18:25) в първи мач от 1/16-финалите на втория по сила европейски клубен турнир - CEV Cup. Тимът на Александър Попов игра смело и опита да се надиграва с трикратния победител в Шампионската лига. Това обаче беше достатъчно само за един доста равностоен първи гейм. В него българският отбор навакса изоставане от шест точки и стигна до равенство 23:23. \"Белогорие\" обаче спечели следващите две точки и измъкна първата част след 25 минути игра. ЦСКА започна добре втория гейма, като взе четири от първите две точки. \"Белогорие\" бързо обърна резултата в своя полза. Червените успяха да останат близо до съперника и поддържаха изоставане от две-три точки до втората техническа пауза. По-голямата класа на руския отбор обаче си каза думата в края на гейма. Третата част се движеше точка за точка до 4:4. \"Белогорие\" обаче записа серия от пет поредни точки за 9:4, след което нямаше проблеми да запази аванса си, а в края и да го увеличи. \"Прекалено класен отбор е \"Белогорие\", за да правим някакви генерални изводи. Силен отбор със силен сервис и олимпийски шампиони в състава. Липсват ни много класа и рутина, за да бъдем още по-конкурентни\", каза Попов след двубоя в зала \"Универсиада\". \"Играхме дръзко. Опитахме се да се надиграваме с тях. Можеше да използваме и други прийоми, но се опитахме да бием силен сервис. Доволен съм от психологическата подготовка на момчетата, защото опитаха да се борят с по-силни от тях\", допълни той. Според него днешната среща е показала проблеми, които трудно биха могли да се видят в мачовете в България. \"Допуснахме грешки, които в българското първенство може да минават, но срещу толкова класен отбор няма как да минат\", каза още Попов. Иван Крачев, Тодор Костов и Яни Георгиев бяха най-резултатни в състава на ЦСКА с по шест точки. Венцислав Георгиев и Христо Цветанов, който игра като посрещач в този мач, добавиха по пет точки. Ян Йерешченко беше най-полезен за \"Белогорие\" с 12 точки. Руслан Ханипов завърши с 11 точки. Българският национал Николай Николов се отличи с десет точки, включително четири блокади. В ЦСКА има доста кадрови проблеми, които разколеба играта им. Христо Цветанов, макар и да е много опитен състезател, играе на доста нетипичен пост. Това доста отслаби ЦСКА. При нас се получи доста добре със сервиса. Когато върви, това е най-силното ни оръжие. Днес се представихме прилично на начален удар и оттам дойде добрата ни игра на блокада\", каза Николов след мача. По думите му за никого не е тайна, че разликата в класите е много голяма. \"Руското първенство е едно от най-силните в света, а \"Белогорие\" е сред най-титулуваните отбори в Европа. Нормално е да има такава разлика в класите, когато и разликата в бюджетите е огромна\", допълни той. \"Винаги е хубаво, когато побеждаваш. Не е хубаво, когато играеш срещу приятели. Мисля, че се видя, че не бях от най-щастливите на терена, но такъв е животът. Това ни е работата. Много би ми се искало да бъде от страната на българския отбор, независимо кой е той, и да знам, че разполага с потенциала, който в момента има \"Белогорие\". Това много би ме зарадвало. Не съм сигурен обаче, че ще се случи, докато аз играя волейбол\", завърши българският блокировач.", "date": "2017.12.07", "title": "Волейболният ЦСКА игра смело, но не успя да вземе гейм на \"Белогорие\""}
{"url": "http://www.dnevnik.bg/sport/2017/12/07/3093481_ronaldo_specheli_zlatnata_topka_za_peti_put_i_se/", "text": "Кристиано Роналдо получи \"Златната топка\" за най-добър футболист в Европа за 2017 г. Нападателят на \"Реал\" (Мадрид) спечели най-ценното индивидуално отличие за пети път и изравни рекорда на Лионел Меси. Двамата неизменно печелят трофея от 2008 г. Роналдо беше награден в Париж преди един от символите на френската столица – Айфеловата кула. Той е избран за №1 в европейския футбол за четвърти път в последните пет години след 2013, 2014 и 2016 г. Португалецът спечели веднъж отличието и като играч на \"Манчестър юнайтед\" - през 2008 г. Тази година Роналдо имаше основен принос за успехите на клубния си тим. Той помогна на \"Реал\" (Мадрид) да стане първият отбор в историята, който защитава трофея си в Шампионската лига. Освен това мадридчани станаха шампиони на Испания за пръв път от пет години насам. Те добавиха още две отличия през 2017 г. - Суперкупата на Испания и Суперкупата на Европа. Португалският нападател печели четвърто голямо индивидуално отличие през 2017 г. след приза за голмайстор на Шампионската лига и наградите за футболист на годината на УЕФА и ФИФА. \"Щастлив съм. Това е една цел, към която се стремя всяка година. Определено трофеите, които спечелихме с \"Реал\" (Мадрид), помогнаха доста, за да бъда избран за №1. Благодаря на всички мои съотборници, както и на всички останали, помогнали ми да достигна това ниво\", каза Роналдо. За календарната година португалецът има 49 гола, въпреки че от началото на новия сезон формата му спадна. Негов подгласник в анкетата на списание \"Франс футбол\" стана Меси, а Неймар допълни челната тройка. Освен Роналдо в топ 30 попаднаха още шестима футболисти на \"Реал\" - Лука Модрич, Серхио Рамос, Иско, Марсело, Тони Кроос и Карим Бензема.", "date": "2017.12.07", "title": "Роналдо спечели \"Златната топка\" за пети път и се изравни с Меси"}
{"url": "http://www.dnevnik.bg/sviat/2017/12/07/3093483_v_severna_koreia_smiatat_che_voinata_sus_sasht_e/", "text": "Северна Корея смята, че войната със САЩ е неизбежна. Това заяви говорител на външното министерство на азиатската страна, цитиран от БТА. Той увери, че \"единственият въпрос е кога ще избухне войната\". Северна Корея редовно обвинява САЩ, че готвят нападение срещу страната под формата на съвместни военни маневри с Южна Корея. Вашингтон и Сеул отричат обаче да имат такива намерения. В понеделник американските и южнокорейските военновъздушни сили започнаха ежегодните си съвместни учения . В тях участват над 230 изтребителя, включително американски \"Ф-35\", и около 12 хил. войници. Маневрите ще продължат до петък и ще бъдат най-големите досега. В сценария им влиза и изпращането от САЩ на два от най-модерните бомбардировачи с далечен обсег - \"Б-1Б\", в Южна Корея от базата им на тихоокеанския остров Гуам, съобщи по-рано южнокорейският генерален щаб. След севернокорейското изявление, председателят на комисията по международни дела в Русия Константин Косачов се срещна със севернокорейския посланик в Москва Ким Хен Чжун. \"От страна на Северна Корея бе потвърдено, че Пхенян не е заинтересован от ескалация на конфликта, а още по-малко от започване на бойни действия, но той не се бои от война\", каза Косачев след срещата. Той допълни, че Русия не е заинтересована от нарастване на напрежението около Корейския полуостров и ще предприеме всички възможни мерки, за да няма такава ескалация.", "date": "2017.12.07", "title": "В Северна Корея смятат, че войната със САЩ е неизбежна и въпросът е кога ще избухне"}
{"url": "http://www.dnevnik.bg/sviat/2017/12/07/3093507_natiskut_na_sasht_nad_ruski_diplomati_i_medii_e/", "text": "Руският външен министър Сергей Лавров е казал на американския държавен секретар Рекс Тилърсън на среща във Виена днес, че натискът на САЩ върху руски дипломати и медии е недопустим, съобщи руското външно министерство, цитирано от БТА. \"Това включва опити за вербуване от разузнавателните служби на САЩ\", уточнил Лавров пред Тилърсън. Руският външен министър казал още, че военните учения и агресивната реторика на САЩ изострят напрежението на Корейския полуостров. Лавров е призовал за възобновяване на \"отговорните усилия\" за намиране на решение чрез преговори на спора с оръжейната програма на Северна Корея. Двамата също така са изразили мнението, че Пхенян трябва строго да изпълнява резолюциите на Съвета за сигурност на ООН. Други обсъдени теми между Лавров и Тилърсън са били положението в Сирия и Украйна.", "date": "2017.12.07", "title": "Натискът на САЩ над руски дипломати и медии е недопустим, заяви Сергей Лавров"}
{"url": "http://www.dnevnik.bg/sport/2017/12/07/3093506_ludogorec_se_promukna_v_sledvashtata_faza_na_liga/", "text": "Лудогорец\" се класира за фазата на директните елиминации на Лига Европа, след като спечели нужната му една точка при гостуването на \"Хофенхайм\". Двубоят в Германия завърши 1:1, но българският първенец записа много слаб двубой, в който можеше и да загуби. Патрик Охс изведе \"Хофенхайм\" напред в 25-ата минута, но в началото на втората чат Вандерсон отбеляза ценното попадение за \"Лудогорец\". Тимът на Димитър Димитров буквално оцеля на \"Рейн Некер щадион\" и беше на косъм от отстраняване, след като в другия мач в групата \"Истанбул Башакшехир\" победи \"Брага\" с 2:1. За втора поредна година българският тим ще играе в Лига Европа и след нова година. Съставът хвана последния влак за фазата на директните елиминации, след като пропусна предишните два шанса да го направи предсрочно. В последните си два двубоя \"Лудогорец\" се представи под нивото си. \"Лудогорец\" заложи на всичко най-добро, докато  треньорът на \"Хофенхайм\" Юлиан Нагелсман  спази обещанието си да пусне основно резервни футболисти и млади момчета, сред които имаше и четирима дебютанти. Българският шампион изигра много слабо първо полувреме, в което дори имаше късмет, че допусна само един гол във вратата си. Футболистите на Димитър Димитров стартираха по-добре и в началните три минути стигнаха до два корнера, като заложиха на преса високо по терена и доста агресия. Това обаче не е задържа в голяма част от двубоя, а беше по-скоро епизодична проява. След 10-ата минута \"Хофенхайм\" стоеше много по-стабилно на терена и имаше надмощие срещу разградчани. Въпреки, че българите контролираха топката в по-голяма част от времето, те не успяха да отправят нито един точен изстрел за първите 45 минути. В 25-ата минута \"Хофенхайм\" откри резултата чрез Патрик Охс. Натанаел се засуети отляво на защитата и позволи топката да му бъде отнета, тя стигна до Охс и нападателят без проблем се разписа. До почивката \"Хофенхайм\" можеше да вкара и втори гол, но само добрите прояви на Ренан дос Сантос оставиха \"Лудогорец\" на минимален пасив. По същото време и \"Истанбул Башакшехир\" водеше у дома на \"Брага\", с което виртуално изхвърляше \"ЛУдогорец\" от турнира. В паузата Димитър Димитров направи смяна, вадейки един от халфовете си Яцек Горалски, за да пусне на терена Клаудиу Кешеру. Въпреки това отново \"Хофенхайм\" беше тимът, който се ориентира по-добре. Домакините пропуснаха отличен шанс да удвоят аванса си, след като Охс остана очи в очи с Ренан, но бразилският страж спаси. Няколко минути по-късно домакините имаха претенции, че Ренан е играл с ръка извън наказателното си поле, но израелската съдийска бригада подмина ситуацията. В 62-ата минута \"Лудогорец\" изравни чрез Вандерсон, който прекъсна суша от 504 минути без гол в европейските турнири. Бразилецът получи пас от Марселиньо и изпревари Паслак, за да реализира изравнителния гол. В ситуацията обаче се видя, че Вандерсон си повежда топката с ръка, опитвайки се да вземе предимство срещу германския защитник. Минути преди изравнителния гол на \"Лудогорец\" и \"Брага\" изравни резултата в Истанбул. Двете спорни ситуации изнервиха треньора на \"Хофенхайм\" Нагелсман, както и неговите футболисти и вече нищо в играта на германците не се получаваше. В заключителните минути \"Хофенхайм\" се хвърли в предни позиции, търсейки победен гол, с който да напусне достойно турнира. За капак \"Лудогорец\" остана с човек по-малко след нова спорна ситуация. Той фаулира излишно Бичакчич в средата на терена и получи директен червен картон, но решението на съдията Гренфелд изглеждаше спорно, след като в действията на румънеца нямаше излишна агресияили тежки последствия за съперника. Краят на двубоя се превърна в изключително драматичен, заради втори гол на \"Истанбул\" срещу \"Брага\". Това остави \"Лудогорец\" буквално на косъм от елиминация. \"Хофенхайм\" стигна до две статични положения, при които топката буквално беше на голлинията, но българският тим оцеля, а можеше дори и да спечели, но Мисиджан не се възползва от опразнената врата. \"Лудогорец\" завършва на второ място в групата си и ще бъде непоставен за жребия за 1/16-финалите на Лига Европа.", "date": "2017.12.07", "title": "\"Лудогорец\" се промъкна в следващата фаза на Лига Европа"}
{"url": "http://www.dnevnik.bg/sviat/2017/12/07/3093510_palestinskiiat_prezident_otkaza_sreshta_s/", "text": "Палестинският президент Махмуд Абас е отказал да приеме вицепрезидента на САЩ Майк Пенс по-късно този месец, съобщава БТА. Пенс, който ще направи обиколка в региона, е поискал среща с Абас на 19 декември във Витлеем. \"Такава среща обаче няма да има. Майк Пенс не е желан в Палестина\", заяви Джибрил Раджуб, който е високопоставен представител на движението на Абас \"Фатах\". Говорителката на Белия дом Сара Сандърс увери, че  решението на американския президент Доналд Тръмп д а признае Ерусалим за столица на Израел не е сигнал, че САЩ се оттеглят от мирния процес. \"Не зная някоя друга страна да се готви да последва нашия пример\", отбеляза Сандърс пред репортери.", "date": "2017.12.07", "title": "Палестинският президент отказа среща с вицепрезидента на САЩ по-късно този месец"}
{"url": "http://www.dnevnik.bg/sport/2017/12/07/3093519_stanimir_stoilov_klasira_astana_za_116-finalite_na/", "text": "Българският треньор Станимир Стоилов записа историческо постижение с клубния си тим \"Астана\", класирайки се за фазата на директните елиминации в Лига Европа. Шампионът на Казахстан победи \"Славия\" (Прага) с 1:0 като гост и си осигури второто място в групата. Стоилов, който неизменно класира \"Астана\" за групите на един от двата европейски турнира в последните три сезона (два пъти Лига Европа и веднъж Шампионска лига) осигури нов връх на казахстанския футбол. Единственото попадение в двубоя отбеляза Аничич в 38-ата минута, което се оказа достатъчно. \"Астана\" завърши с 10 точки, с две повече от \"Славия\" и само на една зад лидера в групата \"Виляреал\". Въпреки успеха бъдещето на Стоилов не е сигурно, след като той още не е подписал нов договор. Контрактът му с клуба изтича, а това беше последният двубой за годината. Преди месец българският треньор изведе  \"Астана\" до четвърта поредна титла в Казахстан . В група Е \"Аталанта\" победи \"Лион\" в директен спор за първото място. Италианският тим се наложи с 1:0 след гол на Петаня в 10-ата минута и завършва груповата фаза без поражение – четири победи и две равенства. Клубът от Бергамо си осигури място сред поставените на жребия в понеделник. В другия двубой от групата \"Евертън\" победи за престиж \"Аполон\" като гост с 3:0. Два гола отбеляза Адемола Лукман и един Власич, а \"карамелите\" завършват трети с четири точки. В група D имаше драма, след като \"Риека\" победи \"Милан\" с 2:0, но една точка не стигна на хърватите, за да се класират на второто място. Точни за \"Риека\" бяха Пулич и Марио Гавранович срещу вече класиралите се \"росонери\". В другата среща обаче АЕК удържа нулево равенство срещу \"Аустрия\" (Виена) като гост и си гарантира втората позиция. Интересното е, че гърците завършиха с една победа и пет равенства. В група В \"Динамо\" (Киев) победи \"Партизан\" с 4:1, но и двата отбора продължават към фазата на директните елиминации. Бившият футболист на ЦСКА Жуниор Мораеш отбеляза хеттрик за киевчан, а един гол вкара Морозюк. За \"гробарите\" точен беше Йевтович. В група F като лидер завърши \"Локомотив\" (Москва), който победи чешкия \"Злин\" с 2:0 като гост, а втори се класира \"Копенхаген\". Датският тим победи \"Шериф\" (Тираспол) с 2:0 и изпревари молдовците с по-добри показатели в директните мачове.", "date": "2017.12.07", "title": "Станимир Стоилов класира \"Астана\" за 1/16-финалите на Лига Европа"}
{"url": "http://www.dnevnik.bg/photos/2017/12/07/3093042_fotogaleriia_svetovnite_snimki_na_denia_za_7_dekemvri/", "text": "Гвардеец от Швейцарската гвардия стои на пост на площад \"Свети Петър\" във Ватикана по време на специална аудиенция при папа Франциск.", "date": "2017.12.07", "title": "Фотогалерия: Световните снимки на деня за 7 декември 2017"}
{"url": "http://www.dnevnik.bg/bulgaria/2017/12/07/3093525_erdogan_dade_za_primer_otnosheniiata_si_s_boiko/", "text": "По време на днешната пресконференция на гръцкия премиер Алексис Ципрас и турския президент Реджеп Ердоган държавният глава акцентира на положението на мюсюлманската общност в Гърция, чиито права по думите му системно се нарушават. Ердоган посочи за несправедливо и в разрез с правата на малцинствата това, че Атина забранява на избраните от общността мюфтии да изпълняват задълженията си, а на тяхно място назначава избрани от правителството такива, които да служат в джамиите, съобщава БТА. Турският президент разкритикува Гърция и затова, че години наред се отлага строителството на джамия в столицата Атина. Когато каза това Ердоган посочи за пример разбирателството с българския премиер Бойко Борисов по въпросите за опазването на историческото и културно имущество на малцинствените общности в Турция и в България. \"В Турция нямаме проблеми по отношение на християнските храмове. Българската православна общност в Истанбул притежава една уникална църква, известна като Желязната църква, която се намира недалеч от Патриаршията в квартал Балат. Ремонтът на църквата е към края си. На 7 януари 2018 г. заедно с Бойко Борисов ще я открием тържествено заедно. Ние не се страхуваме от религиозните свободи, напротив, уважаваме ги. Хора, които се уповават на вярата, не се страхуват от религиозните свободи. Елате заедно да разрешим проблемите на малцинството в Западна Тракия\", заяви Ердоган. По-рано през деня  турският президент поиска ревизия или осъвременяване на Лозанския мирен договор  с цел защита на правата на мюсюлманското (турско) малцинство в Западна Гърция. По думите на Ердоган договорът е остарял. \"Лозанският договор от 1923 г. не е споразумение само между Турция и Гърция, а обхваща 11 държави, между които са България, Великобритания, Франция, дори Япония фигурира там\", заяви Ердоган.", "date": "2017.12.07", "title": "Ердоган даде за пример отношенията си с Бойко Борисов по въпросите за малцинствата"}
{"url": "http://www.dnevnik.bg/sviat/2017/12/07/3093516_upravliavashtite_v_polsha_smeniha_premiera_shidlo_s/", "text": "Управляващата в Полша партия \"Право и справедливост\" (PiS) определи финансовия министър и досегашен вицепремиер Матеуш Моравецки за нов премиер на страната, след като Беата Шидло подаде оставка като министър-председател, предаде германският \"Франкфуртер алгемайне цайтунг\". \"Последните две години бяха невероятни за мен, а да служа на Полша и поляците, беше чест,\" написа Шидло в \"Туитър\". Според \"Ройтерс\" смяната на Шидло с Моравецки по средата на парламентарния мандат бележки началото на мащабни рокади в правителството. Източници на агенцията твърдят, че ходът е бил очакван, за да подготви партията, водена от Ярослав Качински, за изборите през следващите три години - местни (2018 г.), парламентарни (2019 г.) и президентски на следващата година. Германският в. ФАЦ цитира говорител на кабинета, според когото конкретната промяна е необходима заради \"новите задачи\", които предстоят. По-рано тази седмица източници от PiS, цитирани от \"Ройтерс\",  подсилиха спекулациите  след публикация на Шидло в \"Туитър\", дала сигнал, че тя може да напусне поста. Анализатори твърдят, че 49-годишният бивш банкер Моравецки се ползва с доверието на Качински в степен, в която Шидло не може да разчита, и още тогава досегашният ѝ заместник се спрягаше като бъдещ премиер. Идващият от банковия сектор Моравецки подкрепя политики на по-решителна намеса на държавата в икономиката и по-рискови инвестиции. Правителството, водено досега от Шидло и избрано преди две години, беше едно от най-популярните в Полша от 1989 г. насам заради ниската безработица, увеличените публични разходи и фокуса върху традиционните ценности. Същевременно то е обект на наказателни  процедури  от Европейската комисия, която го обвинява в нарушаване на демократичните норми или общото защоконодателство. В последно време Шидло имаше хладно отношение към правителството в Берлин, отбелязва германският всекидневник. \"В Брюксел тя беше сама в момента, в който  не можа да попречи  на преизбирането на предшественика си Доналд Туск като президент на Европейския съвет.\" Според ФАЦ следващите смени в правителството се очакват през януари.", "date": "2017.12.07", "title": "Управляващите в Полша смениха премиера Шидло с финансовия министър"}
{"url": "http://www.dnevnik.bg/evropa/novini_ot_es/2017/12/07/3093238_velikobritaniia_ima_vreme_do_petuk_da_reshi_za/", "text": "Главният преговарящ на Европейския съюз за Брекзит каза на държавите членки, че британското правителство има време до петък, за да договори сделка за ирландската граница, предаде \"Гардиън\". В противен случай преговорите няма да се придвижат към следващия етап. Барние заяви пред посланиците на ЕС, че по информация от Даунинг стрийт се изготвя потенциално решение, което да може да задоволи както северноирландската Демократична юнионистка партия, така и Република Ирландия, но все още не е подписано от засегнатите страни. В петък вечерта е предвидена нова среща на дипломатите от 27-те държави членки, ако Великобритания намери споразумение с юнионистите по въпроса за избягването на \"твърдата граница\" със Северна Ирландия. Ако Лондон не договори обща позиция с Европейската комисия до петък, държавите членки са информирали Барние, че няма да разполагат с достатъчно време, за да я занесат в столиците си за обсъждане преди ключовия Европейски съвет следващата седмица. При този сценарий лидерите отново ще заявят, че няма достатъчен напредък по въпросите за правата на гражданите, финансовите договорености и ирландската граница, за да се премине към разговори за търговията и преходния период. Ако това се случи, следващата възможност за обсъждане на условията за преходния период ще бъде евентуално след Европейския съвет през март. Възможно е лидерите да свикат извънредна среща през януари или февруари, за да се разберат да придвижат разговорите напред. Но колкото повече британското правителство се бави с това да предложи сигурност за условията за търговията след март 2019 г., толкова повече риск има фирмите да вземат решения, които да ощетят британската икономика. По думите на ирландския премиер Лео Варадакар Мей иска да се върне с текст тази вечер или утре. Според източници от партията на юнионистите обаче разговорите може да се изместят към януари. Тази седмица преговорите за ирландската граница след Брекзит  се провалиха в последния момент , тъй като юнионистите, които подкрепят правителството на премиера Тереза Мей, отхвърлиха планирания от Даунинг стрийт ангажимент Северна Ирландия да остане обвързана с европейските регулации.", "date": "2017.12.07", "title": "Великобритания има време до петък да реши за ирландската граница след Брекзит"}
{"url": "http://www.dnevnik.bg/sviat/2017/12/07/3092431_neshto_se_prekurshi_v_bulgariia_prez_2013_g_pokazva/", "text": "Лондонският институт \"Легатум\" разпространи преди дни годишната си класация на 149 държави според собствен Индекс за просперитет и в нея на позиция 51 България е постигнала най-доброто си място досега. Авторите посочват състоянието на \"обществения капитал\" на страната като най-сериозния ѝ проблем. Подробното вглеждане в конкретните въпроси и отговори, на базата на които е правен анализът през последните 11 години, разкрива ясно, че нещо се е \"прекършило\" в българското общество в един конкретен момент - в 2013 година. Не става дума толкова за изкачването в класацията от 2008г. насам и дори не за това, че тогава България слиза от 51-во на 57-мо място и остава на това ниво до 2016г. Въпросът е, че кризата, довела до оставката на първия кабинет \"Борисов\" през март 2013г., управлението на БСП и ДПС начело с Пламен Орешарски до август 2014г. и особено протестите около назначаването на Делян Пеевски начело на ДАНС, обобщавани като Моделът \"Кой?\" (и в значителна степен неуспехът им да го променят), са събития със силен, внезапен и продължителен ефект, който се усеща и днес - близо 5 години по-късно. Това усещане е независимо от иначе приличните официални резултати за икономически растеж на българската икономика. Обяснението дават самите автори от \"Легатум\" в представянето на приложената методология: \"Запитахме се защо да не класираме държавите според доходите на глава от населението (икономически просперитет) и нивото на благоденствие на гражданите им? Отговорът е, че първо, просперитетът е с много измерения и обхваща всики аспекти на човешкия живот и, второ, подобна схема за класиране няма да ни позволи да задаваме важни въпроси защо определени страни са точно на това място. Затова емпирично тествахме отговорите като сравнихме нашия Индекс за просперитет с БВП на глава от населението и отговорите на хората на стандартни въпроси дали са доволни от живота си. От това могат да се извлекат важни политически въпроси. Погрешно е да се смята, че решенията са предимно в растежа на икономиката и постоянното подобряване нивото на доходите. Защото е възможно да се постига високо равнище на просперитет без непрекъснато да се гонят по-високи доходи.\" За изследването институтът е използвал данни на Gallup World Poll. В случая с България се оказва, че за последните няколко години българите се дистанцират от политическа и обществена активност, станали са по-нетолерантни, живеят в разпокъсани общности и нямат усещане, че са свободни да изберат как да живеят живота си. В общите заключения на доклада за България се посочва, че хората тук  . Може би най-ярката илюстрация за това е отговорът на въпроса \"Имате ли доверие на местната полиция?\". Обяснението авторите да го използват е, че \"съществува силна връзка между доверието в институциите - и специално в полицията - и икономическия растеж и благоденствие\". Тук българската полиция не успява да постигне повече от място 100-101 (при Цветан Цветанов) и необратимо поема надолу при второто правителство на Бойко Борисов до сегашната позиция под номер 130. След 2011г. не се случва нищо добро и с  , а упадъкът ѝ, според авторите, е смятан за важна оценка за качеството на обществения капитал. \"Галъп\" измерват това през въпроса \"Изказахте ли мнението си пред обществен служител през последния месец?\" Отговорите на българите са такива, че най-доброто класиране на страната е през 2008-2011 г. - в зоната на места 93-95. През 2012 г. има срив до 117-о, продължаващ през 2013-2014 г. до 121-о. За 2017г. има подобрение, но то не отива по-далеч от място 105 от 149 държави. Това личи и от мястото на България по  , която е смятана за основен фактор за добра демокрация, когато се превръща в участие в политическия процес. Данните от \"Галъп\" показват, че до 2012г. страната се е задържала в зоната 56-60 място, но през 2013г. следва гмурване на 78-о и трайно оставане до днес в друга група - на позиции 79-82. \"Ако изпаднете в затруднение,  да ви помогнат\", пита \"Галъп\" в световното си проучване. Авторите от \"Легатум\" обясняват, че отговорите на този въпрос са важни, защото има силен ефект от подкрепата на подобни мрежи за усещането на хората, че живеят добре. Тук българите демонстрират отчетливо подобрение от 2013г. насам - непрекъснато изкачване от позиция 72 до 17. Но видимо  . Това личи от отговорите на въпроса \"Вашето домакинство изпращало ли е финансова помощ на друго през изминалата година? (в същата страна\". По този показател България години наред не помръдва от място 120, слиза на 124 и едва в тазгодишната класация рязко се изстрелва нагоре до 84. Според \"Легатум\" подобно подпомагане с пари отразява доколко хората са склонни да го правят извън формалните дарения. \"През последния месец  \" е поредният въпрос, включен, защото \"за усещането за благоденствие има силен ефект от мрежи за подпомагане в обществото, които отиват отвъд близките приятели и семейството\". На пръв поглед тук има подобрение от 2009г. насам, но движението е твърде минимално и България се \"влачи\" в самото дъно на класацията - от място 141 постепенно се изкачва до 111, за да слезе рязко отново през 2017 г. на място 131. За сравнение, съседна Румъния, която е била в нашата категория до 2013г., рязко тръгва нагоре и днес е 35-а в света по този показател. Ако е някаква утеха - сърбите, с които сме рамо до рамо до 2009 т. (тогава те са били на 142 място), така и не напускат самото дъно и от 2014 г. трайно са се установили на 146-147 място. Ако чужденец потърси в доклада на \"Легатум\" оценка  , отговорът ще бъде \"Категорично не\". Авторите са използвали въпроса \"Отделихте ли през последния месец време за доброволческа дейност към някоя организация\", защото според тях доброволчеството има силен положителен ефект върху усещането за благоденствие и в частнот върху удовлетвореността и чувството, че контролираш живота си\". Българският рекорд тук е 136-о място през 2012г., след което следва срив до 147-мо и след минимална корекция от две години, отново връщане на 146-о място в тазгодишната класация. Движението в класацията по  също показва, че от 2011 г. нещата според българите видимо се влошават - от място 47 България стремително слиза на 66 през 2014г. и практически не помръдва от там до днес. Това се вижда и в подкатегориите  , където България непрекъснато слиза от място 65 през 2011г. до тазгодишното 114-о. Въпросът, донесъл тази оценка, е \"Вашият град/район добро място ли е за живеене на етнически малцинства?\". Авторите са г овключили в индекса си, защото \"едно проспериращо общество приема, уважава и има полза от етническото разнообразие\". Същото става и с  . Отговорите на въпроса \"Вашият град/район добро място ли е за живеене на имигранти?\" са използвани оп логиката на това, че успяващите общества ценят и се възползват от таланта и усърдието на хората, независимо от тяхното гражданство. Между 2007 г. и 2013 г. България общо взето се задържа по този показател около 115-о място в света. Но след това се устремява към дъното на класацията и от три години е на позиция 141-143. Тази тенденция съвпада и с резултатите за   чрез ограничаване на едни и даване преференции на други религии. Тук оценката е направена по глобалното проучване на американския институт \"Пю\" и според нея най-добрата позиция на България в индекса на \"Легатув\" е 86-а от 2010г. Следва бързо тръгване надолу, за да се \"закотви\" на 120-о място през 2013 г. и само през 2017г. постига промяна - още надолу до 124-о място. Примерите могат да продължат, но избрахме да ви покажем още два отговора. Първият е на въпроса  . В пет от 11-те години, в които се изработва индексът, България стои около място 85 в света. \"Галъп\" казват, че \"цивилизованите отношения между хората са залегнали в основата на обществения капитал и имат връзка с благоденствието\". Вторият пример е за за  . Въпросът на \"Галъп\" е \"Доволен ли сте от свободата си да избирате какво да правите в живота си?\" Отговорите на българите години наред определено не поставят страната в категорията на европейските демокрации - след престой в зоната на места 128-134 в периода 2007-2010 г. следва \"подобрение\" до 106-о място през 2012г. , още четири години в зоната 122-133 и \"рекорд\" от място 105 през 2017г.", "date": "2017.12.07", "title": "Нещо се прекърши в България през 2013 г., показва допитване на \"Галъп\""}
{"url": "http://www.dnevnik.bg/sport/2017/12/07/3092365_hofenhaim_e_poslednoto_prepiatstvie_pred_ludogorec_kum/", "text": "Лудогорец\" ще изиграе днес последния си двубой от  груповата фаза на Лига Европа  срещу германския \"Хофенхайм\". Българският първенец се нуждае от равенство или победа на \"Рейн Некер щадион\", за да си гарантира продължаването към фазата на директните елиминации. След пет изиграни срещи разградчани са на второто място с осем точки, на две зад лидера в групата \"Брага\". Българският шампион пропусна два шанса да се класира за 1/16-финалите предсрочно, след като първо завърши наравно с \"Брага\", а след това загуби от \"Истанбул Башакшехир\" у дома. Тимът има две победи, две равенства и една загуба дотук. \"Лудогорец\" преследва  класиране във фазата на директните елиминации  за втора поредна година и общо за трети път. През сезон 2013-14 българският шампион спечели групата си, а после достигна до 1/8-финал, отпадайки от \"Валенсия\", а през миналия сезон игра във фазата на 1/16-финалите, класирайки се като трети в групата си в Шампионската лига. Там обаче \"Лудогорец\" беше отстранен от \"Копенхаген\" (1:2 и 0:0). Какво е нужно за класиране напред  В този случай българският отбор ще събере 11 точки и ще се класира за следващата фаза. Евентуална победа в Германия е единственият вариант, при който българският отбор може да спечели групата, но за целта \"Брага\" трябва да загуби в Истанбул или да завърши наравно. При равенство в точките между \"Лудогорец\" и \"Брага\" разградчани ще завършат на върха заради предимството си в преките двубои.  В този случай \"Лудогорец\" ще събере девет точки и ще се класира за 1/16-финалите, без да има значение резултатът в другата среща. При подобен развой ключов ще е резултатът от другия мач. Ако \"Истанбул Башакшехир\" победи класиралия се вече \"Брага\", ще събере осем точки, с колкото е и \"Лудогорец\", но ще го измести заради превъзходството си в преките двубои. При равенство или победа на португалците българският отбор ще продължи в Лига Европа. Новините Съперникът на \"Лудогорец\" вече няма шанс да се класира напред и затова  ще използва много резервни футболисти в двубоя . Треньорът Юлиан Нагелсман ще даде шанс на по-рядко играещите Еуген Полански и Ермин Бичакчич, както и на Мерис Скендерович, Робин Хак, Роберт Жюл и Филип Охс, които се изявяват предимно за втория отбор на \"Хофенхайм\". \"Искаме да се разделим с Лига Европа по най-добрия начин, защото така ще покажем уважение към нашите фенове и към турнира. Планът ми е да пусна доста млади момчета, които са гладни за изява и искат да се докажат. Турнирът е приключил за нас, но те имат за какво да играят\", каза 30-годишният треньор. \"Лудогорец\" няма никакви проблеми с контузени или наказани футболисти и ще заложи на всичко най-добро. При българския тим обаче ще влияе и фактора умора, който се натрупва в края на календарната година. За \"Лудогорец\" това е 34-и мач от началото на сезона и пети само в последните 14 дни. Разградчани имаха два дни по-малко за почивка, след като  играха с \"Дунав\" в понеделник , но успяха да съхранят важни играчи като Козмин Моци, Вандерсон и Яцек Горалски. В първия си мач с \"Хофенхайм\" през септември, \"Лудогорец\" постигна впечатляващ обрат от 0:1 до 2:1. Треньорите На официалната пресконференция Нагелсман изрази желанието си \"Хофенхайм\" да победи. Германският състав, който напоследък се представя силно в Бундеслигата, иска да пренесе формата си и на европейската сцена. \"Имаме възможност да спечелим три точки, за да се сбогуваме с достойнство с турнира. Това е пореден шанс да покажем какво можем\", заяви треньорът. \"За мен е важно да има конкуренция. Искам всеки да докаже, че може да бъде ценен за отбора. Всички, които ще играят са подготвени максимално добре за срещата\", добави младият специалист. Димитър Димитров е на мнение, че ротациите и промененият състав на \"Хофенхайм\" не са от такова значение заради качеството на играчите. \"Не е толкова важно дали съперникът ще излезе с резерви или титуляри. При тях са доста равностойни смените и винаги са на едно високо ниво. Мен ме интересува повече поведението на нашия отбор и това ние как ще играем. Все пак не очакваме \"Хофенхайм\" да играят дефанзивно\", каза Димитров. Българският треньор заяви, че напрежението е в неговия отбор, заради нуждата от успех. \"При тях напрежението е доста по-малко, защото те играят по-скоро за престиж. Те няма да изневерят на стила си, който са показвали досега. Във футбола е нормално да има напрежение. Във всички мачове има. Съжалявам адски много за мачовете с \"Брага\" и  \"Истанбул Башакшехир\" . Ние сме настроени за максимално себераздаване. Все пак мачът ще бъде труден. Във футбола има не само победи, но и спадове. Мъжеството е да се покажеш, че можеш да се вдигнеш във всеки един момент и да излезеш с чест\", добави Димитров. Двубоят е тази вечер от 20 ч. и ще бъде излъчен пряко по БНТ1.", "date": "2017.12.07", "title": "\"Хофенхайм\" е последното препятствие пред \"Лудогорец\" към излизане от групите на Лига Европа"}
{"url": "http://www.dnevnik.bg/sviat/2017/12/07/3092144_kakvo_se_sluchi_s_petima_diktatori_ot_arabskata_prolet/", "text": "Един от тях живее спокойно в изгнание. Друг бе пратен в затвора, а сега на практика живее под домашен арест. Трети продължава да е на власт - в страна, разкъсвана от война. Двама бяха убити.  Новината от понеделник, че бившият йеменски президент е убит, е не само ключово събитие за една страна, опустошена от гражданска война, разкъсвана от борба на верска основа, водена чрез посредници между Саудитска Арабия и Иран, и стигнала до най-тежката хуманитарна криза в света.  Това събитие освен всичко друго напомня за покосените надежди в този регион - седем години след като един продавач на плодове се самозапали в Тунис и така пламна процес, наречен по-късно  Арабската пролет . Да си припомним какво се случи с петима лидери - в Египет, Либия, Сирия, Тунис и Йемен - страни, които са в центъра на  политическите въстания , започнали през 2011 г. Само в една от тях, Тунис, днес има подобие на плуралистична демокрация.  Хосни Мубарак, Египет  89-годишният  Мубарак , в миналото символ на непоклатимия арабски автократ, бе свален през февруари 2011 г. след близо 30 години на власт. Падането му бе сякаш първият сигнал за предстоящи промени в политиката. Той бе вкаран в затвора и  съден по обвинения , включително за заговор за убийство на протестиращи и за ширеща се корупция, а процесите срещу него бяха придружени от приковаващи вниманието кадри с  Мубарак , който седи в клетката на обвиняемите в съдебната зала.  Общественият гняв срещу  Мубарак  обаче поутихна, когато Египет бе разтърсен от нови политически катаклизми: свалянето на демократично избрания, но приеман изключително противоречиво в обществото президент ислямист Мохамед Морси и заменянето му с военния диктатор  Абдел Фатах ас Сиси , който поведе яростна кампания срещу инакомислието. През март правителството на Сиси тихомълком пусна Мубарак от затвора, макар че срещу него продължава да се води разследване за корупция и той няма право да напуска Египет. Мубарак сега живее в охранявано имение в Кайро.  Муамар Кадафи, Либия Този ексцентричен и безмилостен лидер, който се смяташе за крал на Африка и се обличаше се като бедуин, управлява Либия  повече от 40 години . Полковник  Кадафи  бе свален през август 2011 г. след народно въстание, подпомогнато от военни самолети на НАТО. Два месеца по-късно, на 69 години, бе убит от бунтовници, които го измъкнаха от неговия роден град Сирт и изложиха тялото му на показ в хладилна камера в Мисрата. Либия след това изпадна в почти перманентна анархия и се превърна в убежище за трафиканти на хора, които експлоатират бежанците и мигрантите, искащи да стигнат с лодки до Европа.  Зин ал Абидин Бен Али, Тунис  81-годишният  Бен Али , първият от свалените арабски автократи, водеше според критиците му неприлично разкошен живот - в рязък контраст с трудния живот на обикновените тунизийци. Символ на тяхното отчаяние стана съдбата на продавача на плодове  Мохамед Буазизи .  През февруари 2011 г. Бен Али избяга със семейството си в Саудитска Арабия, където правителството му позволи да живее спокойно и отхвърли искането на Тунис да го екстрадира.  Али Абдула Салех, Йемен Салех, смятан за един от най-коварните автократи в арабския свят, се оттегли в началото на 2012 г. след три десетилетия начело на Йемен,  най-бедната страна в Близкия изток . Той продължи да е влиятелна политическа фигура и по-късно се съюзи с йеменските бунтовници хуси, които от три години се бият с коалиция, начело на която е Саудитска Арабия. В понеделник  той бе убит на 75-годишна възраст  при засилване на хаоса на Сана, столицата на Йемен, след като бе съобщено, че отново е минал на противниковата среда, предавайки хусите, подкрепяни от Иран.  Башар ал Асад, Сирия Опровергавайки прогнозите на западните лидери, че е следващият поред, който ще падне, президентът Асад остана на власт, въпреки избухналото през 2011 г. въстание, което прерасна в гражданска война, съсипала Сирия и предизвикала тежка бежанска криза.  Подпомагани от съюзниците си Русия и Иран, силите на 52-годишния Асад, бивш очен лекар, си върнаха големи територии в Сирия, завоювани от бунтовници и ислямсти. Голяма част от страната му обаче е в руини и по оценки на ООН възстановяването ѝ ще струва повече от 250 млрд. долара. Преговорите за спиране на войната вървят трудно и не е ясно каква ще е ролята на Асад в бъдещето на Сирия. /БТА", "date": "2017.12.07", "title": "Какво се случи с петима диктатори от Арабската пролет"}
{"url": "http://www.dnevnik.bg/analizi/2017/12/07/3090459_carskite_imoti_civilizovaniiat_izhod_e_sporazumenie_i/", "text": "Така популизмът с мащабно промиване на мозъците, за което огромна роля изиграха и медиите, постигна разрушителен пробив в масовото съзнание - \"дошъл да заграби имотите, които не са негови, а на държавата\". Докато всички други - сини и червени, можеха да си реституират отнетото от техните предци. А всяка различна гледна точка, която се опира на историческите факти и не се вписва в мейнстрийма за \"мадридския навлек\", бе третирана като царско блюдолизничество. Да бъде ненавиждан или поне нападан в разговор царят заради имотите се превърна в знак на изискан интелектуален вкус. Аргументи не се слушаха. Здравият разум съвсем отстъпи и пропагандата придоби действия на живо по телевизията, когато самият земеделски министър Мирослав Найденов извика телевизионните камери, за да покажат как той собственоръчно отнася купчината папки в съда, за да възстанови \"историческата справедливост\", отнемайки горите в Рила. (Пак само пътем ще отбележа: в реституираните от Симеон Сакскобургготски рилски гори не е установена бракониерска и друга незаконна сеч, казаха от МЗ на мой въпрос в началото на годината). И съдът каза (имам предвид най-вече решението на състава на Върховния касационен съд по делото за чифлика Кричим от 2012, защото това решение предопредели изхода на останалите дела), че интендантството на цивилната листа на царя, което стопанисва и управлява имуществото му, е държавна институция, и следователно имотите, чиито нотариални актове са на името на интендантството, са държавни, а не лични на царете. Аз нямам отговор. Този въпрос се избягва публично от всички говорители по темата, вероятно защото е неприлично да се пита по решения на съда. Но има още въпроси: тримата върховни съдии игнорираха всички писмени документи и всички свидетелски показания за собствеността на имотите и за характера на интендантството, представени от страната на наследниците на царската фамилия; включително правилника на интендантството, от който се вижда, че е било гражданска канцелария за управление на царското имущество. Тримата съдии игнорираха и всички въпроси, произтичащи от логиката на действащите в Царство България закони. (Само някои от въпросите: Защо, ако интендантството е държавен орган, липсва документ за учредяването му; защо не фигурира в никой регистър; защо не са одитирани харчовете му от Сметната палата; защо главният интендант и служителите се назначават от царя без приподписване от министър; защо интендантът може да купува и продава с парите на царя само по упълномощаване от монарха... Над половината от възраженията в касационната жалба изобщо не бяха обсъдени. Съдът се опря основно на това, че интендантството управлява освен личните имоти на царя, също и държавните, които той ползва, а разходите за държавните се поемат от бюджета.) С изключение на къщата в с. Баня, Карловско, построена от цар Борис III. Въпреки стотиците продавателни записи за покупка на земя край Врана и Кричим от княз Фердинанд в края на 19-ти и началото на 20-ти век, които се намират в Държавния архив. Впрочем всички имоти са построени от княз /след Независимостта цар/ Фердинанд, без къщата в с. Баня. В историята на Третата българска държава до 1947 г. са правени  три описа на всички покрити сгради в България  - от три правителства: на Александър Стамболийски /1923/, Андрей Ляпчев /1933/, и от Кимон Георгиев /1946/. И в трите описа имотите на царя, стопанисвани от интендантството, фигурират разделени на частни и държавни. Трябваше да доживее България до днешните си демократични времена, да се родят политици като Яне Янев, Бойко Борисов, Мирослав Найденов и да обявят, че \"царските имоти са били винаги държавна собственост, тъй като принадлежали на короната\", каквото и да значи това. Уважението към правовия ред означава да се изпълняват решенията на съда. Но не и да не бъдат коментирани. Вероятно върховните съдии по съвест и убеждение са взели решението си, тъй като са смятали, че така защитават държавния и обществен интерес. Това е моето обяснение за решение №209 по гражданско дело №673/2011 г. на Върховния съд (делото Кричим), - първото решение в полза на държавата. Има и друго обяснение: по принцип съдебните решения са \"крайни\", в смисъл категорични, за да се предотврати противоречивата практика. Казано с прости думи: всякакви колебания, всички \"може би\" и \"вероятно\", които възникват при обсъждането на доказателствата и в които се отразява безбрежната сложност на всеки казус, накрая съдът е длъжен да неутрализира в кратката категоричност на решението - \"съдът потвърждава\" или \"съдът отменя\". Има обаче и трето Съдиите не работят във вакуум, а в отровената политизирана среда, която си е казала думата преди тях Съдиите работят сред прегазено разделение на властите от политическите властници. (Да припомням ли как премиерът Бойко Борисов пристигна - не, връхлетя, във Висшия съдебен съвет да държи назидателна реч, без да го е поканил ВСС; и как върховните управители на съдебната власт дори не го попитаха \"кой ви покани, г-н министър-председател\", и до днес нямат реакция по скандалната демонстрация, а се хвърлиха да засвидетелстват почит и преклонение? Е, сред тази предадена отвътре независимост на тяхната власт работят съдиите, затова и техните решения могат и трябва да бъдат коментирани...) Затова и смятам, че най-тежкото поражение, което сагата с царските имоти нанесе, е именно въвличането на съда в игрите по решаването на един по същество историко-политически въпрос. Решението трябваше да бъде политическо от самото начало с приемане на закон за царските имоти, както бе приет законът за реституцията за всички български граждани. Сега, пред задаващия се унизителен изход за българската държава в Страсбург, достойният изход е извънсъдебно споразумение между държавата и един неин гражданин и изготвянето на закон за царските имоти. Защото лишаването от собственост на един български гражданин, докато всички други граждани си реституираха отнетата недвижима собственост, е Ако ние като народ сме съгласни с това, значи заслужаваме съдбата си. Разликата между тази дискриминация и болшевишко-класовата е в използваното оръжие - пропагандата замени наганта. Чудя се кой ще е този наш юрист, който ще съумее да напише защитното становище на българската държава, ако й бъде поискано от Европейския съд в Страсбург: становище, което ще трябва да обясни логично как така държавата първо връща едни имоти и после ги взима обратно. Затова споразумението е цивилизованият начин за излаз от тресавището. И ако то се окаже невъзможно, ще е Така разрешаването на казуса най-вероятно отново ще се отложи и накрая ще се произнесе Страсбург. А кашата е забъркана от политиците /осъществено с благословията на Бойко Борисов/ и трябва да бъде изчистена от тях /пак от Бойко Борисов/. Друг разумен изход няма. Народ и държава, които не уважават собствената си история, да не очакват уважение от други.", "date": "2017.12.07", "title": "Царските имоти: цивилизованият изход e споразумение и закон"}
{"url": "http://www.dnevnik.bg/bulgaria/2017/12/07/3092314_zapochva_eksperimentalen_remont_na_500_metra_ot/", "text": "Ремонт на 500 метра от магистрала \"Тракия\", между пътните възли \"Чирпан\" и \"Стара Загора\", налага между 190 и 195 километър движението да се осъществява двупосочно в платното за Бургас. Ограничението е в сила от днес в 11 часа до 21 декември. Ремонтът е пилотен, като ще бъде подменена асфалтовата настилка и хоризонталната маркировка. Целта е да се прецени доколко тази технология за обновяване е подходяща и дълготрайна. Изпълнител на ремонта е пътноподдържащата фирма \"Автомагистрали\" ЕАД.", "date": "2017.12.07", "title": "Започва експериментален ремонт на 500 метра от магистрала \"Тракия\""}
{"url": "http://www.dnevnik.bg/bulgaria/2017/12/07/3092436_sled_kato_izostavi_videokameri_za_10_mln_lv_varna/", "text": "Изграждане на нова системи за видеонаблюдение в част от пешеходните зони, 12 детски заведения, Зоологическата градина и общински сгради планира местната администрация във Варна. Покани за участие в търга за възлагане на обществената поръчка са изпратени до три компании, с които общината е сключила рамков договор за тези дейности. Това са \"Анди Бг\", \"Елит хоум\" и Дружеството по закона за задълженията и договорите \"Видеонаблюдение Варна\". Това става известно от публикация в сайта на Агенцията за обществени поръчки. Стойността на проекта е 314.6 хил. лв. без ДДС. Около една трета от предвиденото финансиране, ще трябва да осигури поставянето на 10 камери и едно записващо устройство във всяка от детските ясли на територията на общината. Там ще бъдат наблюдавани площадките за игра, входовете и коридорите. В сградата на Община Варна ще бъдат поставени 11 камери. Няколко от тях ще са около парадния вход на сградата, в салона за обслужване на граждани и заседателната зала на Общинския съвет. Повече от 20 камери ще бъдат поставени по част от централния бул. \"Княз Борис I\", на входа на Морската градина, т.нар. \"Юнашки салон\" и други места в града. Срокът за подаване на оферти от потенциалните участници в търга за възлагане на обществената поръчка е 12 декември. Най-голямата, най-скъпата и най-модерната В началото на април м.г. община Варна обяви процедура за избор на изпълнители, които да изградят нова система за видеонаблюдение в града с прогнозна стойност до 1 млн. лева без ДДС. Срокът за изпълнение на поръчката е 4 години. Тогава на въпроси на \"Дневник\" от общинската администрация обясниха, че новата система няма да дублира  съществуващата в момента мрежа от 250 високотехнологични камери , обявена за \"най-голямата, най-скъпата и най-модерната в страната\", която беше купена през 2007 г. от бившия кмет Кирил Йорданов. Обявената й стойност беше близо 10 млн. лв. Тя обаче  никога не заработи с пълния си капацитет, тъй като не бе доизплатeна на доставчика си - австрийската компания \"Efkon AG\" . На четири очи Разследване на \"Дневник\" показа, че създаването на мрежата е било  договорено устно между бившия кмет на Варна Кирил Йорданов и някогашния министър на вътрешните работи Румен Петков . Така, без писмен договор, Варна изплати половината от разходите в размер на 5 млн. лв., но след оставката на Петков МВР отказа да изпълни \"неофициалните\" му ангажименти за плащане на останалата половина. По тази причина \"Efkon AG\" отказа да ги поддържа и още през 2014 г. те бяха напълно блокирани. Информацията за това е била премълчавана както от общинската администрация, оглавявана вече от наследника на Йорданов Иван Портних, така и от Областната дирекция на МВР, която използваше камерите без договор и без да плаща наем за това. Незаконно. И какво от това? Оказа се дори, че заради неизвършените допълнителни плащания,  системата за видеонаблюдение не е била официално въведена в експлоатация с необходимите документи и по тази причина е работила незаконно в продължение на 7 години . Въпреки това през този период системата е била използвана от МВР за събиране на информация и налагане на глоби. В края на ноември 2014 г.  дружеството \"Еfkon AG\" предложи на Община Варна да изкупи дяловете му в съвместното им дружество  \"Варна Ефкон\" срещу 780 хил. лв. Същинското рестартиране на системата за видеонаблюдение във Варна трябваше да отнеме до 9 месеца и да струва още около 800 хил. лв. Междувременно през последните четири години във Варна бяха изградени още три системи за видеонаблюдение – една за следене и регулиране на уличния трафик, втора за охрана на общински обекти и трета, която е част от проекта за Интегриран градски транспорт. Сега става известно, че предстои монтирането и на нова - четвърта система.", "date": "2017.12.07", "title": "След като изостави видеокамери за 10 млн. лв., Варна обяви търг за доставка на нови"}
{"url": "http://www.dnevnik.bg/evropa/novini_ot_es/2017/12/07/3092268_germanskite_socialdemokrati_otnovo_obmisliat_sujuz_v/", "text": "Да си в опозиция според бивш лидер на левоцентристката Германска социалдемократическа партия (ГСДП) е \"скапана работа\". Думите на Франц Мюнтерферинг може да се окажат полезни за лидера на ГСДП Мартин Шулц. Тази седмица той ще се изправи пред една неспокойна партийна конференция, за да се опита да убеди социалдемократите да потиснат идентичността на своята партия под доминацията на консерваторите на Ангела Меркел и да подкрепят преговори за съставяне на ново правителство, оглавявано от Меркел. Освен че трябва да решат дали да започнат следващата седмица преговори с Меркел за евентуално повторение на сегашната голяма коалиция, членовете на партията също така ще гласуват по въпроса за партийното лидерство на Шулц. Нов политически курс Съюзяването с Меркел като по-малък партньор в оглавявана от нея коалиция обаче е въпрос, с който ГСДП се бори почти на всички избори, откакто тя стана канцлер за първи път през 2005 г. След като през 2009 г. Меркел сформира коалиция с подкрепящите бизнеса свободни демократи, която управляваше четири години, ГСДП пак се бореше с идеята за отново да се обвърже с нея през 2013 г., когато канцлерът беше на върха на политическата си власт. Партията спечели едва 25.7 процента от гласовете на изборите през 2013 г. Това беше вторият й най-лош резултат от края на Втората световна война след поражението с 23 процента, което претърпя през 2009 г. след първите си четири години като по-малък партньор в оглавявана от Меркел коалиция. Този път обаче много членове на ГСДП са твърдо против нов съюз с Меркел, след като гласовете за партията паднаха до едва 20.5 процента на националните избори през септември. Вместо това те настояват ГСДП да се върне в опозиция, за да си даде време да се прегрупира и да разработи нов политически курс. Несигурно лидерство 61-годишният Шулц, който е бивш председател на Европейския парламент, преминава през големи сътресения, откакто бе номиниран за лидер на ГСДП и кандидат на партията, който да оглави кампанията й за изместване на Меркел при надпреварата за изборите през септември тази година. Членовете на ГСДП ликуваха, когато номинацията на Шулц доведе до рязко увеличаване на подкрепата за партията в социологическите проучвания, като се има предвид, че той бе ново лице на политическа сцена, пълна със стари играчи. Това, че Шулц получи подкрепа от 100 процента от гласовете при избора на партиен лидер през март, беше показател какви надежди хранеше ГСДП, че той може да сложи край на 12-годишното управление на Меркел. Но тогава \"влакът на Шулц\", както медиите нарекоха кампанията на лидера на ГСДП за канцлерския пост, изглежда, вече губеше мощност, след като подкрепата за партията намаля и се появиха признаци за изборната катастрофа, която предстоеше на 24 септември. За съжаление, това не говори добре говори за лидерството на Шулц - че до слабото представяне на ГСДП на изборите през септември се стигна, въпреки че партията успя да прокара някои от ключовите си политики, включително минимална работна заплата и план за ранно пенсиониране, по време на участието си в коалицията на Меркел. Сега редовите членове на ГСДП са на път да гласуват на конгреса тази седмица за представянето на Шулц като партиен лидер, след като той доведе социалдемократите до травмата на изборите през септември, а после бе принуден да направи неловко отстъпление по въпроса за съставянето на нов съюз с Меркел. След като в изборната нощ твърдо отхвърли възможността за ново присъединяване към правителство на Меркел, Шулц бе принуден да отстъпи под натиска на някои кръгове в неговата партия, а също на германския президент Франк-Валтер Щайнмайер, и тези седмица да подкрепи нови преговори с канцлера./БТА", "date": "2017.12.07", "title": "Германските социалдемократи отново обмислят съюз в сянката на Меркел"}
{"url": "http://www.dnevnik.bg/sport/2017/12/07/3092446_kristiano_ronaldo_ochakva_da_poluchi_zlatnata_topka_i/", "text": "Кристиано Роналдо очаква да бъде награден със \"Златната топка\" за пети път. Церемонията, организирана от френското списание \"Франс футбол\",  ще се състои тази вечер от 20.45 ч. на Айфеловата кула . Планирана е фотогалерия на победителя пред един от символите на Париж, подобна на тези, които се правят на шампионите от \"Ролан Гарос\". Целта на организаторите била да върнат славата и стойността на наградата след раздялата с ФИФА. От две години международната федерация се отдели и връчва своя награда - The Best. Роналдо е изявен фаворит и получаването на приза се смята за формалност. Португалецът имаше ключов принос при спечелването на Шампионската лига след серията решителни голове и помогна на националния отбор да се класира за световното в Русия. Ако очакванията се потвърдят и Роналдо спечели, той ще се изравни с Лионел Меси с пет отличия. Един от двамата печели престижната награда неизменно от 2008 г. насам. В сряда вечерта  нападателят влезе в историята, като стана първият футболист, вкарал във всеки от шестте мача  за своя отбор в Шампионската лига. Той се разписа при победата с 3:2 срещу \"Борусия\". Роналдо вече има 19 гола в последните си 11 мача в турнира, като е пропуснал да отбележи само веднъж. През май \"Реал\" стана първият отбор, защитил титлата си в Шампионската лига и сега ще играе на световното клубно първенство. Воденият от Зинедин Зидан състав ще се включи директно от полуфиналите, като ще има мач на 13 декември. Преди седмици  Роналдо получи приза на ФИФА The Best .", "date": "2017.12.07", "title": "Кристиано Роналдо очаква да получи \"Златната топка\" и да се изравни с Лионел Меси"}
{"url": "http://www.dnevnik.bg/evropa/novini_ot_es/2017/12/07/3092310_borisov_se_sreshta_s_liderite_na_zapadnite_balkani_v/", "text": "Министър-председателят Бойко Борисов и главният изпълнителен директор на Световната банка откриват днес форум, който поставя началото на инициатива в подкрепа на регионалната интеграция на Западните Балкани. На конференция в Националния дворец на културата по покана на българския премиер ще бъдат косовският президент Хашим Тачи, президентът на Черна Гора Филип Вуканович, министър-председателите на Албания Еди Рама, на Република Македония Зоран Заев, и на Сърбия Ана Бърнабич, както и заместник министър-председателят и министър на външната търговия и икономически отношения на Босна и Херцеговина Мирко Шарович. Във форума ще участва и комисарят за европейската политика за съседство и преговори за разширяване Йоханес Хан. България определи евроинтеграцията на Западните Балкани  като един от основните приоритети  по време на българското Председателство на Съвета на ЕС.", "date": "2017.12.07", "title": "Борисов се среща с лидерите на Западните Балкани в София"}
{"url": "http://www.dnevnik.bg/sviat/2017/12/07/3092395_zapochva_istoricheskoto_poseshtenie_na_erdogan_v/", "text": "Днес и утре турският президент Реджеп Тайип Ердоган  ще е на посещение  в Гърция - визита, каквато турски държавен глава не е правил от 65 години - и в страната са въведени засилени мерки засигурност, отбелязва в. \"Катимерини\". Според други издания се очаква на дневен ред да са теми като мигрантската криза, енергетиката, отношенията с Европейския съюз и спора за няколко егейски острова, заради които през 90-те години Атина и Анкара бяха на ръба на война. Ердоган вече е бил в Гърция, но като премиер, какъвто беше до средата на 2014 г. Според някои анализатори посещението е важно за президента заради възможността да \"деескалира\" отношенията си с Европейския съюз и да покаже \"по-умерено лице\". Говорителят на Ердоган Ибрахим Калън същевременно каза за репортери, че целта е да се \"развият и задълбочат\" връзките между съседите и че те \"са поели значителни отговорности в решаването\" на мигратската криза. Говорител на властите в Атина също допусна, че пристигането на държавния глава може да \"подобри специалните отношения, както между Гърция и Турция, така и между Турция и ЕС.\" Министърът за гражданска защита Никос Тоскас сърба гръцки и турски представители на сектор \"сигурност\", за да обсъдят мерките и антуража на Ердоган, който според източници на изданието ще е от над 200 души. Над 60 турски служители са в Атина от понеделник, а други 60 - в Комотини, където той планира да се срещне с представители на мюсюлманското малцинство. От гръцка страна ще го охраняват 2800 полицаи, специални сили и сапьори. По път му ще има снайперисти. В Атина са забранени всякакви протести, докато трае визитата му. Посещението се провежда ден след годишнината от убийството на ученика Алексис Григорополус от полицай, който по това време не е бил на работа. По повод на събитието имаше две шествия, едното от които завърши с безредици.", "date": "2017.12.07", "title": "Започва историческото посещение на Ердоган в Гърция, в Атина протестите са забранени"}
{"url": "http://www.dnevnik.bg/detski_dnevnik/2017/12/07/3091510_kakvo_e_koleda_bez_bal_na_vuzglavnici/", "text": "Много танци и хубава празнична музика - това обещават на малките почитатели на класическата музика организаторите на поредицата \"Концерти на възглавници\". На 10 декември те канят публиката на Бал на възглавници с изпълненията на камерния оркестър \"Виртуози\" с концертмайстор Ивайло Данаилов. В програмата са \"Валс на цветята\" от Чайковски, \"Кайзер валс\" от Йохан Щраус и \"Славянски танци\" от Дворжак, а в духа на Коледа - сюитата \"Лешникотрошачката\". Концертите са от 11 ч., 14 ч. и 17ч. в сградата на Съюза на архитектите на столичната улица \"Кракра\" №11, а след всеки от тях децата ще могат да се запознаят с музикантите и инструментите в оркестъра - цигулка, виола, виолончело и контрабас.", "date": "2017.12.07", "title": "Какво е Коледа без бал ... на възглавници"}
{"url": "http://www.dnevnik.bg/sport/2017/12/07/3092522_sofiia_poe_shtafetata_ot_marsiliia_za_evropeiska/", "text": "София беше официално провъзгласена за Европейска столица на спорта през 2018 г. Церемонията се проведе пред повече от 400 души в Голямата зала на Европейския парламент в Брюксел. Представители на Марсилия предадоха на кмета Йорданка Фандъкова символичната щафета и знамето. В българската делегация бяха трима български олимпийски медалисти - Тереза Маринова, Екатерина Дафовска и Йордан Йовчев, както и председателят на Столичния общински съвет Елен Герджиков и др. С двуминутен клип София представи дейността си по инициативата и информира за намеренията си през следващата година. В него се изтъкват основните приоритети на организаторите по отношение на спорта и се отбелязва, че най-важната цел на кампанията се съдържа в намерението спортът да достигне до всеки, да обхване многообразието от различни възрастови и социални групи. \"София,  , през 2018 г. ще председателства Европейския съюз. За нас е чест, че през същата година градът ще бъде Европейска столица на спорта под мотото \"Обичам спорта, обичам София!\", заяви Фандъкова. \"От името на общината и от името на всички жители на българската столица искам да благодаря за голямата чест и да уверя, че  . Поемаме това знаме и отговорността да направим всичко възможно, за да стане нашият град още по-красив, спортен и модерен\", допълни кметът. \"Уверихме се колко много хора увлича инициативата и искаме да я превърнем в устойчив модел, който да остане в полза на столичани и след 2018 г.\", заяви Фандъкова. София получи големи похвали от президента на ACES Europe - организацията, която определя европейската столица на спорта. \"В последните две-три години екипът в България работи много активно, като особено в информационно и в организационно отношение извърши огромна дейност. С удоволствие констатираме, че в подготовката София е сред отличниците в сравнение с досегашните 17 световно известни градове, заслужили това признание. Представители на няколко следващи столици на спорта,  \", заяви Джан Франческо Лупатели. На присъстващите в залата са били раздадени шалче и сувенири от София – Европейска столица на спорта. След София столица на спорта ще бъдат Будапеща (2019 г.), Малага (2020 г.), Лисабон (2021 г.) и Хага (2022 г.).", "date": "2017.12.07", "title": "София пое щафетата от Марсилия за Европейска столица на спорта и обеща да бъде за пример"}
{"url": "http://www.dnevnik.bg/sport/2017/12/07/3092520_snimka_na_denia_futbolniiat_zoro_koito_brodi_v/", "text": "Това не е част от празненствата за Хелоуин, а пресконференция след мач в Шампионската лига. И не - това не е Зоро, а треньорът на \"Шахтьор\" Пауло Фонсека. Той се появи на пресконференцията след двубоя с \"Манчестър сити\" облечен като Зоро. Португалският треньор предварително обеща, че ще го направи, ако украинският тим се класира за осминафиналите в Шампионската лига.", "date": "2017.12.07", "title": "Снимка на деня: Футболният Зоро, който броди в Шампионската лига"}
{"url": "http://www.dnevnik.bg/bulgaria/2017/12/07/3092462_s_den_zakusnenie_mvr_suobshti_che_v_shveciia_e_razbit/", "text": "Ден след като във вторник пресата в Швеция съобщи, че е разбила канал за трафик на хора от България, за да бъдат принуждавани да просят, снощи МВР публикува на страницата си информация за акцията, в която е участвала и ГДБОП. Вчера Еxpressen , и  Aftonbladet , че  във връзка със случая са задържани шестима души  (двама от които в България). Пет от тях са заподозрени в организиран трафик на хора, нарушаване на човешките им права и нанасяне на побой, а един за финансови престъпления. Всички арестувани са български граждани, а един се издирва. На въпроси на \"Дневник\", зададени по случая, вчера от пресцентъра на МВР отговориха неофициално, че тъй като в операцията водеща е била шведската национална полиция Привечер обаче МВР все пак реши да публикува информация и видео за проведената акция. Според официалното съобщение на 5 декември тг. е проведена съвместна специализирана полицейска операция на територията на България и Кралство Швеция. В нея са участвали служители на ГДБОП и на Шведската национална полиция. Операцията е проведена под ръководството на Специализирана прокуратура и е наблюдавана от Евроджъст и Европол. В рамките на проведените действия е неутрализирана На територията на България са задържани двама мъже – Б.П. (59г.) и Б.Б. (41г). По първоначални данни те са набирали, транспортирали и склонявали български гражданки да просят на територията на Швеция. За двамата има издадена Европейска заповед за арест и след задържането им в полицейския арест, с прокурорско разпореждане мярката им за задържане е удължена до 72 часа. В хода на операцията са извършени претърсвания на осем адреса в Кнежа, обитавани от членове на групата, като от адресите са иззети автомобили, мобилни телефони и sim карти, компютърни конфигурации, тефтери със записки, документи за парични преводи, златни накити, левове и В същото време на територията на Швеция са извършени процесуално-следствени действия на 5 адреса, където също са открити и иззети пари, тефтери със записки, мобилни устройства и банкови документи. Арестувани са деветима съпричастни към престъпната дейност, сред които и жени на възраст от 18 до 39г.. На седем от задържаните е наложена мярка за неотклонение задържане под стража. В рамките на разследването са разпитани множество жертви на трафик на хора, съобщават още от пресцентъра на МВР. С Европейска заповед за арест се издирва и още един от членовете на групата.", "date": "2017.12.07", "title": "С ден закъснение МВР съобщи, че в Швеция е разбит български канал за трафик на хора"}
{"url": "http://www.dnevnik.bg/kultura/2017/12/07/3092000_filmite_na_2017_g_spored_nju_iork_taims/", "text": "Ню Йорк Таймс\" публикува своя списък най-добрите филми на 2017 г. - по десет за всеки от двамата кинокритици на изданието. Сред тях има и екшъни, и биографични филми, и документалистика, и европейски заглавия.  Селекцията  е направена от филми, излезли на екран в САЩ през изминалата година. \"Дневник\" избра 10 от тях, които фигурират и в двете класации, показвани са или и има шанс да дойдат в България.  - един от малкото с жени супергерои, бе любимец и на публиката, и на критиката тази година. Гал Гадот изигра Диана, принцесата на Амазонките от комиксите на DC, която чува за конфликтите в човешкия свят и решава, че може да ги разреши. \"Обичам всички филми в списъка си, но повече от другит \"Жената чудо\" ми припомни, че гледаме киното през призмата на цялата си лична история - на детските си герои, тинейджърските си мечти и скептицизма на възрастния\", пише Манола Даргис в \"Ню Йорк Таймс\", която го поставя под номер 10. На същата позиция в класацията на критик А. О. Скот е  . Трета част от римейка на известната научнофантастична поредица, \"мрачният и вълнуващ филм на Мат Рийвс показва как мащабните кинопродукции могат да се посветят на политически и морални проблеми, без да затънат в претенциозност\". на румънския режисьор Кристиян Мунджиу (\"4 месеца, 3 седмици и 2 дни\") е под номер 8 в класацията на A.O. Скот. За него Мунджиу подели наградата за режисура на миналогодишния фестивал в Кан с Оливие Асаяс. \"Провинциален доктор държи дъщеря му да завърши университет във Великобритания и е готов да направи всякакви компромиси за целта. Семейна драма и етически трилър, филмът е присъда за повсеместната корупция, която властва не само в Румъния, а навсякъде, където егоизмът е станал върховна ценност.\" Осми в класацията на в класацията на Манола Даргис - и шести според Скот, е   - новият филм на Пол Томас Андерсън, който още няма българско заглавие, но ще тръгне по кината на 2 февруави 2018 г. В  може би последната си роля  носителят на \"Оскар\" Даниел Дей Люис играе успешен американски моделиер, който започва да работи за британското кралско семейство, и отношенията му с по-младата му муза (Вики Крипс). Има филми за актуалните проблеми на днешния ден, а има и такива, които се занимават със странното, красивото и мечтателното - Phantom Thread е от втория тип, пишат критиците на \"Таймс\". на Аньес Варда, също попада и в двете класации на съответно трето и пето място. В тази полубиографична творба почти 90-годишната режисьорка, вдъхновителката на френската нова вълна, обикаля френската провинция заедно с визуалния артист JR и разговаря с местните жители, създавайки кинопортрет на няколко поколения французи. Начело на класацията на А. О. Скот е  на Шон Бейкър, режисьорът на \"Мандарина\". \"Драмедията\" (от драма и комедия) разказва за група деца, чиито семейства са принудени от обстоятелствата да живеят в мотела \"Вълшебния замък\" недалеч от \"Дисниленд\" във Флорида. Докато самотните им майки работят в увеселителния парк, децата намират изобретателни, но странни забавления с помощта на местните туристи и обитателите на хотела. е фаворитът на Манола Даргис. Военният филм на Кристофър Нолан за едноименната операция през Втората световна война беше  едно от заглавията на лятото  и е в предните редици на много оскарови категории. \"Повечето военни филми са за победите. \"Дюнкерк\" е за оцеляването. С несравнимо умение г-н Нолан поставя зрителя във водата, на плажа, във въздуха, насред една спасителна мисия от Втората световна война. И когато тя приключва, е крайно ясно, че битката продължава.\"", "date": "2017.12.07", "title": "Филмите на 2017 г. според \"Ню Йорк Таймс\""}
{"url": "http://www.dnevnik.bg/evropa/novini_ot_es/2017/12/07/3092528_v_ispaniia_e_razkrita_nelegalna_cigarena_fabrika_s/", "text": "В съвместна операция на испанската Гражданска гвардия и Европол бяха арестувани 18 души от престъпна група, управляваща нелегална цигарена фабрика в испанския град Гранада, предадоха ТАСС и БТА. Според разпространено вчера съобщение на европейската полицейска служба, за извършването на операцията са съдействали властите в България, Гърция, Молдова, Румъния и Украйна. Престъпниците са инвестирали три милиона евро във фабриката и даже са създали собствена търговска марка. Работниците, предимно граждани на България и Украйна, живеели в жилища под наем наблизо и работели по 12 часа на ден в крайно лоши условия на труд. Капацитетът на фабриката е бил два милиона къса дневно. Според съобщението на Европол след състоялата се операция фабриката е била закрита, а при извършените обиски в осем склада в района на Гранада и Малага са били иззети 10 тона тютюневи листа, 4 тона тютюн, 4.5 млн. къса цигари, оборудване, филтри, хартия и лепила. За арестуваните са предявени обвинения в незаконна търговия, участие в престъпна група, пране на пари и нарушение на правата на човека.", "date": "2017.12.07", "title": "В Испания е разкрита нелегална цигарена фабрика с работници от България и Украйна"}
{"url": "http://www.dnevnik.bg/biznes/2017/12/07/3092527_kristalina_georgieva_ochakva_bulgariia_da_vleze_v/", "text": "Изпълнителният директор на Световната банка Кристалина Георгиева обяви в сутрешния блок на БиТиВи, че очаква България да получи покана за влизане в така наречената чакалня на еврозоната през 2018 г. Тя аргументира прогнозата си с това, че икономиката на страните от общия валутен съюз е в добро състояние, а самата валута се радва на най-високата си подкрепа досега. Припомни, че влизането в чакалнята е въпрос на политическо решение от настоящите членки, а оставането там до влизането в еврозоната обичайно отнема около 3 г. \"Това е важно, защото еврозоната все повече ще се интегрира. Нашата страна вътре е по-добре отколкото вън\", подчерта Георгиева. Георгиева е в София  за срещата на лидерите от Западните Балкани , на която домакин е София. България определи евроинтеграцията на Западните Балкани  като един от основните приоритети  по време на българското Председателство на Съвета на ЕС. Според директора на Световната банка срещата ще завърши с много добър резултат за страните от региона. В отговор на въпрос какво банката прави за него тя посочи, че стремежът е в момента да се улесни преминаването по европейския транспортен коридор номер 8, който свързва Европа с Азия. По него тя очерта три проблема - лоша инфраструктура на места, забавено преминаване на граничните пунктове - заради проверки на две гишета и тесни пунктове и липса на електронни услуги. Тя даде пример с това, че товарните превози се обработват само на едно гише между България и Сърбия и това много облекчава трафика. Банката е изчислила, че по 30 млн. долара на страна пък са нужни, за да може чакането на опашка на пунктовете от страна на товарните превозвачи да е виртуално, а не реално. Борисов има много ясна визия за срещата на страните от Западните Балкани, ще приключим срещата с много добър резултат, обяви Георгиева. Оценката й за него, с когото се познават от 2009 г., е, че той много по-мъдър, научил е много неща, не само как се управлява вътре в страната, а да се свързва това и с бъдещето на съседите и ЕС. Слуша, помни и когато информацията е полезна да му влезе в работа, тя е там, допълни тя.", "date": "2017.12.07", "title": "Кристалина Георгиева очаква България да влезе в чакалнята на еврозоната през 2018 г."}
{"url": "http://www.dnevnik.bg/zdrave/2017/12/07/3092524_zaplatite_v_pirogov_ne_bili_namaliavani/", "text": "Заплатите в \"Пирогов\" не са намалявани, както твърдят протестиращи медици. Това обяви в сутрешния блок на \"Нова телевизия\" зам.-директорът Олег Чолаков. Той обясни, че става дума за забавено изплащане на сумите, известни като допълнително материално стимулиране. Такива суми обаче получавали малко от работещите в спешната болница. Заради неразплатени дългове с доставчици, които заплашвали да блокират сметките на болницата, директорът разпоредил допълнителните пари да не се плащат през октомври и сега предстояло да бъдат дадени за два месеца. Заплатите в \"Пирогов\" не намаляват, а непрекъснато растат, най-малкото заради повишаването на минималната работна заплата, обясни Чолаков. Той обяви и че протестиращите много добре знаят, че е изоставено решението работещите в травматологичното и хирургичното отделение да бъдат преназначени. Това пък се налагало, защото преди време е решено двете отделения да се преструктурират. При това положение по Кодекса на труда следвало всички да бъдат преназначени и при това положение това е щяло да бъде с първоначален договор на изпитателен срок. До 2012 всяка година по 200-400 млн. лв. дългове, плащани от държавата, но последните 4-5 г. тези дългове не се изплащат. Те се увеличават, защото има недофиннасиране на всички болници. Пред БНТ проф. Николай Габровски, заместник-директор по лечебната дейност в \"Пирогов\", обясни, че цените на медикаментите и консумативите в болницата през тази година, в резултат на допълнителни споразумения към договори, са намалени между 10 и 30%. В ежедневната работа харчим по-малко, отчете той. По думите му през болницата минават над 300 000 души всяка година. През 2017 г. има ръст от 17% - 4600 души месечно. За нас това е ръст на доверие, при големия избор на лечебни заведения. Да се говори, че \"Пирогов\" не функционира добре, не отговаря на истината, заяви той. Кадрови дефицит в болницата, който да пречи на работата, няма. Постоянно напускат кадри, някои от тях се връщат. Все по-трудно ни е обаче. В \"Пирогов\" работят над 2100 души, имаме във всички области подготвени специалисти, каза още проф. Николай Габровски.", "date": "2017.12.07", "title": "Заплатите в \"Пирогов\" не били намалявани"}
{"url": "http://www.dnevnik.bg/na_put/2017/12/07/3091305_tarator_banica_ailiak_ili_s_kakvo_plovdiv_vpechatli/", "text": "През 2019 г. Пловдив ще бъде европейска столица на културата. Това признание доведе във втория по големина град в България журналиста от CNN Мат Хейс. Той е посетил Пловдив, за да разбере защо точно този град е избран за бъдещата културна столица на Европа. В репортажа си американският журналист превежда читателите през античния театър, Джумая джамия, Стария град. След дълга разходка човек се изморява и огладнява, подчертава той и преминава към впечатленията си от българската храна и вино. \"Българите са горди, че са древни винопроизводители. Заедно с повечето славянски народи те могат да изненадат всеки любител на виното с бутилка мавруд\", пише в очерка си за Пловдив Мат Хейс. Той не подминава и традиционната българска баница, която се продавала почти на всеки ъгъл в центъра на града. Изброява таратора и шопската салата, която пък, както правилно отбелязва, вървяла много добре с нещо друго традиционно за тези географски ширини - ракията. Накрая се впуска в описание на нощния живот, дългата пешеходна улица в центъра и заведенията в централния квартал \"Капана\". И след всичко това Хейс се сблъсква с думата, която самият той не успява да преведе - айляк. \"Това е дума, която описва определено състояние на духа. Айляк означава да си напълно спокоен, да не изпитваш никакво напрежение и да се наслаждаваш на живота си. За Пловдив айляк е начин на живот\", пише още журналистът и допълва, че в града много лесно може да се премине от сутрешно кафе към обяд, гарниран с много вино и така да се изкара до края на деня.", "date": "2017.12.07", "title": "Таратор, баница, айляк или с какво Пловдив впечатли американски журналист"}
{"url": "http://www.dnevnik.bg/dnevnik_na_liatoto/na_put/2017/12/07/3087360_na_shest_kilometra_ot_granicata/", "text": "Димитровград, днешното име на Цариброд, е само на шест километра от границата със Сърбия, и на шейсет от София. Цариброд е преименуван в чест на комунистическия водач Георги Димитров, главен привърженик и двигател на идеята на Сталин и Комунистическия интернационал за обединяването на България и Сърбия в Балканска федерация. Слава Богу, че \"Бащата на народите\" и югославският лидер Тито се скарват и идеята си остава мъртвородена. Неотдавна стана известен любопитен епистоларен разговор между честолюбивите вождове. Тито написал на Сталин: \"Престани да ми пращаш наемни убийци, че накрая аз ще ти пратя един и нашата кореспонденция ще приключи\". През 1993 и 2004 година са правени два референдума за промяна на името на Димитровград, но жителите предпочели да не се сменя. На входа на скромното градче, което се намира в най-бедната част на Сърбия, посреща мраморен Апостол на свободата, улиците, с надписи на български и сръбски, са с имена \"Софийска\" и \"Христо Ботев\", музеят е \"Пеньо Пенев\", а театърът - \"Апостол Карамитев\". Сякаш човек е у нас, но преди години. Няма тузарски ресторанти и кафенета, казина и игрални домове. По улиците на фучат мощни скъпи коли. Няма юпита, които играят от телефоните си на борсите в Лондон, Ню Йорк и Токио... Но няма и мутри, поне не местни. Тук е чисто, зелено и спокойно. Хората, които говорят на някакъв архаичен, но безкрайно сладък български, са спокойни, усмихнати и дружелюбни. Никой не бърза, никой не се блъска, никой не говори високо. Никой не краде, дървата за огрев са наредени от вън. \"Заставите\" са отключени. Носи се аромат на бурек. Кръчмите са мънички, но в тях дават чудно хубави содени питки, айвар, павлак, ущипци, плескавици, вешалици и кебапчини.  Сега е Празникът на сушеницата. Производители, а не прекупвачи, са надошли от цяла Сърбия, от Пирот, от Ниш, от Крива Паланка, за да си предлагат стоката. Надошли са и хиляди купувачи - главно българи. Местните ни чакат като спасители. \"Целият град живее благодарение на вас, българите\", казва сервитьорът Миле.  Пристигнали с десетки рейсове от цялата страна българите се държат сякаш са у дома си. Ама наистина са си у дома. Всички цени са в български левове, тук, на пазара и в \"Менячниците\" българската валута се цени повече от еврото. Тук е едно от малкото места в Европа, където могат да се почувстват важни, богати хора - всичко е по-евтино от България. А си струва. Сиренето, кашкавалът, маслото, млякото са без растителни мазнини. Фасулът, лещата, орехите, доматите, краставиците, сушените чушки, чесънът и лукът на плитки, ябълките, крушите, медът, надениците, суджуците, луканките, саламите, месата са истински, с аромат и даже с вкус. Ракиите са от сливи, круши и дюли, а вината, бели и червени, са си от грозде. Домашни.", "date": "2017.12.07", "title": "На шест километра от границата"}
{"url": "http://www.dnevnik.bg/bulgaria/2017/12/07/3092536_ne_znam_kakvo_e_isliamska_durjava_obiavi_pusnatiiat/", "text": "Освободеният в сряда под гаранция Ахмед Муса обяви пред \"Нова телевизия\", че не знае какво означава \"Ислямска държава\". Чувствам се като птица, освободена от кафеза, обяви той след като бе пуснат от ареста след три години престои в него. Още в края на ноември съдът реши, че може да бъде пуснат под гаранция от 7500 лв., освобождаването му стана едва вчера, когато адвокатът му е показал разписка за платената сума. Медиата съобщи, че парите са били събрани от хора, посещаващи джамията, в която е ходел и Муса. Пазарджишкият съд води дело срещу ислямския проповедник Ахмед Муса и още 13 души, които са обвинени в омраза на религиозна основа и пропагандиране на война чрез разпространение на идеите на терористичната организация \"Ислямска държава\". Няма никакви факти и доказателства за това, това е мръсна, голяма политика, обяви при напускането на ареста Муса. Според него цялото дело е основано на инсинуации, а акоо има присъди, това ще е \"просто политизъм\". Следващото заседание на съда по делото е насрочено в края на януари.", "date": "2017.12.07", "title": "Не знам какво е \"Ислямска държава\", обяви пуснатият под гаранция Ахмед Муса"}
{"url": "http://www.dnevnik.bg/sport/2017/12/07/3092523_dvukratniiat_ruski_shampion_rubin_e_pred_razpadane/", "text": "Преди по-малко от година футболният клуб \"Рубин\" (Казан) беше определян като един от фаворитите за титлата в местната  Премиер лига , а днес е изправен на ръба на финансовия колапс. Големите издания в Русия информираха за тежка криза в клуба от република Татарстан, чието по-нататъшно съществуване е поставено под въпрос. \"Рубин\" е под угрозата да остане без футболисти от следващия месец, след като дължи близо 12 млн. евро за заплати. За момента няма и изгледи ситуацията да се нормализира, след като в сряда на играчите е казано, че няма пари, с които да им бъде платено. През уикенда \"Рубин\" ще изиграе последния си мач за календарната година – домакинството срещу \"СКА\" (Хабаровск). Футболният клуб е собственост на \"Татарско-американската инвестиционна и финансова компания\", чийто президент е Радик Шаймиев. Бизнесменът е 84-и по богатство в Русия със състояние от 1.12 млрд. долара, според данните на \"Форбс\". В управата на \"Рубин\" е още президентът на република Татарстан Рюстем Муниханов, който е смятан за приближен на  руския президент Владимир Путин , както и арестуваният за убийство преди време Рюстем Сайманов, който заемаше поста на спортен директор. \"Дълговете са факт, мога да го потвърдя, защото имаме информация от клуба и футболистите. За момента обаче не знаем нищо, освен че четири месеца играчите не са си получавали парите\", каза Александър Зотов, който е председател на профсъюза на футболистите в Русия. Откъде идват дълговете \"Рубин\", който е шампион на Русия от 2008 и 2009 г., както и бронзов медалист от 2010-а, трупа дългове не само към играчите си, но и към други страни. През лятото ръководството на клуба се смени, след като досегашният президент Илсур Метшин се оттегли. Кметът на  Казан  заемаше поста по-малко от две години и след оттеглянето си беше обвинен, че е похарчил огромни средства. Твърдеше се, че в рамките на една година футболният клуб е похарчил между 100 и 200 млн. евро. \"Това е абсолютна лъжа. Не сме похарчили 200 милиона, дори и 100 не сме. Винаги сме се ръководили от строга финансова дисциплина\", каза през лятото Метшин. Преди началото на сезон 2016-17 обаче \"Рубин\" похарчи големи средства най-вече след пристигането на треньора Хави Грасия. Тимът от Казан привлече играчи за 40 млн. евро, но само година по-късно след трупането на дългове част, от тях бяха продадени, за да се покрият част от задълженията. Със смяната на ръководството през лятото си тръгна и Грасия, който беше заменен от легендарния Курбан Бердиев, донесъл двете титли на \"Рубин\". Проучване на \"Спорт Експрес\" показва, че освен сериозните суми за трансфери, играчите са подписвали и договори с невероятни условия. Бившият халф на  \"Барселона\"  Алекс Сонг получава заплата от 2.5 млн. евро, а само за подписа си е получил бонус от 9.5 млн. евро. Френският национал Ян М’Вила пък се разписва срещу 2 милиона заплата, а в договора му има клаузи като увеличение на почти 6 милиона и бонус лоялност от 4 милиона евро на година. Фрапиращ е и случаят на халфа Георги Махатадзе (19 години), който беше привлечен като свободен агент, взима заплата от 200 хиляди евро годишно, но е получил и бонус от 3 милиона евро, за да подпише с \"Рубин\". В същото време Махатадзе е записал едва 38 минути от началото на сезона. От клуба са декларирали, че плащат между 15 и 20 милиона евро за заплати на година, но във финансовия доклад не са включени сумите, които се раздават като бонуси. Според \"Спорт Експрес\" за последните 12 месеца сумата наброява около 30 млн. евро само за звездите в отбора като Сонг, М’Вила, Максим Лестиен, Рубен Рочина и Жонатас (вече в \"Хановер\" – бел. ред.). \"Футболистите нямат вина в случая, защото едва ли има човек, който ще откаже подобен договор. Проблемът е в хората, които са управлявали клуба и го управляват сега\", каза още Зотов. Играчите на  \"Рубин\"  отказват да коментират ситуацията, но за момента е ясно, че не са планирали стачни действия и бойкот на последния мач за годината. \"Ако не може да им се плаща никой няма да ги вини да напуснат, това е съвсем нормално. Знам, че ще отнесат въпроса към съда в Русия, а ако няма реакция във ФИФА и Спортния арбитражен съд (КАС). Профсъюзът ще съдейства\", добави председателят на синдиката Зотов, който играе за \"Динамо\" (Москва). Ще има ли ефект върху домакинството на световното първенство Според анализаторите и медиите в Русия кризата с \"Рубин\" може да се отрази генерално на Казан. Градът е смятан за спортната столица на Русия, а през 2018 г. ще бъде домакин на мачове от  световното първенство по футбол . \"Казан арена\" трябва да приеме двубоите от груповата фаза Франция – Австралия, Иран – Испания, Полша – Колумбия и Германия срещу Южна Корея. Стадионът ще бъде домакин още на един осминафинал и един четвъртфинал. През това лято  \"Казан арена\"  прие четири срещи от турнира за Купата на конфедерациите. От градската управа гарантират, че Казан няма как да откаже да приеме мачовете от световното първенство, защото всичко около провеждането на форума е обезпечено. Стадионът, в който се намира и големият плувен комплекс, приел световното първенство по плувни спортове през 2015 г., беше построен между 2010 и 2013 г. за 450 млн. евро.", "date": "2017.12.07", "title": "Двукратният руски шампион \"Рубин\" е пред разпадане заради дълг от 12 млн. евро към футболистите"}
{"url": "http://www.dnevnik.bg/bulgaria/2017/12/07/3092542_podceniavaneto_na_usloviiata_v_planinite_vodi_do/", "text": "Българските планини са предвидими и подценяването на условията в тях е най-честата причина за инциденти. Това каза в сутрешния блок на БНТ директорът на Планинската спасителна служба Емил Нешев. Той посочи, че избягването на тежки ситуации, при които се налага и спасителна операция, може да се избегне като се следят условията преди тръгване в планината и знанието. Напомни, че както Планинската спасителна служба, така и други организации често провеждат обучения, които могат да са от полза на любителите на планинските спортове. Надценяването на собствените възможности е другата причина за инциденти. \"Това може да се преодолее единствено със знания и опит\", каза Нешев. Нормалните планинарски познания може да помогнат да не се изпада в тежки ситуации, допълни той. През тази година след сигнали за бедстващи в планината планинската служба е провела 94 акции, при която е оказана помощ на над 2500 души, сочат данните на службата. Това е най-големият им брой за последните години. Емил Нешев припомни още, че добрата екипировка в планината също има значение. В случай на инцидент той препоръча да не се изпада в паника, която би довела до неадекватно поведение и при възможност веднага да се набере спешният телефон 112, от който веднага се прави връзка с дежурните 24 часа в планинската спасителна служба. Посочи също, че съвременнитте телефони дават възможност да се изпратят точни координати на пострадалия.", "date": "2017.12.07", "title": "Подценяването на условията в планините води до инциденти, напомнят спасителите"}
{"url": "http://www.dnevnik.bg/bulgaria/2017/12/07/3092574_rosen_plevneliev_shte_poluchi_pochetna_nagrada_na/", "text": "Почетната награда \"Ходжазаде Мехмед Мухйиддин ефенди\" ще бъде връчена на президента Росен Плевнелиев (2012 - 2017 г.) за усилията му за обединяване на обществото и институционалното уважение към Мюсюлманско изповедание и доброто отношение към мюсюлманската общност в страната. Това съобщиха от пресслужбата на Главното мюфтийство. Церемонията по връчването на първите годишни награди на Висшия мюсюлмански съвет ще се състои на 8 декември от 18 часа в зала \"Тържествена\" на Централен военен клуб. Наградата е учредена от Съвета на името на първия главен мюфтия Ходжазаде Мехмед Мухйиддин ефенди, встъпил в длъжност на 8 декември 1910 г. след проведен избор в София. За първи път награди \"Ходжазаде Мехмед Мухйиддин ефенди\" ще се връчат на 92-годишния ходжа Мехмед Хамид от благоевградското село Рибново за приноса му за запазването и предаването на мюсюлманската идентичност на младото мюсюлманско поколение в България. Награда ще получат още Муса Дурлу, който се грижи за възпитанието и образованието на петте си деца, които учат в духовното училище в Момчилград, на Павел Стоянов, който сертифицира производството си със сертификата \"Хелял\" на Мюсюлманско изповедание и популяризира хелял продуктите сред мюсюлманите в България и на Ердинч Сюлейман за иноватовните му инициативи в сферата на религиозната просвета, които прилага в кърджалийското село Бенковски и други села от района.", "date": "2017.12.07", "title": "Росен Плевнелиев ще получи почетна награда на Главното мюфтийство"}
{"url": "http://www.dnevnik.bg/evropa/novini_ot_es/2017/12/07/3092550_bulgarka_e_v_klasaciiata_na_politiko_za_horata_koito/", "text": "Няма как да знаем какво ще донесе следващата година на Европейския съюз. Едно нещо обаче е сигурно - лидерите на блока ще прекарат голяма част от предстоящите 12 месеца, борейки се с бъдещето му, пише електронното издание \"Политико\". В тазгодишната си класация на 28-те души, които ще оформят Европа през 2018 г., \"Политико\" поставя на първо място председателят на германската Свободна демократическа партия (FDP) Кристиан Линднер. В списъка има и българско присъствие - зам.-говорителят на Европейската комисия Мина Андреева заема 24-та позиция. Войнственият лидер на либералите има ключово място в германската политика. Като  провали преговорите за съставянето на тройна коалиция  през ноември, Линднер запрати страната в политически хаос и си осигури място в центъра на последвалия дебат, пише \"Политико\". В година, в която френско-германският мотор вероятно ще движи дискусията за посоката на Европа, това го поставя в позицията да играе ролята на спирачка. Повече от всеки политик, именно Линднер, независимо дали ще бъде или не в правителството, ще определя до къде могат да стигнат нещата. Това е третото издание на класацията на \"Политико\" за хора, които трябва да следим през следващата година – 18 мъже и 10 жени от 28 различни страни – политици, бизнес лидери, артисти, писатели. Както и предишните години, \"Политико\" разполага с широка мрежа на континента и събира предложения от читатели и членове на предишните издания на инициативата. След това в няколко кръга се дискутира подредбата на личностите. Целта е да се открият тези, които наистина, и понякога неочаквано, оформят страните си или ЕС. Заемането на висок пост само по себе си не достатъчно за класиране. Първото място на Линднер идва след две години, в които класацията се определяше или от растящата вълна популизъм (през 2016 г. първото място заема унгарският премиер Виктор Орбан) или пък от реакцията спрямо него (кметът на Лондон Садик Хан през 2017 г.). Според \"Политико\" тази промяна отразява усещането в Европа, че макар популизмът да не е отстъпил, той вероятно е достигнал своя връх поне засега и е оставил лидерите на континента да обърнат внимание на причините за това явление. Политиката се завърна в Европа, пише \"Политико\". Затова осем от топ 10 в класацията са именно политици. Сред тях са: мозъкът зад Брезит и британски министър на околната среда Майкъл Гоув (на второ място), френският министър на труда, смятана за железния юмрук на президента Еманюел Макрон, Мюриел Пенико (номер 3), Лаура Болдрини, председател на долната камара на италианския парламент и яростен противник на женомразките онлайн злоупотреби (номер 5) и докладчика на Европейскяи парламент за Брекзит Ги Верхофстад (номер 10). Разбира се, политиците не са единствените, които насочват европейския дебат. Много от тях изтръпват при мисълта да попаднат под кръстосания огън на австрийския телевизионен журналист Армин Волф (номер 11), швейцарския активист Флавия Клайнер (номер 17) или словенския разследващ журналист Анушка Делич (номер 6).  Ето и цялата класация: 1. Кристиан Линднер (Германия) 2. Майкъл Гоъв (Великобритания) 3. Мюриел Пенико (Франция) 4. Марк Руте (Холандия) 5. Лаура Болдрини (Италия) 6. Анушка Делич (Словения) 7. Юрки Катайнен (Финландия) 8. Галина Тимченко (Русия) 9. Антонио Коща (Португалия) 10. Ги Верхофстад (Беглия) 11. Армин Волф (Австрия) 12. Етиен Шнайдер (Люксембург) 13. Мерал Акшенер (Турция) 14. Збигнев Зиобро (Полша) 15. Саймън Харис (Ирландия) 16. Ана Ботин (Испания) 17. Флавия Клайнер (Швейцария) 18. Олга Сехналова (Чехия) 19. Лайош Шимичка (Унгария) 20. Евклид Цакалотос (Гърция) 21. Евгени Морозов (Беларус) 22. Халифа Хафар (Либия) 23. Ерик-Нилс Крос (Естония) 24. Мина Андреева (България) 25. Тино Санандаджи (Швция) 26. Рене Редзепи (Дания) 27. Мирга Гражините-Тила (Литва) 28. Литос Папастиляну (Кипър)", "date": "2017.12.07", "title": "Българка е в класацията на \"Политико\" за хората, които ще задават тона в Европа през 2018 г."}
{"url": "http://www.dnevnik.bg/bulgaria/2017/12/07/3092557_bashtite_na_patriotite_sa_umirali_za_pirin_a_te_iskat/", "text": "В момента се търси компромис между позицията на концесионера на ски зоната в Банско и общините Банско и Разлог и природозащитниците, които искат да опазят Пирин. Това каза в сутрешния блок на БиТиВи алпинистът Боян Петров. Според него трябва да се намери компромис, който да реши въпроса, тъй като двете страни по казуса в момента не отстъпват от позициите си. Припомни, че ЮНЕСКО, под чиято защита е природен парк \"Пирин\" вече обяви завишена тревога заради намерението да се увеличи площта, на която се разполага ски зоната. Някои казват: Е, какво толкова да вземеш още 2.5% от Пирин? Това е все едно да ти откъснат малкото пръстче и после да ти кажат да дадеш и другото. Ти пак си човек, пак функционираш, но си инвалид, илюстрира ситуацията Петров. Същото става и със защитените територии, които осакатяваме непрекъснато, посочи той. Това са и проблемите, които най-много го натоварват между експедициите до осемхилядници, разказа той. Обяви и че не е нормално да се иска 10 пъти увеличение на ски зоната срещу едва 30% повишение на концесионната такса. Зад защита на интересите на \"един концесионер\" той съзира \"така наречените патриоти\" в правителството. Сигурно техните бащи са умирали за Пирин, а те сега го раздават на един-единствен концесионер, възмущава се алпинистът. \"Има открит за нас лобизъм за раздаване на общи наши територии. Срещу това протестираме\", обясни позицията на природозащитниците по казуса. Той оцени положително позицията на премиера Бойко Борисов на заседанието на правителството вчера,  който предложи въпросът със ски зоната  да не се обсъжда в отсъствието на екоминистъра и при неактуализиран план за управление на Пирин. Зимният туризъм е само 3 месеца, през останалото време Банско намери пътя да запълва празнините, напомни Петров. Тоест, тези 3 месеца не трябва да се смятат за единствените възможни за приходи за бизнеса, допълни той. Боян Петров съобщи още, че преди 20 дни са махнати металните част от крака му след инцидента в Кресненското дефиле през август 2016 г. и в средата на месеца започва да тренира активно. След три месеца заминава за района на Еверест като първо планира да изкачи Шиша Пангма. Призна, че малко се страхува от атаката на най-високия осемхилядник, защото той е друга категория осемхилядник и освен това ще се конкурира с около 300 души за достъп до върха. На място ще прецени дали да не смени маршрута, ако напливът е твърде голям, което му пречи да бъде бърз. Засега планът му е да подходи откъм Тибет.", "date": "2017.12.07", "title": "Бащите на \"патриотите\" са умирали за Пирин, а те искат да го раздават, обяви Боян Петров"}
{"url": "http://www.dnevnik.bg/sport/2017/12/07/3092577_chelsi_sreshtu_barselona_e_nai-veroiatniiat_dvuboi_v/", "text": "Челси\" срещу \"Барселона\" е най-вероятната двойка, която може да бъде изтеглена в жребия за осминафиналите в Шампионската лига. Компютърният анализ на MisterChip показва, че възможността двата състава да се паднат един срещу друг е 44%. Английският шампион  усложни много задачата си, като изпусна първото място в групата си . В последния кръг лондончани направиха 1:1 с \"Атлетико\" (Мадрид) у дома, а \"Рома\" се възползва и с победата си с 1:0 срещу \"Карабах\" изскочи на върха. Пред \"Челси\" има само три варианта за съперници в осминафиналите - \"Барселона\" (43.74% вероятност), ПСЖ (28.126%) и \"Бешикташ\" (28.126%). В жребия отборите са разделени в две урни - в едната са победителите в групите, а в другата са завършилите на второ място. Един отбор не може да играе със съперници от своята държава, нито с отбор, с който е бил в една група. Висшата лига  записа историческо постижение, като изпрати пет отбора в осминафиналите  - единствено \"Челси\" не можа да спечели групата си. Това намали значително вариантите за съперник пред водения от Антонио Конте състав. Жребият този сезон се очертава като вълнуващ, тъй като няколко водещи клуба останаха втори в групите си. Такива са настоящият шампион \"Реал\" (Мадрид) и финалистът от миналия сезон \"Ювентус\". Близо 60% е възможността Кристиано Роналдо и съотборниците му да се изправят срещу някой между \"Манчестър сити\", \"Манчестър юнайтед\" или \"Ливърпул\". Друг нежелан съперник за победителите в групите би бил \"Байерн\". Германците имат богат избор, тъй като могат да се паднат с всеки освен с ПСЖ, с който играха в първия етап на Шампионската лига. Жребият ще бъде теглен идния понеделник от 13.00 часа.", "date": "2017.12.07", "title": "\"Челси\" срещу \"Барселона\" е най-вероятният двубой в осминафиналите в Шампионската лига"}
{"url": "http://www.dnevnik.bg/evropa/2017/12/07/3092588_bivsh_menidjur_na_folksvagen_poluchi_sedem_godini/", "text": "Бивш германски мениджър от \"Фолксваген\", който се призна за виновен по наказателни обвинения във връзка с измамната схема за дизеловите емисии (т. нар. Дизелгейт), снощи бе осъден на седем години затвор от федерален съдия в Детройт, предадоха световните агенции, цитирани от БТА. Оливер Шмит, арестуван през януари от ФБР, докато бе на почивка в Маями, е глобен и с 400 000 долара. Както поискаха прокурорите, и двете наказания са максималните, които съдия Шон Кокс можеше да даде. От февруари 2012 година до края на март 2015 година Шмит, който в момента е на 48 години, заема високопоставена позиция в отдела за съгласуване на дейността с екоизискванията в САЩ, припомня ДПА. През август той призна, че е участвал в заговор за подвеждане на американските регулаторни власти и нарушаване на разпоредбите за чистия въздух. Като част от споразумение прокуратурата оттегли допълнителните обвинения. През март германският автомобилен коцерн се призна за виновен по три точки според извънсъдебно споразумение, постигнато след повдигнатите в САЩ обвинения срещу автомобилостроителя за инсталирането на таен софтуер, манипулиращ вредните емисии при дизеловите модели. \"Фолксваген\" се съгласи да плати 25 милиарда долара в САЩ за удовлетворяване на исковете на собствениците на автомобили и на регулаторните власти по повод скандала и предложи обратно изкупуване на 500 000 автомобила. \"Дизелгейт\" избухна през септември 2015 година и струва много скъпо - и като финанси (към 30 милиарда долара), и като имидж - на компанията, символ на на германската икономическа мощ.", "date": "2017.12.07", "title": "Бивш мениджър на \"Фолксваген\" получи седем години затвор за ролята си в \"Дизелгейт\""}
{"url": "http://www.dnevnik.bg/bulgaria/2017/12/07/3092638_maskirani_i_vuorujeni_s_metalni_pruti_i_buhalki_sa/", "text": "Група маскирани и въоръжени и с метални пръти и бухалки младежи са нахлули в сградата на Професионалната гимназия по механоелектроника в София. Инцидентът е станал в късния следобед вчера, информира БНР. Нападателите са издирвали вероятно някои от учениците, съобщава националното радио, като се позовава на разкази на очевидци. Охраната и учителите са повикали полиция, но докато служителите на МВР пристигат на място, маскираните са успели да избягат. По случая се води разследване. МВР издирва нападателите. Няма пострадали при инцидента. Макар инцидентът да станал в сряда следобед, директорът едва днес уведомил инспектората на Министерството на образованието, съобщава пък \"Нова телевизия\". Всичко е започнало извън училището. Седем момчета влезли в пререкание с десетокласник. Той побягнал и се опитал да се скрие в сградата на учебното заведение. Две от момчетата обаче решили да го последват. Били маскирани и въоръжени с бухалки. Благодарение на бързата реакция на директора, учителите и учениците в училището не се е стигнало до трагична развръзка на инцидента. Има видеозаписи, които ще бъдат предадени на полицията.  Телевизията информира още, че момчето тренира бокс в известен спортен клуб. По непотвърдена информация останалите момчета също тренират там. В училището се говорело за различни версии за инцидента, включително и любовен триъгълник.", "date": "2017.12.07", "title": "Маскирани и въоръжени с метални пръти и бухалки са нахлули в столична гимназия, няма пострадали (обновена)"}
{"url": "http://www.dnevnik.bg/sviat/2017/12/07/3092630_britancite_v_isliamska_durjava_triabva_da_budat_ubiti/", "text": "Британските граждани,  присъединили се към \"Ислямска държава\" , трябва да бъдат открити и убити, а не да им се позволява да се върнат в страната, заяви новият британски министър на отбраната Гавин Уилямсън, предаде агенция \"Франс прес\". \"Смятам, че един мъртъв терорист не може да навреди на Великобритания\", казва Уилямсън в интервю за днешния брой на в. \"Дейли мейл\". \"Трябва да направим всичко възможно, за да унищожим и елиминираме  тази заплаха \", добавя той. По оценки на властите близо 800 притежатели на британски паспорти са  заминали за Ирак и Сирия , за да участват в боевете. От тях 130 са били убити, около 400 са се  завърнали във Великобритания , а близо 270 все още се намират в Близкия изток, отбелязва агенцията. Гавин Уилямсън посочва също, че  джихадистите , избягали в други страни, също ще бъдат преследвани и няма да им бъде разрешено да се върнат във Великобритания. 41-годишният Уилямсън зае поста преди месец, след като предшественикът му Майкъл Фалън напусна след скандал със сексуално насилие. Един от най-известните британски терористи бе  Мохамед Емуази , станал известен като  Джон Джихадиста  от пропагандните клипове на групировката. Той вероятно е бил убит от американски или британски сили.", "date": "2017.12.07", "title": "Британците в \"Ислямска държава\" трябва да бъдат убити, заяви министърът на отбраната"}
{"url": "http://www.dnevnik.bg/evropa/novini_ot_es/2017/12/07/3092648_borisov_infrastrukturnite_proekti_mejdu_bulgariia_i/", "text": "Развитието на инфраструктурните проекти между България и Сърбия ще спомогне за свързаността на целия регион. Това заяви министър-председателят Бойко Борисов на среща със сръбския премиер Ана Бърнабич, съобщиха от пресслужбата на Министерския съвет. Бърнабич е в България по повод работната  среща на лидерите от страните от Западните Балкани . По време на срещата двамата премиери са дали приоритет на договореното изграждане на газопреносната връзка между България и Сърбия. Те са оценили високо и напредъка по проектите от взаимен интерес, като изграждането на магистрала Ниш - София и електрификацията на железопътната линия Ниш - българска граница. Икономическата полза от реализацията на проектите за модернизацията на шлюзовете на \"Железни врата\" и на пристанището в Бръчко на р. Сава ще бъде от огромно значение не само за двете страни, но и за гражданите и бизнеса в цяла Европа. Борисов и Бърнабич са оценили високо доброто двустранно сътрудничество, като българският премиер е подчертал, че само след два дни предстои подписване на Меморандум между двете държави за намаляване на тарифите за роуминг. В хода на разговора българският премиер е казал още, че страната ни ще продължи да подкрепя евроинтеграционния прогрес на Сърбия по време на предстоящото председателство на Съвета на ЕС.", "date": "2017.12.07", "title": "Борисов: Инфраструктурните проекти между България и Сърбия ще помогнат за свързаността в региона"}
{"url": "http://www.dnevnik.bg/evropa/evrofinansirane/oblasti/zdraveopazvane/2017/12/07/3092660_bsp_iska_nakazatelna_otgovornost_za_reeksport_na/", "text": "Депутатите от \"БСП за България\" подготвят промени в Наказателния кодекс, с които да се въведе наказателна отговорност за реекспорт на лекарства. Текстовете ще бъдат внесени в парламента следващата седмица и тогава ще бъдат съобщени подробностите, обяви лидерът на БСП Корнелия Нинова днес. След извънредна среща при премиера Бойко Борисов миналата събота  МВР и прокуратурата се похвалиха с разбита престъпна група за износ на лекарства . Проверявани са болници и аптеки на територията на София, Шумен, Сливница и Пловдив. Два дни по-късно  фармацевтичната индустрия поиска промени в Наказателния кодекс срещу нелегалната търговия на лекарства . Днес Нинова поиска до март 2018 г. да бъде постигнат национален консенсус за здравеопазването между партии и ресорни организации, като се загърби политическото его. БСП предлага забрана за лицензиране на нови болници, преобразуването на държавните и общински болници от търговски дружества в дружества по закона за лечебните заведения, както и ново ценообразуване на клиничните пътеки. Мотивът - гражданите да получават по-добри грижи, тъй като в момента бюджетът за здравеопазване постоянно се увеличавал, но това не се усещало от болните. Според депутата от ДПС Хасан Адемов наистина е нужен консенсус за здравеопазването, но предложенията трябва да се правят много внимателно. Той обясни, че за да бъдат пререгистрирани болниците по закона за лечебните заведения, дълговете им като търговски дружества трябва да бъдат платени, а след това - да бъдат фалирани по Търговския закон. По думите му няма как да се забрани лицензирането на нови болници, но трябва да се обсъди дали е нужно всички болници да имат право на договори със здравната каса. \"На реекспорта на лекарства трябва да се оказва контрол\", каза още Адемов. \"Нямаме нужда от пореден опит за политическа употреба на проблемите в здравеопазването\", каза шефът на ресорната комисия в парламента и депутат от ГЕРБ Даниела Дариткова. По думите й дебатът се случва всеки ден, а скоро управляващите ще внесат законови поправки, свързани с паралелната дистрибуция на лекарства. От \"Обединените патриоти\" обясниха, че подкрепят идеите за мораториум върху разкриването на нови болници и за криминализиране на реекспорта на лекарства.", "date": "2017.12.07", "title": "БСП иска наказателна отговорност за реекспорт на лекарства (допълнена)"}
{"url": "http://www.dnevnik.bg/photos/2017/12/07/3092601_fotogaleriia_pojari_bushuvat_v_kaliforniia/", "text": "На около 38 хиляди души е препоръчано да напуснат домовете си заради мощните природни пожари в окръг Вентура, в американския западен щат Калифорния, съобщи БТА, като цитира ТАСС.", "date": "2017.12.07", "title": "Фотогалерия: Пожари бушуват в Калифорния"}
{"url": "http://www.dnevnik.bg/biznes/2017/12/07/3092667_iazaki_otvori_treti_zavod_v_bulgariia/", "text": "Общо 1000 души се очаква да работят до края на годината в новия завод на \"Язаки България\" в Димитровград, който вече работи. Това е третото и най-голямо предприятие в страната на японския производител на автомобилни кабелни системи Yazaki. Инвестицията в него е 50 млн. евро, а основният клиент на продукцията е Mercedes-Benz, пише  \"Капитал Daily\"  във водещия си материал днес. Досега в новото производство са наети 800 души, а до края на 2018 г. броят ще надхвърли 1500 души, а впоследствие ще станат 3000 в зависимост от поръчките. \"Язаки\" продължава да наема хора в отделите производство, контрол на качеството, инженеринг, програмен мениджмънт, логистика, финанси, човешки ресурси и информационни технологии, казаха от компанията. Най-голям брой ще бъдат наети на позицията оператор производство, която не изисква професионална квалификация и предишен опит, тъй като всички служители преминават през теоретично и практическо обучение. Стартовата заплата на операторите е около 750 лв. на месец, като сумата включва бонус възнагражденията и пакета социални придобивки (ваучери за храна, транспорт и т.н.).", "date": "2017.12.07", "title": "\"Язаки\" отвори трети завод в България"}
{"url": "http://www.dnevnik.bg/biznes/2017/12/07/3092753_lihvite_shte_ostanat_niski_i_dogodina_prognozira_banker/", "text": "Сега е изгоден момент да се взимат дългосрочни кредити с фиксирана лихва. Това препоръчва в интервю за \"Стандарт\" председателят на управителния съвет на \"Райфайзенбанк -България\" Оливер Рьогл. Той прогнозира, че лихвите в България ще останат ниски и през 2018 г. \"Сигналите на ЕЦБ са те да се запазят на сегашното равнище поне до края на 2018 г., което в комбинация с високата ликвидност и сериозната конкурентна среда , предполага поддържане на ниски лихви в България. Неминуемо рано или късно тези исторически най-ниски нива ще започнат да се покачват, но не очаквам това да се случи рязко\", казва банкерът с уговорката, че ниските лихви не трябва да са единствената предпоставка за теглене на кредит. Запитан има ли балон на пазара на имоти, шефът на \"Райфайзенбанк\" отговаря, че очаква цените да растат плавно, тъй като на пазара излизат все повече новопостроени имоти, които ще задоволят увеличеното търсене. Банката очаква 2018 г. за България да бъде още по-успешна от 2017 г. с растеж от 4% и ниски лихви. \"България върви в правилната посока и трябва да се възползва от предстоящото председателство на Съвета на ЕС, за да се позиционира като атрактивна дестинация за чуждестранни инвестиции и да направи стъпки в посока влизане в чакалнята на еврозоната, казва той. Оценката на Рьогл е, че увеличеното кредитиране досега се е дължало главно на ниските лихви и стабилните макроикономически показатели. Лошите кредити намаляват, но банковата система има още работа, за да се постигнат здравословни нива от около 5%, казва той. \"Наблюденията ни са, че икономическият растеж през последните години се базира основно на износ и потребление като и тази година ще приключи вероятно със спад на инвестициите, но с повишено крайно потребление. Надявам се занапред да отчитаме ръст на инвестициите - и вътрешни и външни\", казва банкерът.", "date": "2017.12.07", "title": "Лихвите ще останат ниски и догодина, прогнозира банкер"}
{"url": "http://www.dnevnik.bg/sviat/2017/12/07/3092664_italianski_neofashisti_napadnaha_redakciiata_na_vestnik/", "text": "Италианското неофашистко движение \"Форца нуова\" (\"Нова сила\") нападна редакцията на левия вестник \"Република\", съобщи агенция \"Асошиейтед прес\". Това е поредната проява в последно време на  екстремисти и крайнодесни в Италия . Десетина маскирани привърженици на \" Форца нуова \", облечени в черно и носещи партийното знаме, хвърляха димки по сградата, в която се намират редакциите на \"Република\" и седмичното ѝ издание \"Еспресо\". Те носеха транспарант, на който пишеше: \"Бойкот на \"Еспресо\" и \"Република\". Един от участниците в акцията прочете текст, който нарече \"обявяване на война\" срещу медийната компания, издател на двата вестника, предаде ДПА. \"Република\" редовно съобщава за все по-честите прояви \"Форца нуова\" и други десни движения и групировки, много от които са насочени срещу имигрантите. Ескалацията засили натиска върху министерството на вътрешното министерство официално да разпусне групировките. Министърът на правосъдието Андреа Орландо каза, че протестът на движението е доказателство за засилване на екстремизма. Дори кметицата на Рим  Вирджиния Раджи  - която често пъти е критикувана от \"Република\" - изрази солидарност с вестника. Кой ръководи \"Форца нуова\" \"Форца нуова\" попадна в международните новини, когато остави три манекена, покрити с фалшива кръв, пред офиса на цветонокожия министър Сесил Киенж през 2013 г. Киенж, която е родена в Демократична република Конго, бе обект на расистки атаки още от началото на службата си в тогавашното правителство. \"Имиграцията е геноцидът на народите. Киенж оставка!\", пишеше на оставени от организацията листовки. Партията е  член на Алианса за мир и свобода  - обединение на няколко европейски национални партии, кое включва европейски нацисти, фашисти и отричащи Холокоста. Самата партия твърди, че е против ислямизацията на Европа и \"ционистката агресия\" и се противопоставя на санкциите срещу Сирия и Русия, освен това поддържа добри връзки с властите в Беларус. За това съобщава шведското списание \"Експо\", основано от покойния журналист и писател  Стиг Ларшон  с цел да разследва националистически, антидемократични и крайнодесни движения. Председател както на партията \"Форца нуова\", така и на алианса е Роберто Фиоре - съден за тероризъм и свързан с италианската фашистка групировка NAR (Nuclei Armati Rivoluzionari) според \"Ескпо\". В края на 70-те и 80-те NAR е извършила няколко терористични нападения, а двама нейни членове са осъдени за взрива на жп гарата в Болоня, който уби над 80 души. Според базата данни на Станфордския университет NAR е била една от \"най-големите и агресивни десни терористични организации\" в Италия по това време. След тази атака Фиоре е напуснал Италия и е прекарал следващите 20 години във Великобритания, макар че е бил осъден задочно на 9 години затвор за организиране на въоръжена групировка и притежание на експлозиви. Върнал се е в родината едва след изтичането на давността на престъпленията, пише \"Експо\". Тогава е основал фашистката партия Forza Nuova, на която още е лидер. През 2008 г. Фиоре успява да стане евродепутат. Сега Forza Nuova не е представена в италианския парламент. Съратници на \"Форца нуова\" в Алианса са гръцката \" Златна зора \" и германската  Националдемократическа партия  (Nationaldemokratische Partei Deutschlands – NPD).", "date": "2017.12.07", "title": "Италиански неофашисти нападнаха редакцията на вестник"}
{"url": "http://www.dnevnik.bg/bulgaria/2017/12/07/3092672_bulgarka_sudi_stolichnata_obshtina_zashtoto_ne/", "text": "Българка съди Столична община заради отказа да признае брака й с жена, сключен във Великобритания, съобщава младежката  ЛГБТ организация \"Действие\".  Делото ще се гледа днес в Административния съд - София-град. На 15.11.2016 г. Д.К. сключва граждански брак с Лилия Бабулкова. Няколко месеца по-късно тя подава искане в Столична община, район \"Люлин\", в което иска бракът й да бъде отразен в личния й регистрационен картон и да отразява актуалното й семейно положение, а именно \"женен\". Институцията отказва, мотивирайки се с еднаквия пол на Д.К. и съпругата й. Адвокат Деница Любенова от организацията \"Действие\" обяснява, че непризнаването на брака на двете жени може да доведе до правни абсурди и дори престъпления: многобрачие на едно от лицата, данъчни измами, декларации с невярно съдържание и други подобни. В жалбата се твърди и дискриминация по признак сексуална ориентация. Европейският съд по правата на човека (ЕКПЧ) вече е постановявал, че третирането на еднополови двойки по различен начин поради липсата на правната им невъзможност да сключат брак изисква обективно и разумно оправдание. Въпреки че ЕКПЧ все още не задължава държавите членки да осигурят равен достъп до граждански брак на еднополовите двойки, то да се ограничават редица права и ползи заради сексуалната им ориентация представлява \"поне непряка дискриминация\", заяви Любенова. \"В никакъв случай държавите членки не могат да ограничават правата на гражданите си въпреки ограниченията в националното законодателство, свързани с правото на брак на двойки от един и същи пол\", казва адвокатката. Пред съда тя ще се позове на Кодекса на международното частно право (КМЧП), който урежда брака, сключен между български граждани в чужда държава. Кодексът очертава основанието за международна компетентност на органи на чужда държава. \"Ако тези изисквания са налице, такава компетентност се учредява и въпросният брак трябва бъде признат у нас\", казва адвокатът.", "date": "2017.12.07", "title": "Българка съди Столичната община, защото не признава брака й с жена"}
{"url": "http://www.dnevnik.bg/politika/2017/12/07/3092698_deputatite_prieha_promeni_v_tri_zakona_za_da_se_namali/", "text": "Без дебати Народното събрание днес прие на първо четене промени в три закона, чиято цел е да се намали административната тежест върху гражданите и бизнеса, предаде БНТ. Става дума за поправки в Закона за оръжията, боеприпасите, взривните вещества и пиротехническите изделия, в Закона за измерванията и в Закона за техническите изисквания към продуктите. С промените в Закона за оръжията, боеприпасите, взривните вещества и пиротехническите изделия се премахват изискванията за предоставяне на някои официални документи на хартиен носител. Отпада изискването за представяне на единен идентификационен код, когато лицата са регистрирани по Търговския закон, или копие за вписване в съответния регистър по националното законодателство на съответната държава членка в легализиран превод на български език; диплома за завършено висше образование на ръководителите на производство и документ за придобита специалност за персонала по чл.14, свидетелство за съдимост и копие от трудовите договори на персонала; документи, свързани с промяна в търговската регистрация; копия от издадени разрешения; удостоверение за вписване в съответния регистър по Закона за юридическите лица с нестопанска цел, съответно копие от акта за създаването. С промените в Закона за измерванията се предвижда частична отмяна на режима за одобряване на идентификационни знаци на лицата, които произвеждат или внасят бутилки. Промените предвиждат и отмяна на уведомителния режим за дейността на лицата, които произвеждат или внасят предварително опаковани продукти. С промените в Закона за техническите изисквания към продуктите се дава възможност на икономическите оператори, при заявяване на административна услуга да не предоставят съдебно удостоверение за актуално състояние, съответно актуално удостоверение за вписване в Търговския регистър. Причината е, че тази информация е публично достъпна. Предвижда се и отпадане на изискването за предоставяне на трудови договори на персонала, тъй като те подлежат на задължителна регистрация по Кодекса на труда и могат да бъдат получени по служебен път.", "date": "2017.12.07", "title": "Депутатите приеха промени в три закона, за да се намали бюрокрацията"}
{"url": "http://www.dnevnik.bg/biznes/2017/12/07/3092778_potrebitelite_da_se_paziat_ot_novopoiavili_se_onlain/", "text": "Най-рисково, включително и по празниците, е пазаруването от търговци, които се появяват за кратко в интернет пространството, предупреди председателят на Комисията за защита на потребителите (КЗП) Димитър Маргаритов, цитиран от пресцентъра на регулатора. \"От края на ноември до Нова година е най-активният период на пазаруване и рисковете за потребителите са по-големи. Има приповдигнатост, еуфория и по-лесно могат да бъдат измамени от недобросъвестни търговци. Потребителите да бъдат подозрителни в добрия смисъл на думата, особено когато забелязват нови онлайн магазини. По никакъв начин не искам да кажа, че не трябва да възникват такива. Но обръщаме внимание, че е лесно и бързо да проверите, ако се съмнявате, че може да има проблем\", каза Маргаритов и препоръча", "date": "2017.12.07", "title": "Потребителите да се пазят от новопоявили се онлайн търговци, предупреди регулаторът"}
{"url": "http://www.dnevnik.bg/evropa/novini_ot_es/2017/12/07/3092785_izkustvoto_za_prigotviane_na_pica_v_neapol_stana/", "text": "Неаполитанското изкуство за завъртане на тестото при приготвянето на пица бе включено в списъка на ЮНЕСКО за нематериално наследство, предаде \"Гардиън\". Традицията на pizzaiuolo се предава от поколения в Неапол Южна Италия Близо 2 милиона души подписаха петиция в подкрепа на кандидатурата на Неапол, казва председателят на Асоциацията на производителите на пица в града, който обеща, че ако инициативата е успешна, ще раздава безплатни пици по улиците. Традицията се състои не само във впечатляващото подхвърляне на тестото, за да се насити с кислород. Тя включва и песни и истории, които са превърнали приготвянето на пица в социален ритуал. Списъкът на ЮНЕСКО включва повече от 350 традиции и практики като например испанското фламенко. Тази седмица и обичаите по случай 1 март в България, Румъния, Молдова и Македония,  влязоха в списъка  с нематериално културно наследство на ЮНЕСКО.", "date": "2017.12.07", "title": "Изкуството за приготвяне на пица в Неапол стана нематериално културно наследство на ЮНЕСКО"}
{"url": "http://www.dnevnik.bg/analizi/2017/12/07/3092791_razmisli_za_sofiiskoto_pave/", "text": "По паветата на София се упражнява кой ли не и от какви ли не посоки, та направо се иска смелост човек да вземе думата. Явно дълго търсената изкупителна жертва за проблемите на прекомерно разрасналата се столица бе най-сетне намерена в лицето на малките сиви (сиенитни, а не гранитни – както погрешно твърдят мнозина) блокчета. Този път поне жълтите павета бяха оставени на мира (защо ли? – също интересен въпрос). Накратко, паветата се оказаха \"виновни\". А \"безумните следствия\" от съществуването им се описват горе-долу с такива аргументи: А)  . Високите нива на замърсяване, които непрекъснато се достигат и никога не отминават, се дължат на фините прахови частици, събиращи се между паветата. Значи паветата са виновни. Б)  . Вече никой не знае как се редят павета, майстори няма. А пък паветата неизбежно трябва да се пренареждат от време на време, инак улиците се превръщат в лунни кратери. Тоест става все по-лошо. Изводът: пак паветата си виновни. В)  . Освен това някакви самонарекли се \"кореняци софиянци\" си искат паветата, с които били свикнали от детинство, докато те съсипват колите, разтръскват изоснови пътниците и са особено немилостиви към дамските токчета. Спирам дотук, защото не се чувствам компетентен да преповторя всички затруднителни с детайлността си аргументи, изложени в социалните мрежи от всевъзможни експерти, желаещи да оправят или спасят София, доколкото са наясно с всичко. И как иначе, щом като те с точност до милиметър могат да ви опишат какви да са фугите между паветата, трябва ли да се използват битум или подложки, каква да е подредбата и т.н. \"Специалисти по всичко\" у нас никога не са липсвали. А ремонтът е стара българска страст, напълно съпоставима с влечението към футбола и любовта към бирата, като трите често се сливат ведно. По тази причина ремонтите у нас продължават вечно и започват веднага, след като току-що са приключили. Отново и отново. Досущ като в една прочута инсталация на руснака Иля Кабаков, която преди години видях в центъра \"Помпиду\" в Париж. Озаглавена \"Тук живеем ние\", тя вкарваше посетителите в пространство, където им се налага да вървят по найлони, нахвърляни върху незалепени плочки, подпрени с отворени кутии с боя, а отвсякъде се носеше звукът на бормашини и удари с чук. Картина, добре позната на всички нас. Нима почти на всеки ъгъл или в повечето жилищни блокове, без значение дали е събота или неделя, не се наслаждавате на същите звуци? А майсторите на съседите или съседите майстори охотно не ви разясняват тайната на фугите, която, виждате ли, никой не познава освен тях? Ако е така, значи сте на родна земя. А пък каквото е по домовете, това е и по столичните улици. По прагматиката на ремонтите, както казах, всички са компетентни и едва ли има какво повече да се добави. Що се отнася до екологията, то задължителното миене на улиците в София – поне на няколко пъти през пролетта и лятото – явно не се отчита като фактор срещу замърсяването. При условие, разбира се, че гражданите предварително освободят улиците и тротоарите от паркираните си превозни средства. Но по това, както и по броя на димящите комини на домовете, отоплявани на дърва и въглища в столицата (и колко са те всъщност?), аз не съм компетентен. Нека тези, които наистина разбират от екология, се произнесат: кое замърсява въздуха на София повече? Иска ми се да кажа няколко думи обаче за историята на софийските павета. Не за жълтите плочки, а за обикновеното сиво (сиенитно) паве. За пренебрегвания днешен паваж на софийските улици, който носи в себе си стъпките на най-новата ни история. Стига да имаме очи да я видим или уши да я доловим. Толкова изблици на всенародна еуфория и на не по-малки разочарования. Без да забравяме и за стъпките на \"колективно самоунижение\" по тях. Поредният пример е пред очите ми – веригата работници на \"Булгартабак\", изкарани на паважа под надзора на десетници или стотници, единствено упълномощени (от Кой?) да озвучат написаните от някого декларации. Вечерта гледах на пълния запис по контролираната от същото това лице телевизия лицата на тези хора, видях свитите им устни и сдържаността им. Видях как те се подчиняват на работодателя си, който и да е той, бранейки личното си достойнство. Тъжна гледка. Но не единствената. Същите софийски павета помнят и друго подобно шествие през ноември 2013 г., по време на правителството на Орешарски, когато с влакове и автобуси бяха докарани тук \"избиратели\" на ДПС, обградени от шепа активисти на БСП, а шествието се водеше от черна лимузина с вид на катафалка. Тъжен \"марш на покорството\", съпоставим донякъде с комунистическите манифестации, организиращи и насочващи колективното тяло на масите към дирижирания апотеоз в името на една партия, начертала толкова светло бъдеще, че и до ден днешен не можем да видим бял ден от него. – наивно, ако щете, но с убеждението, че повече така не може. В такива мигове част от павета напускаха паважа (и това го е имало: при Луканов и Виденов ). За последен път – около \"белия автобус\" и щурма на парламента през юли 2013 г. пак при правителството на Орешарски. С други думи, софийските павета са фини прахови частици от цялата ни спорна и в същото време безспорна борба за по-различен живот, без която бихме били само добичета под тоталитарен хомот. Да не говорим, че политическо събитие, неслучило се върху тези павета, просто не го е имало, то не е исторически факт. И това в по-ново време. А пък по-преди значението на тъй недолюбваните днес сиви павета е още по-голямо. Нали тъкмо те отвоюват градското пространство от никога несвършващата кал на софийското поле. Тази \"кална Венеция\", описана от Иречек. Така например има случай, когато генерал Паренсов, пръв военен министър на княжеството, не могъл да стигне до министерството си, помещаващо се в близост до днешното МВР, и два-три дни чакал да се оттекат водите от проливния дъжд и калта да се послегне. Оттогава остават изразите: той (тя) нагази или затъна в калта. Такъв е софийският бит преди появата на паветата. За да се стигне до 30-те години, когато правителството на Народния блок решава да павира изцяло столицата. И на Витоша заработват с пълна сила сиенитните кариери. Ала сетне, както свидетелства в един спомен Владимир Свинтила, се оказва, че нещата имат и своята обратна страна. Паважът струва скъпо. А всеки собственик е длъжен да заплати определени квадратни метри паваж пред дома си. Започват сложни сметки и изчисления. Сумите са големи. В опит да намерят решение столичани са принудени да се сдружават и това е краят на множество еднофамилни къщи в София и началото на столичните кооперации. Брои се всяко блокче в квадратния метър, правят се сложни сметки на кубатурата на камъните, на сиенитното паве, на надниците и \"тъпкалните машини\". Почти като от днешните експерти в социалните мрежи. Ала калта отстъпва и това е вече друга, павирана София. Платена с цената на индивидуални разорения, за които никой и не иска да помисли днес. В годините на соца споменът за този паваж все още навяваше някаква гордост. Спомням си, че в родната казарма софиянците (кестените) имаха своя апокрифна войнишка контраклетва – . Иди, че търси днес причините и поводите за тази гордост. Някъде около 1989 г. последната соц. столична община извади голяма част от старите и хубави павета и комай ги продаде на старо в \"другата Европа\". Така или иначе, паважът на софийските улици е съучастник и свидетел на твърде много неща. Дали това е достатъчно, за да му се даде статута на \"културно наследство\"? Не знам. Но съм убеден, че той си го е извоювал отдавна. Софийският паваж е не само място на всекидневието или на развлечението, той е и място на свободата. На тази глътка свобода, която още в зората на демокрацията започна с преброяването на първите митинги – колко хора върху колко павета Свързани с възможността то да напусне мястото си, полетявайки в определена посока, което е просто невъзможно при асфалта. В социалната психология терминът \"асфалтиране\" означава нещо съвсем различно – почерняне на надеждата и пълна безизходица. Докато павето е и фина прахова частица на бунта за свобода. Да не го забравяме.", "date": "2017.12.07", "title": "Размисли за софийското паве"}
{"url": "http://www.dnevnik.bg/evropa/novini_ot_es/2017/12/07/3092822_evrokomisiiata_shte_sudi_bulgariia_zaradi/", "text": "Европейската комисия реши днес да предяви иск пред Съда на Европейския съюз срещу България, Испания, Люксембург и Румъния, предаде БТА. Искът е по повод липсата на уведомление за цялостно прилагане в националното законодателство на тези държави на общностните разпоредби в областта на съвместното управление на авторското право и сродните му права, и на многотериториалното лицензиране на правата върху музикални произведения за използване онлайн, което беше предвидено да се извърши до 10 април миналата година. Комисията призовава съда да наложи финансови глоби на тези четири държави, като за България сумата е 19 121 евро на ден, за Испания е 123 928 евро на ден, за Люксембург е 12 920 евро на ден и за Румъния е 42 377 евро на ден. Процедурите за нарушение бяха открити през май миналата година. До днес еврокомисията не е получила уведомление, че са предприети необходимите мерки за прилагане на директивата в съответното национално законодателство. Директивата цели да подобри начина, по който се управляват всички организации за съвместно управление чрез създаването на общи стандарти за управление, прозрачност и финансова дисциплина. С нея се определят общи стандарти за многотериториалното лицензиране на правата върху музикални произведения за използване онлайн на вътрешния пазар. Директивата е важна част от законодателството за авторското право в Европа, отбелязва еврокомисията. Всички организации за съвместно управление трябва да подобрят своите стандарти за управление и за прозрачност, се посочва в съобщението. Директивата беше приета на 4 февруари 2014 година. С неприемането на всички законови, подзаконови и административни разпоредби, необходими за спазването на директивата, или с неуведомяването на еврокомисията за подобни разпоредби до 10 април 2016 г. България, Испания, Люксембург и Румъния не са изпълнили своите задължения, установява комисията.", "date": "2017.12.07", "title": "Еврокомисията ще съди България заради законодателството за авторското право"}
{"url": "http://www.dnevnik.bg/biznes/2017/12/07/3092831_parlamentut_odobri_zakonoproekt_za_platejnite_uslugi_s/", "text": "Глоби до 2 млн. лв. предвижда приетият днес от Народното събрание на първо четене Закон за платежните услуги и платежните системи. Вносител е Министерският съвет,  авторството е на БНБ , а в мотивите е посочено, че нормативният акт въвежда в българското законодателство редица европейски разпоредби. Със законопроекта се въвеждат специфични изисквания към доставчиците на платежни услуги да ограничават и контролират рисковете, свързани със сигурността на плащанията. Въведена е уредба за докладване на инциденти, според която доставчикът на платежни услуги, лицензиран от БНБ, при възникнал значим операционен или свързан със сигурността инцидент уведомява незабавно БНБ за това. Когато инцидентът засяга или може да засегне финансовите интереси на ползвателите на платежни услуги, доставчикът е задължен да ги уведоми незабавно за инцидента и за всички мерки, които предприема, за да ограничи неблагоприятните последици. Законът задължава доставчиците да установяват задълбочено идентичността на платеца при достъп до платежната сметка онлайн, при нареждане на плащане и при извършване на действие от разстояние, при което би могъл да възникне риск от измама или друга злоупотреба. С новите текстове се въвеждат два вида услуги - услуги по иницииране на плащане и услуги по предоставяне на информация за сметка. Те ще заменят сега съществуващите услуги по изпълнение на платежни операции, при които съгласието на платеца е дадено чрез телекомуникационно, цифрово или информационно устройство и плащането е извършено към оператора на телекомуникационна или информационна система или мрежа, който действа само като посредник.", "date": "2017.12.07", "title": "Парламентът одобри законопроект за платежните услуги с глоби до 2 млн. лв."}
{"url": "http://www.dnevnik.bg/kultura/2017/12/07/3092825_sauditski_princ_e_kupuvachut_na_spasiteliat_na_sveta/", "text": "Малко известен саудитски принц на име Бадер бин Абдулах бин Мохамад бин Фархан ал Сауд е купувачът на най-скъпата картина в историята - \"Спасителят на света\", съобщи \"Ню Йорк таймс\". Едновременно с това новооткритият Лувър в Абу Даби, столица на Обединените арабски емирства, обяви, че ще изложи произведението, без да уточнява дали е придобивка или е взето назаем. \"Спасителят на света\", образ на Исус Христос, за който се смята, че е рисуван от Леонардо да Винчи, се продаде за рекордната сума от 450 млн. долара на търг на 16 ноември, 5 дни след откриването на музея. Прогнозната й стойност беше 100 хиляди и цифрата учуди дори запознатите с търговията на изкуство. Купувачът, разбил всички рекорди в света на изкуството, досега не беше известен. \"Таймс\" твърди, че го е идентифицирал в процеса на разследване на богатствата на саудитските принцове. Новината е изненадваща, предвид мащабните разследвания за корупция сред висшите ешелони на властта и екстравагантните богаташи от кралското семейство, предприети от престолонаследника принц Мохамед бин Салман. Според \"Ню Йорк таймс\" той е близък с купувача на картината.", "date": "2017.12.07", "title": "Саудитски принц е купувачът на \"Спасителят на света\", твърди \"Ню Йорк таймс\""}
{"url": "http://www.dnevnik.bg/bulgaria/2017/12/07/3092884_bulgariia_e_sred_stranite_v_es_s_nai-mnogo_stari/", "text": "България е една от страните в ЕС с най-стара летателна техника в гражданската авиация, показват данни на европейската статистическа служба Евростат за 2015 г. Евростат публикува информацията по повод Международния ден на гражданската авиация, който се отбелязва на 7 декември. В шест от страните над половината летателни апарати (пътнически и транспортни самолети и хеликоптери) са на възраст 20 и повече години. Най-голям е делът на старите самолети в Хърватия (61%), Швеция (60%), България и Литва (с по 55%), Словакия и Кипър (с по 52 на сто). Над една трета от летателната техника е на повече от 20 години в Естония (43%), Румъния (39%) и Дания (37%). В другия край на скалата са Финландия, където едва 2% от самолетите са на 20 и повече години, Люксембург (6%) и Ирландия (7%). От друга страна, голяма част от летателната техника е на по-малко от 5 години в Унгария (44%), Малта (42%) и Люксембург (31%), следвани от Полша (26%), Германия и Ирландия (с по 25%), Холандия (23%), Великобритания (22%) и Испания (21%). За разлика от тях операторите в Хърватия и Кипър не разполагат с техника на възраст под 5 години. В други пет страни от ЕС едва под 10% от летателната техника е на възраст под 5 г. - Литва (4%), Швеция (6%), Румъния (7%), Гърция и Латвия (по 8%). През 2015 г. авиооператорите в ЕС разполагат с общо 6500 единици летателна техника, използвана за пътници и товари. От данните се изключват малките самолети и хеликоптери (под 2.6 тона).", "date": "2017.12.07", "title": "България е сред страните в ЕС с най-много стари самолети"}
{"url": "http://www.dnevnik.bg/evropa/novini_ot_es/2017/12/07/3092837_brjuksel_shte_sudi_bulgariia_i_zaradi_zakonite_v/", "text": "Европейската комисия съобщи днес, че е решила да предяви искове пред Съда на Европейския съюз срещу България, Финландия и Гърция за това, че не са я уведомили или са я уведомили само частично за националните мерки за прилагане на правилата на ЕС за морското пространствено планиране, предаде БТА. Държавите в ЕС трябваше да въведат директивата в националното си законодателство до 18 септември миналата година. Комисията ще поиска съдът да наложи дневна санкция от 14 089,60 евро на България, 7739,76 евро на ден на Финландия и 31 416 евро на Гърция от датата на постановяване на съдебното решение до момента, в който директивата бъде напълно въведена. Производствата срещу България, Финландия и Гърция за установяване на нарушение започнаха през ноември миналата година, а през юли тази година бяха изпратени мотивирани становища. България и Гърция не са уведомили комисията за приемането на мерките, необходими за прилагането на директивата. Конкуренцията за морското пространство - за съоръжения за възобновяема енергия, корабоплаване, риболов, водни култури и други видове употреба - подчерта необходимостта от съвместно и по-съгласувано управление на водите в Европа, уточнява Еврокомисията. Морското пространствено планиране действа в трансграничен и междусекторен план, за да осигури ефикасно, безопасно и устойчиво осъществяване на човешките дейности в морето, се допълва в съобщението. По-рано днес Европейската комисия заяви, че  ще предяви иск срещу България , Испания, Люксембург и Румъния заради законодателството за авторското право. Брюксел съобщи също, че е решил да прекрати процедурата срещу България по повод прилагането на директивата за автоматичен обмен на данъчни становища в ЕС. Комисията приветства мерките от нашата страна, Кипър и Португалия.", "date": "2017.12.07", "title": "Брюксел ще съди България и заради законите в областта на морското право"}
{"url": "http://www.dnevnik.bg/sviat/2017/12/07/3092882_erdogan_poiska_reviziia_na_dogovor_ot_1923_g_urejdasht/", "text": "Турският президент Реджеп Тайип Ердоган заяви в интервю за гръцки вестник точно преди започналото днес негово историческо посещение в Гърция, че трябва да се ревизира Договора от Лозана, с който през 1923 г. се уреждат множество въпроси, включително границите на новата Турска република с Гърция, България, в Близкия изток и статутът на Проливите. Той е правил подобни изявления през септември на 2016 г., но пред свои симпатизанти. Сега го казва във връзка с първото посещение на турски държавен глава в Гърция от 65 години насам, по време на което ще гостува и в Комотини (известен в България още като Гюмюрджина) в Източна Гърция, където има мюсюлманско население. Думите му веднага бяха отхвърлени от президента Прокопис Павлопулос. \"Лозанският договор определя територията и суверенитета на Гърция и Европейския съюз и не подлежи на предоговаряне. В него няма недостатъци, не се нуждае от преразглеждане или обновяване\", каза той по време на срещата си с Ердоган. Турският президент заяви, че защитата правата на етническите турци в Гърция е приоритет за Анкара. Мюсюлманите, живеещи в граничния район Западна Тракия, не могат да избират свой Главен мюфтия, докато християнските общности в Турция свободно избират свои патриарси, а това означава, че Лозанският договор не се прилага справедливо, цитира думите му \"Ройтерс\". \"Как може да твърдим, че Лозанският договор е в сила? В този смисъл Лозана не действа. Трябва да докажем, че Лозанският договор е приложим, като направим това\" (бел.ред. - разрешим проблема). В напрегната размяна на реплrки с Павлопулос той каза също, че Гърция не би влязла в НАТО без подкрепата на Турция. \"Позволихме ви да се върнете в НАТО. Ако не бяхме ние, нямаше да бъдене допуснати обратно\", заяви Ердоган, имайки предвид, че Гърция се оттегли през 1974г. от алианса след нахлуването на Турция на Кипър, предизвикано от гонения срещу етнически турци от преврат, вдъхновен от хунтата в Атина. Гърция бе приета отново в редиците на съюза през 1980г. Какво точно каза турският президент В  интервю за в.\"Катимерини\"  Ердоган бе попитан какво по-точно има предвид, когато говори за ревизия на договора, включва ли това промяна на граници и как това се отнася до Гърция и другите райони, засегнати от него. \"Преди всичко, Лозанският договор обхваща не само Гърция, но и целия район и само заради това мисля, че с времето всички договори се нуждаят от ревизия. В светлината на последните събития Договорът от Лозана се нуждае от ревизия - не само за Турция, но и за Гърция.\" След това той обяснява, че подобен процес може да е от взаимна полза, \"но, разбира се, има хора, които не разбират за какво изобщо става дума\". \"Тези хора не знаят достатъчно какви са последиците от Лозанския договор, но веднага ме обвиняват и търсят друг смисъл зад изявленията ми, а зад тях няма нищо скрито.\" Ердоган обяснява, че не иска да навлиза в подробности, но причината да говори за ревизия е, че \"продължават разговори за островите и други въпроси и само заради едно събитие нещата се усложниха. Мисля, че това е нещо, което трябва да преодолеем в едно такова обширно море като Егейско. Търговски и туристически кораби трябва да плават без проблеми. Трябва да преодолеем всякакво усложняване.\" Подобни преговори няма да са балансирани, защото в речта си миналата година казахте, че Анкара съжалява, че с Лозанския договор е предала определени острови на Гърция, докато в същото време Атина не иска нищо, пита \"Катимерини\". \"Не си спомням изчяло тази реч\", отвръща Ердоган. \"Когато говоря за ревизия, имам предвид дискутиране по всички въпроси - от А до Я. Гърция може да не се чувства комфортно по някои въпроси, с някои условия, но можем да седнем и да разговаряме. Има и много кризи, които досега можеше да бъдат уредени. (...) Това е много важно за бъдещето на страните ни - можем да уредим споровете си като разговаряме.\" Турският президент не посочва в какъв формат си представя ревизията на международно споразумение, по което страна са няколко държави, включително Великобритания, Италия, Румъния, Сърбия и Япония. Текстът, с който понякога се урежда положение, съществуващо фактически от десетилетия, формално определя границите на Турската република след разпадането на Османската империя. Това включва и българо-турската граница, макар България да не е страна по договора. Запитан как си представя на теория уреждането на споровете в Егейско море, Ердоган отговаря, че двете страни могат да дадат начало на такъв процес и обяснява: \"Имаме проблеми с очертаването на въздушното пространство, морските граници и континенталния шелф. Има определени проблеми, които лесно може да бъдат преодолени, включително с взаимни отстъпки.\" Той обяснява, че Турция не е съгласна със съществуващото положение около границите на териториалните води и въздушното пространство, защото това създава проблеми за турските кораби, а бойните и гражданските самолети не бива да са заплаха един за друг. Премиерът Алексис Ципрас каза на срещата си Ердоган, че не може да има преразглеждане на Лозанския договор. \"Истината е, че съм леко объркан относно това, че той поставя на масата идея да зе модернизира, да се обнови, да се прилага Лозанският договор\", допълни той на съвместната им пресконференция. Споразумяхме се, каза Ципрас, да започнем \"мерки за изграждане на доверие - да продължим разговорите помежду си по въпросите на сигурността и да проучим позициите си относно континенталния шелф\", съобщи \"Ройтерс\". \"Опитахме да прекратим неразбирателствата и да разберем какво има предвид другият... От наша страна, аз изтъкнах, че трябва да прекрати нарушаването на въздошното ни пространство в Егейско море от Турция.\" Гръцките медии, обаче, се фокусираха върху размяната на реплики между Ердоган и Павлопулос, продължила половин час. В нея гръцкият президент напомни на турския си гост, че освен всичко друго е и професор по право. \"Лозанският договор е фундаментът на нашето приятелство\", добави той, докато министри подаваха на двамата бележки с информация. Ердоган засегна и положението на етническите турци - над 100 000 души, които Гърция нарича мюсюлмани, а не турци. \"Те не могат да приемат пред училището да пише думата \"турско\", каза той. Отношенията между двете страни значително се подобриха, но мнозина гърци продължават да вярват, че към страната им има териториални претенции. Ердоган поне на два пъти подчерта, че това не отговаря на истината. \"Ердоган е първият турски президент, посетил Атина от 1952г. насам. Сега прави всичко възможно следващата подобна визита да не се състои още век и половина\", казва пред \"Ройтерс\" Волфанго Пиколи, един от ръководителите на Teneo Intelligence.", "date": "2017.12.07", "title": "Ердоган поиска ревизия на договор от 1923 г., уреждащ границите с България и Гърция (обновена)"}
{"url": "http://www.dnevnik.bg/sport/2017/12/07/3092783_rusiia_triabva_da_priznae_zakljucheniiata_v_doklada_na/", "text": "Руската антидопингова агенция (РУСАДА) може да възстанови правата си, но първо трябва да признае заключенията от докладите на Ричард Паунд и Ричард Макларън, заяви говорител на Световната антидопингова агенция (WADA), цитиран от ТАСС. Според него  забраната за участите на руските спортисти в зимните олимпийски игри в Пьончан  през 2018 г., наложена от  Международния олимпийски комитет (МОК) , усилва верността на твърденията в двата доклада за подкрепена от държавата допинг програма в страната между 2011 и 2015 г. WADA настоява да бъдат изпълнени два критерия, за да възстанови правата на РУСАДА. Русия трябва да признае публично резултатите от доклада \"Макларън\" и руското правителство да предостави достъп до съхраняваните данни в електронната система на Московската лаборатория, които са запечатани поради федерално разследване. В момента РУСАДА е с частично възстановени права. В края на юни тя получи разрешение да тества проби под надзор. Според WADA Русия е на прав път към пълното възстановяване на правата на антидопинговата си агенция. \"Трябва да се отбележи, че WADA е обнадеждена от значителния напредък на РУСАДА, постигнат при новите управляващи с наша подкрепа. Вярваме, че изпълнението на тези два критерия са от решаващо значение за световното доверие и функциониране в надеждна среда. WADA продължава усилията си с Русия за осигуряване на стабилна, независима и устойчива програма за борба с допинга\", се казва в изявлението на WADA. МОК създаде две отделни комисии, които да разследват твърденията на директора на Московската антидопингова лаборатория Григорий Родченков след разкритията за държавно спонсорирана допинг програма. Докладът на Паунд излезе през 2015 г., а година по-късно и този на Макларън. Според него близо 1000 руски спортисти са били част от допинг програмата в страната от 2011 до 2015 г. Състезателите от Русия  ще могат да участват в  Пьончан  под неутрален флаг под името \"Олимпийски атлети от Русия\". За да бъдат допуснати до игрите, те ще трябва да докажат, че са \"чисти от допинг\". Спортистите, които са били наказвани за нарушаване на антидопинговите правила, нямат право да участват в Пьончан. Руският президент  Владимир Путин обяви, че страната няма да бойкотира игрите и ще изпрати своите състезатели . Според него отчасти Русия има вина за това наказание, защото \"е дала повод на МОК да накаже сурово много спортисти\". \"Това не е много честно, защото се включва принципът на колективната отговорност, а в никоя правна система в света това не съществува\", заяви той.", "date": "2017.12.07", "title": "Русия трябва да признае заключенията в доклада на WADA, за да бъде отворена антидопинговата ѝ агенция"}
{"url": "http://www.dnevnik.bg/bulgaria/2017/12/07/3092781_sudebniiat_suvet_shte_poiska_sreshta_pri_borisov_za/", "text": "Ръководителите на спецправосъдието се оплакаха на пленума на Висшия съдебен съвет от крайно недостатъчна материална база и поискаха нови щатове за магистрати и съдебни служители. Иван Гешев, който ръководи специализираната прокуратурата, даде пример с командировка на обвинител, която продължила от сряда до неделя и се наложило съпругата му да иска видеоконферентна връзка, защото не му вярвала, че работи толкова. Пред съвета осен Гешев, и шефът на първоинстанционния специализиран съд Георги Ушев поиска спешно решаване на проблемите им. Изслушването продължи повече от два часа.  Кадровият орган на Темида взе решение за сформиране на група, която да се срещне с премиера Бойко Борисов и министрите на правосъдието и финансите за обсъждане на проблемите на специализираните съдилища и прокуратури. Ушев заяви, че при създаването на съда в него е имало 11 магистрати и 25 служители, сега бройките им са съответно 19 и 45. Той на няколко пъти подчерта, че и със старата компетентност не им достигат зали и хора, а след промените в Наказателно-процесуалния кодекс (НПК), които влязоха в сила на 5 ноември, те ще трябва да разглеждат и делата за корупция по високите етажи на властта.  Той разказа още, че в съда има четири съдебни зали като само една може да се използва за огромните дела, при които има много подсъдими, защитници и свидетели. Съдебният шеф заяви, че не разполагат и с помещение за веществени доказателства, някои от които пристигат с бусове. Имат две деловодства - явно и тайно, които са по 20 кв.м. и в които са разположени папките само от съдебната фаза на процесите, каза той. А папките от разследването стояли в гардеробите по коридорите. Огромните дела, където не могат да се съберат и там, са пред стаите на съдиите. Магистратите пък са по 2-ма или 3-ма в малки стаи и не могат да държат делата си там, а излизат до коридора за всеки нужен им том и после го връщат, за да могат да вземат следващия. В съда няма и стаи за адвокатите. Ушев направи и своите предложения - Държавната комисия по сигурността на информацията 8ДКСИ/, която се помещава в същата сграда сградата на ул. \"Черковна\", да бъде преместена. От думите му се разбра, че ДКСИ заема повече място от съда. А в подземния паркинг, част от който не се използва, да се обособи помещение за веществени доказателства. \"Проблемите са направо крещящи и имат нужда от спешно решение\", обърна се съдебният шеф към членовете на ВСС.  Той им каза още, че магистратите в съда били изключително натоварени и недоумявал защо съдийската колегия твърди обратното. Представи папка за сложността и броя на делата, разглеждани в спецсъда и каза, че били повече от градския съд. По-късно Даниела Марчева, член на съдийската колегия, представи конкретните числа за натовареността, които показаха, че Софийският градски съд е по-натоварен. Тя отбеляза, че разбира натовареността на спецсъда, но призова Ушев да не твърди, че са по-натоварени от градския съд. Иначе председателят на спецсъда разказа за някои дела, които разглеждат. На първо място посочи делото за фалита на КТБ, което е 864 тома, с повдигнати на 18-те подсъдими между 140 и 160 престъпления. Разказа, че по друго дело например подсъдимите са 28 с обвинения за 1 000 отделни престъпения. В друг процес пък само свидетелите били 416.  Той обясни, че тази година имат само 37 присъди, което определя и натовареността на съда, но тези присъди били с много осъдени и оправдани и понякога били по-дълги дори от мотивите по дела в други съдилища. По думите му магистратите в спецсъда са с над 200 % натовареност и няма съдия с под 100 %. Съдебните секретари пък ги напускали, защото за същите пари като в цялата система, те влизали в заседания, които средно продължават около 6-8 часа. Ушев установил от разговорите си с правосъдния министър, че в изпълнителната власт има някакво разбиране за сградния проблем и за преместване на ДКСИ. Нужда обаче има и от нови магистратски щатове, което е в компетентността на съдебния съвет. Призова и да не се влиза в омагьосания кръг, че щом няма нужната сградна площ, няма да имат нови кадри и се движат нещата успоредно. , завърши Ушев.  Драгомир Кояджиков го попита как е избрал бройката от 15 нови съдийски щата и дали те ще решат проблема с натовареността или и с тях съдът ще остане натоварен. Преди това стана известно, че съдебният шеф иска точно този брой, след като изчисли, че  очаква 100 пъти повече дела за корупция, след промените в НПК .  Обясни, че това е решено с магистратите в съда на неформално събрание. \"Ако решите за по-малко бройки, ще има ново искане в края на другата година. Решението и отговорността е ваша\", обърна се към пленума Ушев.  Евгени Диков пък го попита дали с преместването на ДКСИ ще се реши сградният въпрос. Ушев отговори, че цялостно не, но това е най-бързото и лесно решение, а съдът има нужда от спешна помощ. Севдалин Мавров призова Ушев . Според Мавров отпускане сега на нови бройки няма да реши проблемите на съда. Като неверни той определи думите на съдебния председател, че конкурсите отнемат по една година. Обясни, че като върховен съдия познава делата на спецсъда, защото те стигат до ВКС и те не са чак толкова дълги. Попита и дали Ушев знае какви дела решава ВКС.   \" Цацаров заяви, че спецмагистратите не са дошли в съвета, за да им кажем, че и ние гледаме такива дела и \"знаем ви делата и вашите дела ще дойдат във ВКС\". \"Не съм имал честта да бъда върховен съдия, но ние трябва да им представим решение. Моето уважение към вас, аз не съм избиран от съдии или прокурори, всички сме избрани или назначени обаче да решаваме проблемите\", продължи Цацаров и допълни: \"За разлика от вас аз съм ходил там, не може да се мине. Няма значение на кого и неговите приятели последните изменения в НПК не се харесват, те са законни. Ако чакате Конституционният съд да се произнесе, вие ще решавате същия проблем скоро, знаете много добре\". Главният прокурор повтори думите на Ушев, че съдът не може да правораздава с тези кадри и зали дори и без новата му разширена компетентност по делата за корупция. Предупреди, че не се бърка в дейността на съдийската колегия дали да открие 10 или 15 нови съдийски щата. \"Тука имало 4 върховни съдии - добре, ама вижте колко първоинстанционни има (съдии от Специализирания наказателен съд бяха дошли на обсъждането - бел.ред.), обърна се още Цацаров към Мавров с добавката, че не иска да го обиди. На Цацаров беше и предложението за сформиране на група от ВСС, която да иска среща при премиерва Борисов. Идеята му бе гласувана преди изслушването на всички, защото Цацаров трябваше да замине за двудневното си посещение в Сърбия по предложение на тамошния главен прокурор. В крайна сметка бе решено в групата да влязат Цацаров, председателят на ВКС - Лозан Панов, представляващия ВСС - Боян Магдалинчев и Евгени Диков, който е шеф на комисията по собствеността в съвета.  След него думата взе ръководителят на спецпрокуратурата Иван Гешев, който каза, че е дошъл от градска прокуратура и е бил с предубеждение. \"Спецправосъдието не може да се разбере, а трябва да се изпита\", обясни той цитирайки свой колега. Казва, че преди делата на спецсъда са се гледали от окръжните съдилища, но подчерта, че те са в цялата страна, а сега всички се гледат от един съд с национално значение. Той говори за съд и прокуратура заедно, защото имало нужда от колегиалност между съд и прокуратурата, защото втората е част от съдебната власт, въпреки нежеланието на някои хора, заяви той. Подчерта, че благодарение на Цацаров и прокурорската колегия техните проблеми ще се решат, макар и не със скоростта, с която искат, но ще се случат. Отбеляза и, че сред магистратите имало усещане, че тези в спецправосъдието са все едно втора ръка, че нямат много работа, което било крайно невярно. Той отново отбеляза, че спецправосъдието е хвалено от ЕК и в евроанализа на прокуратурата. Призова членовете да минат събота или неделя покрай сградата на улица \"Черковна\", защото там обикновено свети и уикенда. А мерки за неотклонение се гледат и до 2 ч през нощта. Всичко това не били инцидентни случаи, а практика. Сподели и реакциите на други колеги, които са видели условията им на работа, и питали как работят там. За прокуратурата обясни, че често следователите се командироват из страната за извършване на действия по разследванията. Той обаче държал и прокурор да пътува с тях. Обвинители се командироват и по общи операции с европейски структури и така често отсъстват и бройката им фактически намалява.  След въпрос посочи, че след промените от 5 ноември в прокуратурата има 80 нови преписки, от които досъдебнитв производства са малко - едва 4 или 5. Другото било проверки и сигнали от граждани, с които били затрупани, макар и сигналите на хората да били неадекватни.  Разказа и за прокурор, който е бил командирован в Русе от сряда до неделя. Неделя следобед обаче съпругата му поискала видеоконферентна връзка, за да повярва, че работи и тогава. Обясни и, че мерките за сигурност в сградата на ул. \"Черковна\" били минимални. Там се явяват криминално проявени и опасни подсъдими. Те влизали от една врата с магистратите и виждали с каква кола идват последните. Освен това подсъдимите се разминавали със свидетелите в процесите.  Обеща и да направи \"жертва\" и след като прокурорската колегия реши техния сграден въпрос, част от прокурорите и служителите са се изместят там, за да има повече място за съда, въпреки затруднението за тях с нуждата от пътуване и носене на материали от една в друга сграда.  Ръководителя на апелативната спецпрокуратура Даниела Попова обясни, че никой от тях не е егоист и тя е предоставила каквото може като зали на Ушев и Гешев. Подчерта, че е скромна и за водената от нея институция е искала едва 5 нови бройки. Пред членовете на съвета се изказаха и няколко съдии от спецсъда. Един съдия каза, че не са дошли да покажат, че решават трудни дела и че са много натоварени, а като \"зов за помощ\". Допълни, че от пет години е в спецсъда, общият ѝ съдийски щат е 17 години, но няколко пъти вече се е замисляла за оставка. Питала се има ли смисъл и може ли да се справи с тази натовареност. Друг съдия каза, че първата ѝ работа за деня било да се пребори за зала.", "date": "2017.12.07", "title": "Съдебният съвет ще поиска среща при Борисов за решаване на проблемите на спецправосъдието"}
{"url": "http://www.dnevnik.bg/photos/2017/12/07/3092849_fotogaleriia_mejduzvezdni_voini_poslednite_djedai/", "text": "Малко повече от седмица остава до премиерата на \"Междузвездни войни: Последните джедаи\" любопитството към осмият филм от научнофантастичната сага навлиза във своя пик. ", "date": "2017.12.07", "title": "Фотогалерия: \"Междузвездни войни: Последните джедаи\""}
{"url": "http://www.dnevnik.bg/sport/2017/12/07/3092970_voleibolistkite_popadnaha_v_grupa_s_olimpiiskiia/", "text": "Женският национален отбор по волейбол попадна в една група с олимпийския шампион Китай и Италия на световното първенство догодина. В Япония българките ще играят в група В, където са още Турция, Канада и Куба. Световното ще се проведе от 29 септември до 20 октомври. Българският отбор ще играе мачовете си от груповата фаза в Сапоро. Напред излизат първите четири отбора от всяка група. Според програмата българките започват с мач срещу Италия на 29 септември. Българките загубиха решителния мач с Турция през май в София и трябваше да участват в допълнителна квалификация. От втория си опит  те постигнаха уверено целта си и се класираха за световното . Шампионът САЩ е в група С с друг от традиционните фаворити Русия. Световното за жени ще се проведе дни след края на световното за мъже, на което България и Италия ще домакинстват съвместно. В него  воденият от Пламен Константинов отбор е в група с настоящия шампион Полша, Иран, Куба, Финландия и Пуерто Рико , а мачовете ще са във Варна.", "date": "2017.12.07", "title": "Волейболистките попаднаха в група с олимпийския шампион и Италия на световното"}
{"url": "http://www.dnevnik.bg/evropa/novini_ot_es/2017/12/07/3092893_evrokomisiiata_shte_sudi_ungariia_chehiia_i_polsha/", "text": "Европейската комисия ще предяви иск в Съда на Европейския съюз срещу Чехия, Унгария и Полша, защото не са изпълнили задълженията си във връзка с разселването на мигранти, съобщиха от пресслужбата на институцията. На 15 юни 2017 г. Брюксел започна наказателни процедури срещу Чехия, Унгария и Полша. Отговорите, предоставени от трите държави членки обаче не са били задоволителни и еврокомисията реши да премине към следващата фаза в наказателната процедура, като изпрати мотивирани становища на 26 юли 2017 г. Въпреки че през септември Съдът на ЕС потвърди законността на схемата за релокация, Чехия, Унгария и Полша продължиха да бъдат в нарушение на задълженията си. Отговорите им отново бяха незадоволителни и трите страни не дадоха никакъв знак, че ще дадат своя принос към прилагането на решението за релокация. Затова Еврокомисията реши да премине към следващата фаза в Съда на ЕС. В рамките на схемата за релокация всяка страна членка се задължава да релокира нуждаещи се от международна закрила хора от Италия и Гърция. Унгария не е предприела никакви действия от самото започване на схемата. Полша не е приела никого от декември 2015 г., а Чехия – от август 2016 г. В началото на седмицата Унгария обяви, че  е против новия план на ЕС за разпределяне на мигрантите . Според външния министър на страната Петер Сиярто всяко \"окуражаване\" на мигрантите да пристигат е против европейските интереси, а единственото приемливо за Будапеща решение е нелегалната имиграция да бъде спряна, за предпочитане колкото може по-далече от европейските граници.", "date": "2017.12.07", "title": "Еврокомисията ще съди Унгария, Чехия и Полша заради мигрантите"}
{"url": "http://www.dnevnik.bg/politika/2017/12/07/3092925_borisov_da_ubedim_brjuksel_che_balkanite_nosiat/", "text": "Имаме рядък шанс да убедим колегите в Брюксел, че ние носим мъдрост, а не проблеми. Това заяви премиерът Бойко Борисов пред лидерите на страните от Западните Балкани. На форума, който се провежда в Националния дворец на културата (НДК), организиран от българското правителство и Световната банка, участват още главният изпълнителен директор на банката Кристалина Георгиева, косовският президент Хашим Тачи, президентът на Черна гора Филип Вуянович, министър-председателите на Албания Еди Рама, на Република Македония Зоран Заев, и на Сърбия Ана Бърнабич, както и заместник министър-председателят и министър на външната търговия и икономически отношения на Босна и Херцеговина Мирко Шарович. На масата за разговори беше и комисарят за европейската политика за съседство и преговори за разширяване Йоханес Хан. \"Тайната на успеха, ако има такава, е, че на Балканите всички трябва да бъдем като пръстите на ръцете – няма значение кой колко е голям, трябва да сме заедно\", каза Борисов. \"Историята си е история, има кой да я коментира. Всичко лошо в България се случи по време на кризата в бивша Югославия, тогава целият регион понесе огромни щети, тогава се родиха корупцията и контрабандата\", каза Борисов. Той смята, че ЕС и ЕК ще разберат Балканите, ако са единни. \"Европа си има достатъчно проблеми с Брекзит, достатъчно проблеми има вътре в съюза. Ние трябва да идем при тях умни и мъдри с инфраструктура, с коридори №8, №10 и с дигитална инфраструктура\", изброи Борисов. Световната банка е готова да финансира проект за търговия и транспорт в региона на Западните Балкани в размер на до 200 млн. долара, каза Кристалина Георгиева. Според нея има огромен потенциал в интегрирането на Западните Балкани и с поемането на председателството на ЕС, а България има възможност да усвои този потенциал. \"Днешната среща има съвсем ясна и конкретна задача – да погледнем по-сериозно на транспортните връзки и на потенциала на IT сектора в региона. По отношение на транспортните връзки – това, което искаме да видим, е движението на стоки и хора в нашия регион, да се ускори с по-качествена инфраструктура и с въвеждането на интелигентни технологии да превърнем физическите опашки във виртуални. Да създадем възможности за едно гише на всяка граница и процедури, които позволяват търговията да върви по-бързо и така да стане по-голяма. Ние конкретно сме готови да финансираме проект за търговия и транспорт, който да помогне на страните в региона да отстранят пречките, които днес съществуват. Вероятно в размер на 150 до 200 млн. долара, така че 6-те страни да могат да постигнат това, което днес на ГКПП Капитан Андреево България и Турция показват\", каза Георгиева. На прав път сме да покажем, че Балканите могат да изглеждат и работят по много различен начин, каза министър-председателят на Сърбия Ана Бърнабич. Според нея премиерът Борисов има лично голям принос за изграждането на новия имидж на Балканите. Тя подчерта, че един от най-важните проекти е завършването на коридор 10, за да се стигне до по-добри връзки между Сърбия и България. \"В усилията за евроинтеграция Сърбия много силно подкрепя Албания и Македония. Бихме искали да видим стартирането на преговорите на Албания, те го заслужават\", каза още Бърнабич. Не само Меркел, но и вие, г-н Борисов, сте човекът, към когото гледаме с голяма надежда, поне през тези 6 месеца, заяви министър-председателят на Албания Еди Рама. Не преди 300 или 30, а едва преди 3 години започна процесът на регионална интеграция, добави Рама. Според него преди 3 години този процес е изглеждал невъзможен. \"Във връзка с наводненията, които ни сполетяха, всички тук ни помогнаха, без дори да сме ги молили. Това беше наистина удивително. Мисля, че е много красноречив пример. Чувстваме потребността да бъдем един до друг, особено в такива тежки момент\", каза Рама. Борисов отбеляза намесата му за признаването на българското малцинство в Албания. Зоран Заев, министър-председател на Македония смята, че председателството на България на Съвета на ЕС от 1 януари ще помогне на всички. Трябва да бъдем обединени, съвместно да работим на международните пазари, каза още македонският премиер. Според него Македония ще се превърне в транспортен хъб на Балканите, защото през нея ще преминат двата важни коридора: №8, който ще свърже Черно и Адриатическо море, България и Албания през Македония; №10, който ще свърже Гърция с Централна Европа през Македония.", "date": "2017.12.07", "title": "Борисов: Да убедим Брюксел, че Балканите носят мъдрост, а не проблеми"}
{"url": "http://www.dnevnik.bg/sport/2017/12/07/3092999_stefan_cvetkov_vleze_v_dve_komisii_na_mejdunarodnata/", "text": "Президентът на Българската федерация по тенис (БФТ) Стефан Цветков влезе в две от комисиите в Международната тенис федерация (ITF). Той беше избран за съпредседател на турнирния съвет и член на работната група за нови възможности. Бившият капитан на България за купа \"Дейвис\", който е  член и на изпълнителния борд на ITF , ще бъде част от двете комисии в периода 2018-2019 г.  Основната работа на турнирния съвет на ITF е съвместната работа с Асоциацията на професионалните тенисисти (АТП), Женската тенис асоциация (WTA) и турнирите от Големия шлем.  Работната група за нови възможности се занимава с изследването и разработването на нови събития и формати, които евентуално да бъдат включени в световния тенис календар. Генералният секретар на Българската федерация по тенис Катерина Генова беше избрана за член на комисията по плажен тенис към ITF за периода 2018-2019 г. ", "date": "2017.12.07", "title": "Стефан Цветков влезе в две комисии на Международната тенис федерация"}
{"url": "http://www.dnevnik.bg/evropa/novini_ot_es/2017/12/07/3092933_brjuksel_otchita_godishen_spad_ot_63_v_broia_na/", "text": "Европейската комисия отчете днес спад от 63% в броя на незаконно проникналите в ЕС мигранти спрямо данните за миналата година, предаде БТА. Брюксел представи днес предложение за постигане на всеобхватно споразумение до юни догодина за устойчива политика в областта на миграцията. Европа излиза от периода на управление на кризи, затова е необходимо споразумение за стабилна и насочена към бъдещето политика на ЕС в областта на миграцията и предоставянето на убежище в дългосрочен план, отбелязва Еврокомисията. През последните три години се очерта нов подход на ЕС към управлението на миграцията - подпомагане на най-застрашени държавите, укрепване на защитата на външните граници и повишено сътрудничество с държавите партньори. Еврокомисията препоръчва на ръководителите от ЕС да осигурят условия за бързо постигане на напредък по реформата на общата европейска система за убежище, като например осигурят законни възможности за влизане в Европа. Брюксел предлага задължителните квоти за разселването на мигранти да бъдат прилагани при \"сериозни кризи\", докато в останалото време тези действия да бъдат на доброволна основа. Според комисията е необходимо в ЕС да бъдат разселени още 50 000 \"уязвими бежанци\" до май 2019 година. Държавите от ЕС трябва да осигурят бързо връщане на мигрантите, които нямат право да останат в Европа. До юни догодина Брюксел очаква връщанията да увеличат с 50 на сто в сравнение с тази година. От Либия се предвижда да бъдат върнати до февруари догодина още 15 000 мигранти на доброволни начала.", "date": "2017.12.07", "title": "Брюксел отчита годишен спад от 63% в броя на незаконните мигранти"}
{"url": "http://www.dnevnik.bg/ot_vas/novini_ot_vas/2017/12/07/3092886_video_nikulden_v_burgas/", "text": "В последните години Никулден се превръща в истински празник за целия град. На този ден е и запалването на най-красивата елха в България (който не е съгласен, очаквам доказателство :) За разлика от София, където има-нямаше 100 души, в Бургас бяха хиляди... ", "date": "2017.12.07", "title": "Видео: Никулден в Бургас"}
{"url": "http://www.dnevnik.bg/bulgaria/2017/12/07/3093035_glavnoto_mjuftiistvo_blizkiiat_iztok_e_bure_s_barut_a/", "text": "Главното мюфтийство изрази безпокойство по повод вчерашното решение на американския президент Доналд Тръмп  да признае Йерусалим за столица на Израел . \"Йерусалим е свещен град и територия за трите световни религии. Всяко решение за оспорвания статут трябва да бъде в рамките на дипломатически преговори между палестинския и израелския народ, както и ООН\", се казва в позиция на мюфтийството. Подобна позиция изрази вчера и  българското Министерство на външните работи . От мюсюлманско изповедание изразяват безпокойство, че е възникнал пореден конфликт и посочват, че създалият се напрегнат процес засяга юдеите, християните и мюсюлманите по цял свят. \"Близкият изток е буре с барут, а фитилът е Йерусалим. Световният мир е в огромна опасност\", пише в позицията. \"Във времена, в които светът е толкова нестабилен, а глобалният тероризъм е във възход, тази постъпка би подхранила фанатизма и насилието. Едностранните актове няма да спомагат мирното разрешаване на конфликта, който датира от десетилетия и търси решение\", добавя Главното мюфтийство. Оттам призовават световните лидери за диалог под егидата на ООН.", "date": "2017.12.07", "title": "Главното мюфтийство: Близкият изток е буре с барут, а фитилът е Йерусалим"}
{"url": "http://www.dnevnik.bg/sport/2017/12/07/3093004_stolichnata_obshtina_obiavi_che_shte_stroi_detski_vlek/", "text": "Столичната община ще строи детски влек на Витоша. Това се разбра от прессъобщение, изпратено до медиите от Брюксел, където  София символично получи щафетата за Европейска столица на спорта от Марсилия . \"Още тази зима Столична община ще построи детски влек, за да подпомогне ски-училищата и заниманията на малките ученици на Витоша\", се казва в информацията. \"Дневник\" потърси допълнителна информация за детския влек от Столичната община, но от там обясниха, че с проекта е запознат общинският съветник Анатоли Илиев, който в момента е в Брюксел заедно с кмета Йорданка Фандъкова. Премерено строителство Фандъкова посочи, че стотици хиляди вече са се включили в спортната инициатива, като са били организирани над 200 състезания, празници, спортни фестивали. \"Следващата година също е изпълнена с активности и възможности за столичани и гостите на София за активен и здравословен начин на живот. Започваме още на 4 януари със зимни предизвикателства, на 13 януари е \"Витоша зимен фест\". Искаме час по-скоро планината да стане по-приветлива и достъпна. Най-екологичен достъп до планината осигуряват лифтовете, съобразени с всички екологичните оценки и предписания.  \", каза Фандъкова. Подобно беше изявлението в Брюксел и на председателя на Столичния общински съвет Елен Герджиков. По думите му градската управа няма да позволи промяната на предназначението на спортните бази по паркове и градини. \"Голямата ни цел със София – Европейска столица на спорта е  , който да остане в полза на гражданите и гостите на града, искаме да продължим дейността дори и след 2018 г.\", заяви той. Фандъкова обяви, че София приема титлата \"Европейска столица на спорта\" като признание, но и като отговорност. \"Виждам, че общинските съветници и ръководството на общинския съвет са ангажирани с каузата по този така важен за бъдещите поколения проект. Титлата е висока оценка за стремежа ни като цяло да се промени отношението на хората към спорта и час по-скоро да се предоставят повече възможности за спорт, здравословен живот и физическа активност на населението,\" посочи кметът в Брюксел. Кметът припомни, че общината удвоява финансовата помощ за спортните клубове през 2018 г. Миниаквапарк В плановете на Столичната община влиза и изграждането на \"миниаквапарк\". Идеята е той да бъде направен в парк \"Възраждане\" в \"Зона Б5\" в близост до комплекса \"Спортна София\", обясниха от районната община пред \"Дневник\". Площта на парка е 58 дка и е собственост на общинското дружество \"Софийски имоти\", което започна да го облагородява. Първата фаза приключи през миналата година и струваше 4.8 млн. лева. В  бизнес плана за дружеството за 2017 г. бяха предвидени нови 4.5 млн. лева отново за парка . През юни от ръководството на дружеството казаха за \"Дневник\", че имат голям проект за развитие, но отказаха да споделят повече. Вероятно сумата ще бъде предвидена отново в новия бизнесплан на \"Софийски имоти\" за 2018 г.", "date": "2017.12.07", "title": "Столичната община обяви, че ще строи детски влек на Витоша"}
{"url": "http://www.dnevnik.bg/biznes/turizam/2017/12/07/3093027_ot_16_ianuari_trugvat_niskobjudjetni_poleti_mejdu/", "text": "От 16 януари нискобюджетният превозвач Buta Airways от Азербайджан започва да извършва веднъж седмично полети между София и Баку. Компанията е дъщерна на националния превозвач Azerbaijan Airways. Цените на билетите започват от 29 евро, но те не включват багаж. Проверка на сайта на превозвача показа, че най-ниската цена с включен ръчен багаж до 10 кг е 44 евро. За разлика от други превозвачи обаче в цената на билета е включена храна - сандвич и вода. По-претенциозните пътници може да си поръчат ястие, което да отговаря на специфични техни изисквания като това трябва да стане най-късно до 20 часа преди полета. Чекирането, което предлага компанията, е онлайн - но то може да се направи в рамките на 24 часа преди полета. Пътниците могат да ползват и автомати на летищата или пък да се обърнат към служители на гишетата, но последната услуга ще им струва 3 евро. Обичайно за нискобюджетните превозвачи изборът на място в самолета не е безплатно. Най-скъпи са местата на първия ред и при аварийните изходи - 25 евро, в предната част на самолета са 15 евро, а в задната - само 3 евро. Бебешки и колички на хора с ограничена подвижност се превозват в багажното отделение, безплатно. Компанията разполага с 24 самолета, всички те \"Ембраер\". Допълнителна услуга за пътниците е възможността да събират мили, но те не могат да бъдат използвани на борда на Buta, а по маршрутите на националния превозвач. Общо по 25 дестинации до 18 държави изпълнява полети компанията. В момента са на финалната права преговорите с летище \"София\", обясниха от азербайджанския превозвач. Засега не съобщават от кой терминал ще летят в София, но в Баку ще се каца на обновения стар Терминал 2. За България това ще е първият нискобюджетен превозвач извън ЕС, който ще изпълнява полети от нейна територия. През 2016 г. страната е посрещнала 2 млн. чуждестранни туристи като едва 1500 от тях са българи, съобщи посланикът на страната в София Наргиз Гурбанова. По данни на Министерството на туризма пък за десетте месеца на тази година 2800 са били азербайджанските туристи в България, а над 1800 българи са пътували за Баку. Подобно на България и Азербайджан се стреми да предлага различни видове туризъм - морски, зимен, СПА, медицински.", "date": "2017.12.07", "title": "От 16 януари тръгват нискобюджетни полети между София и Баку"}
{"url": "http://www.dnevnik.bg/sport/2017/12/07/3092937_baiern_otkri_futbolna_akademiia_v_kitai/", "text": "Шампионът на Германия \"Байерн\" откри футболно училище в Шънджън, Китай, обявиха от клуба. Построяването на академията е част от политиката на баварците за популяризиране и разширяване на влиянието на отбора на азиатския пазар, където има най-голяма фенска маса. Мултифункционалният комплекс се състои от шест футболни игрища, пет по-малки и четири в зала. В него има още фитнес център, високотехнологичен тренировъчен терен, стая за тактически указания, столова, фенски магазин и тематичен музей на отбора. В академията ще бъдат обучавани млади таланти, като ще има и безплатни треньорски курсове. Наставници от школата на \"Байерн\" често ще посещават училището, за да водят тренировъчния процес. Баварците обявиха проекта за построяването на футболното училище в Шънджън през април. Инвеститори в академията са две държавни компании в Китай - Shenzhen Investment Holdings Company и China Sports Futurity Investment. През лятото \"Байерн\" направи турне в Китай и Сингапур, където проведе подготовката си. Шампионът от Бундеслигата изигра един от мачовете си в Шънджън, където  загуби с 0:4 от \"Милан\" .", "date": "2017.12.07", "title": "\"Байерн\" откри футболна академия в Китай"}
{"url": "http://www.dnevnik.bg/evropa/novini_ot_es/2017/12/07/3093119_shulc_nastoia_za_suedineni_evropeiski_shtati_do_2025_g/", "text": "Лидерът на германската Социалдемократическа партия Мартин Шулц призова за по-тясна интеграция в Европейския съюз с цел да се постигне идеята за Съединени европейски щати до 2025 г., предаде \"Ройтерс\". Страна член, която не приема новите условия, включително изрични стандарти за защита на гражданското общество, трябва да напусне ЕС, добави той. \"Европа е нашата животозастраховка\", цитира думите му агенция ДПА. С амбициозен план за реформиране на Европейския съюз и еврозоната той се отправя към преговори за евентуално подновяване на коалиционното правителство с консерваторите на канцлера Ангела Меркел. Около 600 делегати трябва да гласуват мандат за коалиционни преговори с Християн-демократическия съюз. Шулц заяви  по време на партиен конгрес , че иска ЕС да договори  . Той трябва да създаде федерална Европа, която да може да действа заедно в области като вътрешна и външна сигурност, данъчни и валутни въпроси, бежанци и международно развитие. \"Този конституционен договор трябва да бъде представен във всички държави членки и тези, които не са съгласни, автоматично трябва да отпаднат от ЕС\", настоя Шулц. По думите му европейските ценности са системно подкопавани в Полша и Европа не може да направи нищо по въпроса. Според него Унгария също все повече се отдалечава от блока, включително чрез големите сделки с Китай. Подкрепа за коалиция Лидерът на социалдемократите призова партийните членове да дадат зелена светлина за разговорите с консерваторите на канцлера Ангела Меркел, за да намерят начин за излизане от политическата криза. \"Не трябва да управляваме на всяка цена. Но не трябва да и да отказваме да управляваме при всякакви обстоятелства\", подчерта Шулц. По думите му социалдемократите трябва да започнат проучвателни разговори с консервативния блок непредубедено, да видят какви политики може да прокара партията и да оставят всички опции за управление на масата на преговори. \"Съдържанието е важно, а не формата\", подчерта Шулц. Държавата ни трябва да стане по-силна и затова е необходима Социалдемократическата партия, допълни той. Край на икономиите По думите на Шулц е  , вместо вниманието да се фокусира върху икономиите, каквато политика следваше досега Меркел. \"Нашият континент не може да си позволи да има още четири години германска политика в Европа в стила на Волфганг Шойбле\", настоя Шулц, имайки предвид бившия финансов министър на страната, който стана известен с исканията си за икономии. Заемайки страната на френския президент Еманюел Макрон и най-новите предложения на Европейската комисия, социалистът добави, че \"се нуждаем от  , който да прекрати състезанието кой ще предложи по-ниски данъци и как да се избегне плащането на данъци, трябва ни  , която да прекрати дъмпинга при заплащането\". За енергетиката и защитата на околната среда Шулц каза, че Германия трябва да намери начин  . \"Истината е, че искаме да постигне климатичните цели и ще работим за спиране на производството на енергия от лигнитни въглища. Но това няма да става за сметка на сигурността на енергоснабдяването и определено не за сметка н аработниците. Да, това ще изисква милиарди евро инвестиции в електропреносна мрежа и субсидиране на тези райони\". Амбициите на Шулц се ограничават от факта, че на изборите през септември партията му събра едва 20.5% от гасовене - най-слабият резултат в следвоенната история на Германия. Сега той твърди, че \"не успяхме да отговорим на въпроса какви позиции защитава социалдемокрацията през XXI век и че изгубихме ясния си профил\". За мнозина наши симпатизанти, добави Шулц, ГСДП престана да бъде техният представител в елита на страната. \"Ако тази реч беше ппроизнесена през лятото, щяхме да спечелим 7-8 процента повече\", коментира след това Ролф Мюлер, партиен член от провинция Тюрингия. Шулц беше критикуван след лошите резултати, че по време на кампанията не е бил достатъчно ясен по ключови въпроси за състоянието и бъдещето на ЕС.", "date": "2017.12.07", "title": "Шулц настоя за Съединени европейски щати до 2025 г., който не иска - вън от ЕС"}
{"url": "http://www.dnevnik.bg/morski/2017/12/07/3093124_varna_shte_se_sdobie_s_industrialno-tehnologichen_park/", "text": "Варна ще има своя индустриално-технологичен парк по проект на общината и Национална компания \"Индустриални зони\". Това съобщи зам-министърът на икономиката Александър Манолев на среща с бизнесмени в града. Община Варна предоставя имот с пряк излаз на Черно море, разположен в островната част на Южна промишлена зона (\"Острова\") с площ от 41 680 кв. м, а ангажиментът на държавата ще бъде да изгради инфраструктурата. Манолев изрази надежда, че в кратки срокове ще започне работата по подробния устройствен план на зоната и плана за регулация, за да може след това да започне и физическата работа в нея. Разположението на зоната осигурява бърз достъп до воден, железопътен, автомобилен и въздушен транспорт, а към нея има и заявен инвеститорски интерес, по думите на министъра. \"За последните 10 години на територията на област Варна има 15 сертифицирани проекта по Закона за насърчаване на инвестициите на обща стойност от около 800 млн. лв. Надявам се и вярвам, че с новата индустриална зона ще имаме нов ръст на инвестициите и нови работни места\", каза той.", "date": "2017.12.07", "title": "Варна ще се сдобие с индустриално-технологичен парк"}
{"url": "http://www.dnevnik.bg/tehnologii/2017/12/07/3091996_koe_e_po-dobro_za_lekcii_-_laptop_ili_zapiski_na_ruka/", "text": "Студенти, записващи лекцията си направо в лаптопа - това все повече е обичайна гледка, докато писането на ръка върху белия лист се превръща в екзотика. Но се оказва, че използването на техника в аудиторията не е по-доброто решение. В редица икономически напреднали държави писането на ръка започва да изчезва още в училище. Във Финландия например почти изчезнаха часовете по писане. В САЩ практическите часове за ръкопис са извън задължителните основни стандарти от 2013 г. насам. Щати като Аризона, в които това умение все още се цени в училищата, са малцинство. В университетите студенти все по-често идват на лекции с личния лаптоп. Но учени откриват все повече доказателства, че използването на лаптопи по време на лекции дори може да доведе до ниски оценки. Едно от най-новите изследвания, разпространено неотдавна, е съвместно дело на Калифорнийския университет и \"Принстън\". В основния експеримент по време на лекция група студенти са водили записки на хартия, а други са а използвали лаптопи. Проверката дали са разбрали какво им е било преподадено, показали, че втората група не е осъзнала и запомнила материята толкова добре, колкото първата. Оказва се, че пишещите на ръка успяват да преработят информацията и ефективно да я обобщят в съзнанието си още докато тя тече. Който е водил записки на лаптоп, просто записвал механично - буквално всичко казано, без да го осмисля по какъвто и да е начин. Доказателствата за вредата от използване на техника по време на лекции не спират дотук. Научен експеримент от университетите \"Йорк\" и \"Макмастър\" затвърждава негативната тенденция. По време не него студентите е трябвало да проверяват по време на лекцията неща на компютрите си, които не са свързани с учебната материя. Впоследствие те не само че не са разбрани голям процент от информацията, но някои дори не си я спомняли. Във военната академия на САЩ екип от преподаватели е изучавал употребата на лаптопи в икономически курс. Той е бил организиран в малки групи, в които изследователите на случаен принцип са разпределили едно от трите условия: електронните устройства са разрешени, електронните устройства са забранени и таблетите са позволени, но само ако са поставени на бюрото, където професорите могат да наблюдават тяхното използване.  До края на семестъра студентите с лаптопи или таблети са се представили значително по-зле от тези в групите, в които електрониката е била забранена. Изследванията на двата университет стигат и по-далеч. Тества се и ефект от лаптопите върху заобикалящите студенти, които не ги използват. Доказва се наличието на \"визуално замърсяване\" - хората наблизо виждат екрана и се разсейват.  Доказателства за ползата от писането на ръка също не липсват. През последните десетилетия има научни аргументи, че то подобрява моторните умения, паметта и изобретателността. Редица изследвания, които показват че чрез него се задействат центрове на мозъка, които не са активни при писане на компютър. Въпреки това не е лесно употребата на техника да се забрани в университетите, защото студентите са пълнолетни и би трябвало изборът за използването на лаптоп да е бъде изцяло личен. Вече има много данни, че заради навлизането на технологиите много от младите нямат елементарни умения Според данните на ново проучване, направено във Великобритания, по-голямата част от 18-24-годишните не знаят как да обезвъздушат радиатор, нито как да сменят контакт. По-голяма част от тях не определят това като проблем, защото в YouTube имало клипове буквално за всичко - от това как да си закърпиш чорап до как да смениш гума.  Каквато и да е развитието в тази посока, любителите на технологиите не трябва да забравят, че във всеки момент токът може да спре, батерията да се изтощи, а записките на лаптопа да останат недостъпни, включително видеоинструкции как най-ефективно да се запише лекция на ръка.", "date": "2017.12.07", "title": "Кое е по-добро за лекции - лаптоп или записки на ръка"}
{"url": "http://www.dnevnik.bg/politika/2017/12/07/3093192_hristo_ivanov_iniciira_suzdavane_na_anketna_komisiia/", "text": "Изпълнителният съвет на \"Да, България!\" е решил да се обърне към демократичната общност, за да съставят заедно анкетна комисия \"Контрабандтабак\". Това обяви лидерът на \"Да, България\" Христо Иванов в разпратена до медиите позиция. \"Комисията ще покани всички, които разполагат с информация за задкулисието около \"Булгартабак\", да я предоставят. Ще стъпим на журналистическите разследвания на \"Бивол\", \"Капитал\", \"Трансмедия\" и пр., ще проведем публични изслушвания и ще съберем още документи. На тази основа, комисията ще изготви доклад, който обобщава събрания материал и ще го предоставим на компетентните институции у нас и в другите заинтересовани държави\", декларира Иванов. Той призовава за съдействие всички, които разполага с информация по темата за \"приватизацията, скритите собственици, контрабандата, прането на пари, съсипваните на производствените мощности на \"Булгартабак\", както и за политическия и прокурорския чадър върху този казус\" и обеща анонимност за хората, които биха били в риск от репресия. След консултации с партньорите си от \"Да, България\" ще обявят състав на комисията, както и възможностите за контакт с нея. Вчера около 1000 души  протестираха в София  срещу водена според тях негативна медийна кампания срещу \"Булгартабак холдинг\". Опасения за работните места изказа  в декларация вчера  ръководството на холдинга, като обвини за това лидера на \"Да, България\" Христо Иванов и съиздателя на \"Дневник\" и \"Капитал\" Иво Прокопиев. В края на ноември \"Да, България!\" внесе  искане за анкетна комисия  за проверка дали \"Булгартабак\" е част от контрабанден канал по повод поредния доклад на турските служби, който говори за контрабанда на цигари. \"Призовахме и президента Радев да свика КСНС по темата. Нито парламентарните партии, нито държавният глава ни отговориха по какъвто и да било начин. Очевидно ги е страх от тази тема. Единственото, което видяхме, са нови доказателства за институционалната невменяемост на МВР и прокуратурата, които още търсят текста на турския доклад и къде в него се споменава \"Булгартабак\", коментира Иванов. \"След едноседмична пропагандна канонада вчера Пеевски изкара на улиците на София стотици свои служители и се опита да се скрие зад гърбовете им. Освен че се опита да прехвърли на тях отговорността за контрабандата, Пееевски очевидно иска да демонстрира мощ пред изплашените си партньори от българския политически елит\", продължава Христо Иванов. Част от протестиращите вчера спря пред централата на \"Движение Да, България\" и Иванов опита да говори с тях. Той обаче беше освиркван. \"Ние не само не сме врагове на работниците от \"Булгартабак\", нашата борба е за техните интереси. Вчера, когато те бяха докарани от анонимните си господари пред нашия офис, ние застанахме пред тях. Отвъд кордона от полицаи и няколко гръмогласни коменданти на шествието, аз видях лицата на свои сестри и братя. Хора, които мафията държи в унизителна бедност и подчинение, трови с кална пропаганда и лъжи, ограбва плодовете на техния труд и бъдещето на децата им. Някои от тях сигурно бяха убедени в клеветите и ругатните от раздадените им надписи, от плакатите по стените на София и от страниците на Пеевската машина за лъжи. Някои вярваха, че ние заплашваме техните работни места, че обвиненията в контрабанда са насочени срещу тях, и дюдюкаха с убеденост\", заявява Христо Иванов. Той информира, че вчера от БНТ са го поканили в сутрешния си блок, а после са отложили участието му за неопределено бъдеще. Така са постъпили още две телевизии. \"Искаме институциите да си свършат работата. Да пречупят гръбнака на мафията, която държи толкова много хора в страх и подчинение – от тютюневите работници до софийски журналисти, от редовия полицай до висши магистрати и държавни служители\", заявява Иванов. ", "date": "2017.12.07", "title": "Христо Иванов инициира създаване на анкетна комисия \"Контрабандтабак\""}
{"url": "http://www.dnevnik.bg/sviat/2017/12/07/3092885_evrokomisiiata_zapochva_delo_sreshtu_ungariia_zaradi/", "text": "Европейската комисия обяви, че предявява искове срещу Унгария в Съда на ЕС заради промени в законите за неправителствените организации и висшето образование, станали известни най-вече заради ограничаването дейността на финансирани от Джордж Сорос неправителствени организация и Централноевропейския университет (ЦЕУ) в Будапеща. И в двата случая според еврокомисията с отказа си да промени законодателство, въведено по-рано тази година, страната нарушава ключови разпоредби в европейските договори. Миналия месец Сорос, срещу когото в Унгария  се води  мащабна кампания, обвини Орбан,  че разпалва омраза , за да се задържи на власт. През април Будапеща прие промени в Закона за висшето образование от 2011 г. и въведе изисквания за неевропейски университети, базирани в страната, а през юни - друг текст, задължаващ  някои чуждестранни неправителствени организации  да предоставят подробна информация за финансирането си и да показват във всички свои публикации, че са поддържани от чужбина. Самият ЦЕУ - който работи само в унгарската столица -  съобщи преди приемането на закона , че кабинетът в Будапеща е внесъл промени, изискващи чуждестранните университети да имат кампус както в Унгария, така и в собствената си страна. От учебните заведения ще се изисква да се съобразят с новите правила в срок до 15 февруари 2018 г. Освен това промените отмениха правото на университета с преподаватели и персонал от над 131 страни да назначава преподаватели от държави извън ЕС без работна виза и изискваха от него да смени името си. \"Нарушена е свободата за правене на бизнес\" Още през лятото Брюксел  даде на унгарското правителство  време да промени   и заплаши, че в противен случай ще последва процедура в Съда на ЕС, а са възможни и по-нататъшни санкции. За закона за висшето образование комисията казваше, че той \"противоречи на правото на академична свобода, на правото на образование и на свободата да се прави бизнес\". В съобщението си с дата 7 декември комисията казва, че Будапеща не е направила нужните промени, за да съответстват новите закони на европейските норми. Според нея,  що се отнася  до закона за висшето образование, той \"  и (от страни) извън ЕС\" и не съответства на правото на висши образователни институции да се установяват където искат в съюза и да предлагат услугите си така, както е записана в чл. 56 на Договора за функциониране на Европейския съюз. Нарушава се \"и   така, както е записана в Хартата за основите права на ЕС и в правните задължения на ЕС според международното право ( Общото споразумение по търговията с услуги, GATS,  в рамките на Световната търговска организация). Изрично се посочва, че според Европейския съд занятията, провеждани от университети с частно финансиране,   по смисъла на договора. Припомня се, че процедурата срещу Унгария заради Закона за висшето образование започна през април 2017 г. В хода ѝ Будапеща не е променила мнението си независимо от  предупреждението  и две -  основно  и допълнително - мотивирани  становища  от Еврокомисията. По-нататък тя излага подробно стъпките си в комуникацията с унгарските власти. \"Ограничена е една от свободите на европейския пазар\" Според приетото в Будапеща законодателство неправителствените организации, които получават финансиране от над 7.2 милиона форинта (или близо 24 000 евро) на година, трябва да отбелязват това и да се обозначават като реципиенти на подобни дарения във всички свои публикации, на уебсайта си и в материали за пресата. Етикетът, който трябва да използват, е \"организации, поддържани от чужбина\". Те трябва да подават специфична информация по въпроса и до унгарските власти. Отговарящите на горното условие трябва да уведомяват всеки път, когато отделен дарител предостави 500 000 форинта (малко над 1500 евро) в рамките на дадена година. Цялата тази информация ще бъде достъпна публично в специален регистър, а организациите, които не се съобразят с това искане, са заплашени от санкции. Комисията отбелязва, че формално е уведомила Унгария за проблемите в това законодателство през юли, а мотивираното становище е предоставено на 4 октомври. Въпреки това, отбелязва Брюксел, правителството в Будапеща \"не успява да изпълни задълженията си според Договора (за функциониране на Европейския съюз) за свободното движение на капитала.\" Става дума за части от закона за НПО, който \"  даренията от чужбина за организации на гражданското общество\". Това ограничава \"една от четирите основни свободи на единния европейски пазар\", свободата на движението на капиталите. Условията в закона също така \"се прилагат на практика и за чуждестранните източници на капитали\" и \"поставят определен брой административни формалности и тежести върху реципиента на капитала\" и е възможно да имат \"стигматизиращ ефект както върху реципиентите, така и върху дарителите.\" Това \"може   за организациите от гражданското общество в Унгария\". Комисията посочва и че Унгария   и правото на защита на личния живот и личните данни, вписани в Хартата за основните права на ЕС заедно с условията в Договора за ЕС за свободно движение на капитали. В изявлението се добавя, че макар Унгария формално да е отговорила на запитванията от еврокомисията, \"притесненията\" на Брюксел не са били разсеяни, а впоследствие Будапеща не е отговорила на становището. Затова процедурата продължава според чл. 258, според който комисията може да заведе дело срещу страна, несъобразила се с нейно мотивирано становище. Това е втората процедура срещу Унгария, обявена в рамките на деня. Еврокомисията реши още, че заедно с Чехия и Полша Унгария  не спазва европейските правила , като отказва да приема кандидати за убежище съобразно приетата в ЕС система за квотно разселване.", "date": "2017.12.07", "title": "Еврокомисията започва дело срещу Унгария заради атаката срещу Сорос"}
{"url": "http://www.dnevnik.bg/regioni/2017/12/07/3093150_garancionni_deinosti_nalagat_ogranicheniia_na/", "text": "По-малко от месец след ремонта на тунела \"Витиня\" на магистрала \"Хемус\" в района му ще има ограничения на движението заради \"гаранционни дейности\". Това се разбира от съобщение на Агенция \"Пътна инфраструктура\" за промените в движението. От днес до 17 ч. на 8 декември движението по магистралата в посока Варна между 30-и и 34-ти км в района на \"Витиня\" ще се осъществява в изпреварващата лента. Непостредствено след това до 17 ч. на 10 декември (неделя) движението ще е насочено в аварийната лента. От пътната агенция посочват, че причина за реорганизацията е извършване на гаранционни дейности и призовават водачите да шофират внимателно и да спазват ограничението на скоростта.", "date": "2017.12.07", "title": "\"Гаранционни дейности\" налагат ограничения на движението в района на тунела \"Витиня\""}
{"url": "http://www.dnevnik.bg/sport/2017/12/07/3092980_angliiskiiat_futbol_otnovo_zapochna_da_mechtae_za/", "text": "Английските отбори сътвориха историческо постижение в Шампионската лига. За пръв път от създаването на най-силния клубен турнир пет отбора от една страна достигнаха до осминафиналите. Четири от тях спечелиха своите групи - \"Манчестър сити\", \"Манчестър юнайтед\", \"Тотнъм\" и \"Ливърпул\". \"Челси\" също беше много близо до това, но направи огромен брой пропуски срещу \"Атлетико\" (Мадрид) и остана на втора позиция зад \"Рома\". След няколко години, в които се представяха много разочароващо, сега отборите от Висшата лига дават заявка да си върнат предишните позиции във футболна Европа. От сензационния триумф на \"Челси\" през 2012 г. нито един английски тим не е достигал до финала. Нещо повече, в предишните пет сезона едва четири представителя на най-популярното първенство в света бяха сред четвъртфиналистите - \"Лестър\" през 2017 г., \"Манчестър сити\" през 2016 г. и \"Манчестър юнайтед\" и \"Челси\" през 2014 г. В пет от предишните шест случая, когато всички английски отбори преодоляха груповата фаза, поне един клуб от Висшата лига беше замесен в битката за трофея. Това не се случи единствено последния път - през пролетта на 2014 г., когато \"Челси\" беше спрян в полуфиналите от \"Атлетико\" (Мадрид). Представяне като това през сезон 2007/2008, когато \"Манчестър юнайтед\" победи \"Челси\" във финала, \"Ливърпул\" стигна до полуфиналите, а \"Арсенал\" отпадна в четвъртфиналите, на този етап изглежда немислимо. Английските отбори обаче бележат значителен прогрес спрямо предишните пет сезона и показват готовност да предизвикат традиционните сили в турнира през последните години - \"Реал\", \"Барселона\", \"Ювентус\" и \"Байерн\", както и свръхподобрения ПСЖ. Тимовете от Висшата лига спечелиха 70% от своите мачове в груповата фаза - значително повече от испанските (45.8%), италианските (44.4%), френските (41.6%) и германските (38.8%). \"Тотнъм\" завърши с най-много точки от всички отбори - 16, а \"Ливърпул\" беше втори по голове след ПСЖ. Мениджърите от Висшата лига засега остават предпазливи в своите очакванията си. Основната причина за това е изключително натоварения сезон в Англия и интензитета, с който се играе там. В допълнение битката за място в топ 4 се очертава много по-тежка от предишни години. \"Наличието на пет английски отбора в осминафиналите означава, че нивото на Висшата лига е много високо. Но да не забравяме, че този сезон е много тежък. Трябва да се изиграят доста мачове и когато се стигне до финалната фаза - четвъртфинали, полуфинали, английските отбори са натрупали голяма умора в краката си. Заради според мен ще е проблематично английски отбор да спечели Шампионската лига\", коментира мениджърът на \"Челси\" Антонио Конте. Жозе Моуриньо директно заяви, че \"Манчестър юнайтед\" не е сред претендентите за трофея. \"Ние не сме сред кандидатите. Далеч сме от това. Има много силни отбори със страхотен опит на това ниво. Ще видим как ще се развият нещата. Сега обаче ни предстоят много мачове в Англия, така че забравяме за Шампионската лига за няколко месеца\", каза португалецът. Английските клубове обаче са значително подсилени в сравнение с предишни години. Мениджърите имат по-голям избор от играчи и все по-често правят ротации в съставите си. \"Когато свърши груповата фаза, винаги има много коментари за жребий, съперници и т.н. Но в крайна сметка най-важното е в каква форма ще си, когато дойде време за мачовете. Може сега да играеш добре, а през февруари да си пълна катастрофа или пък точно обратното\", каза Пеп Гуардиола. \"Ще бъде много трудно при наличието на трите големи претендента (\"Реал\", \"Барселона\" и \"Байерн\") и останалите отбори. Ние обаче ще опитаме (да спечелим турнира)\", допълни мениджърът на \"Манчестър сити\". Колегата му от \"Тотнъм\" Маурисио Почетино също заяви големи амбиции в турнира. \"Шпорите\" се представят неубедително във Висшата лига, но спечелиха групата си в Шампионската лига в конкуренцията на носителя на трофея \"Реал\" (Мадрид). \"Това е фантастично постижение за нашия отбор, но все още има дълъг път до финала. Надявам се, че ще успеем да запазим нивото си. Мотивацията да играеш в най-добрия турнир в света е огромна. Разбира се, че ще опитаме да спечелим всеки мач, в който излизаме на терена, и да стигнем възможно най-далеч\", заяви Почетино. Мениджърът на \"Ливърпул\" Юрген Клоп не говори за амбиции. Той изрази огромно задоволство, че отборът му ще има възможността да премери сили с най-големите клубове. \"Не се случва често да срещнеш \"Байерн\", \"Реал\", \"Ювентус\" и всички останали. Антонио Конте каза, че няма лесни съперници и не мисля, че някой ще бъде доволен, ако ни изтегли на жребия. Ние също едва ли ще сме доволни, когато видим следващия си съперник. Но със сигурност ще бъдем готови за него\", заяви германецът. Вариантите за \"Челси\": ПСЖ, \"Барселона\", \"Бешикташ\"; Вариантите за \"Манчестър сити\": \"Базел\", \"Байерн\", \"Ювентус\", \"Севиля\", \"Порто\", \"Реал\"; Вариантите за \"Манчестър юнайтед\": \"Байерн\", \"Ювентус\", \"Севиля\", \"Шахтьор\", \"Порто\", \"Реал\"; Вариантите за \"Тотнъм\": \"Базел\", \"Байерн\", \"Ювентус\", \"Севиля\", \"Шахтьор\", \"Порто\"; Вариантите за \"Ливърпул\": \"Базел\", \"Байерн\", \"Ювентус\", \"Шахтьор\"\", \"Порто\", \"Реал\".", "date": "2017.12.07", "title": "Aнглийският футбол отново започна да мечтае за европейска слава"}
{"url": "http://www.dnevnik.bg/sport/2017/12/07/3093237_novata_shahmatna_federaciia_poluchi_licenz_s_priziv_da/", "text": "Новата българска федерация по шах получи лиценза си от министъра на спорта Красен Кралев. Сдружението \"Българска федерация по шахмат 1928\" беше представено от депутатите Иван Генов и Руслан Тошев. Според Кралев най-важните задачи пред новолицензираната организация са \"да даде ясен сигнал, че се разграничава категорично от досегашните методи на управление на българския шахмат\", както и да върне международния авторитет на шахмата след изключването на България от Европейския шахматен съюз и международната федерация (ФИДЕ). \"За мен бе изключително важно да решим максимално бързо въпроса с липсата на легитимна федерация, която да администрира българския шахмат. Издаването на спортната лицензия е първата, но много важна стъпка към решаване на проблемите на вашия спорт. Фактът, че в Българската федерация по шахмат 1928 членуват 62 спортни клуба е доказателство, че шахматната общност иска да се обедини и да излезе от неприятната ситуация, в която изпадна\", каза министърът.  През август комисията по лицензиране на спортното министерство (ММС)  отказа подновяване на лиценза на досега действалата Българска федерация по шахмат  заради констатирани нецелесъобразно изразходвани средства в размер на 2 097 461.43 лева за периода от 2011 до 2014 г., когато президент беше Силвио Данаилов. От този момент досега България беше без легитимна организация, която да администрира шахмата. Спортното министерство посочи, че продължава да води дело срещу юридическото лице с неподновен лиценз \"Българска федерация по шахмат\" за възстановяване на незаконосъобразно и нецелесъобразно разходваните суми, които са отчетени с документи с невярно съдържание. Кралев призова преди време  Данаилов да не бъде освобождаван от отговорност .", "date": "2017.12.07", "title": "Новата шахматна федерация получи лиценз с призив да върне авторитета на спорта"}
{"url": "http://www.dnevnik.bg/sviat/2017/12/07/3093171_eto_originala_-_kakvo_tochno_ne_kaza_trump_za_erusalim/", "text": "В речта си обаче той не уточни дали говори за  целия Ерусалим  или само за западната му част. Израел владее нея от 1948 г. и окупира  източната  през 1967 г., като вторият акт не бе приет от нито един международен партньор, а ООН се е възпротивила на него с десетки резолюции. Какво е отношението на Тръмп към този проблем остана открит въпрос и след речта. Никъде в текста не присъства и изразът \"столица само на Израел\". Това също оставя неяснота дали за Вашингтон е допустимо един ден Източен Ерусалим да стане столица на независима Палестина. Тръмп също така подчерта подкрепата си за създаването на  две държави , но само ако и двете страни одобрят това. Палестинците се надяваха на по-категорична подкрепа, особено на фона на дясното правителство на  Бенямин Нетаняху , който неколкократно е казвал, че създаването на палестинска държава не е опция. Според Барбара Плет-Ъшър - коресподента на Би Би Си - Тръмп няма стратегия, съдейки по факта, че решението му е изненадало палестинците и други арабски лидери. По думите ѝ най-вероятно става въпрос за желанието му да изпълни обещанието си към произраелски настроените евреи в Америка и консервативните християнски среди. Фактът, че той на няколко пъти подчерта как предшествениците му не са посмели да направят тази стъпка, потвърждава тази тези. Пак според нея вицепрезидентът Майк Пенс - строго отдаден християнин, противник на абортите - е повлиял много на решението. Накратко - Тръмп каза много неща, но намеренията му остават неясни. Засега единственият резултат е изострянето на напрежението в региона, първият тест за което ще е реакцията след петъчните молитви. \"Дневник\" предлага превод на пълната реч на американския президент. Акцентите са на редакцията. \"Когато заех тази длъжност, обещах да погледна с отворени очи и свежа мисъл към световните предизвикателства. Не можем да решим проблемите си, като залагаме на едни и същи погрешни тези и повтаряме едни и същи грешни стратегии от миналото. Старите предизвикателства изискват нов подход. Изказването ми днес бележи началото на нов подход към конфликта между Израел и палестинците. През 1995 г. Конгресът прие Закон за посолството в Ерусалим, призовавайки федералното правителство да премести американското посолство в Ерусалим и признае града – и това е важно – като столица на Израел. Този акт бе одобрен с огромно мнозинство и от двете партии и бе потвърден с единодушно гласуване в Сената само преди шест месеца. Въпреки това в продължение на повече от 20 години всеки американски президент преди мен използваше правото да отложи влизането му в сила и отказваше да премести посолството на САЩ в Ерусалим или да признае Ерусалим за столица на Израел. Президентите отлагаха това с вярата, че забавянето на признаването на Ерусалим ще помогне на каузата на мира. Някои казват, че им е липсвал кураж, но са взели най-доброто решение, основавайки се на фактите, както са ги разбирали тогава. Въпреки това, архивите вече ги има. След над две десетилетия отлагания, устойчиво мирно споразумение между Израел и палестинците не се вижда в близкото бъдеще. Би било глупост да предположим, че повторението на същата формула ще донесе различен и по-добър резултат. Затова прецених, че е време официално да призная Ерусалим за столица на Израел. Прецених, че това действие отговаря най-добре на интересите на САЩ и за търсенето на мир между Израел и палестинците. Това е стъпка, която отдавна трябваше да бъде направена, за да засили мирния процес и работата към трайно споразумение. Израел е суверенна нация с правото на всяка друга суверенна нация да определи собствената си столица. Признаването на този факт е необходимо условие за постигането на мир. Преди 70 години, по времето на президента Хари Труман, САЩ признаха Държавата Израел. Оттогава столицата на Израел е в Ерусалим – градът, който еврейският народ е създал в древни времена. В наши дни в Ерусалим е съвременно израелско правителство. Там се намират израелският парламент - Кнесетът, както и израелският Върховен съд. Там са и официалните резиденции на премиера и президента. Там са централите на много министерства. От десетилия американските президенти, държавни секретари и военни лидери се срещат с израелските си колеги в Ерусалим, както направих и аз по-рано тази година. Eрусалим е не само сърцето на три велики религии, а и на една от най-успешните демокрации в света. В последните седем десетилетия израелците изградиха държава, в която евреите, мюсюлманите и християните, и хора от всички религии живеят и вярват свободно, уповавайки се на съвестта и вярванията си. Въпреки това, през всичките тези години, президентите, представящи САЩ, отказваха официално да признаят Ерусалим за столица на Израел. Всъщност, отказвахме да признаем каквато и да е столица на Израел. Днес най-накрая признаваме очевидното: Ерусалим е столицата на Израел. Това не е нищо повече и нищо по-малко от признаване на реалността. И е правилното нещо. Нещо, което трябваше да бъде направено. Ето защо, в съответствие със Закона за посолството в Ерусалим, нареждам на Държавния департамент да започне подготовка за преместване на американското посолство от Тел Авив в Ерусалим. Това незабавно ще даде начало на процеса на наемане на архитекти, инженери и плановици, така че новото посолство, когато бъде завършено, да бъде великолепен паметник на мира. Искам да бъде съвършено ясно: това решение не показва по никакъв начин оттегляне от силната ни решимост да подпомогнем трайно мирно споразумение. Искаме споразумение, което да бъде страхотна сделка за израелците и страхотна сделка за палестинците. САЩ остават изключително отдадени на това да съдействат за постигането на мирно споразумение, приемливо и за двете страни. Имам намерение да направя всичко по силите си, за да помогна да се изкове такова споразумение. Няма спор, че Ерусалим е един от най-чувствителните проблеми в тези преговори. САЩ биха подкрепили решение за две държави, ако и двете страни са се съгласили на това. Междувременно, призовавам всички страни да поддържат статуквото по свещените места в Ерусалим, включително и на  Храмовия хълм , познат като Харам ал Шариф. Най-големите ни надежди са отправени към мира – универсалното желание във всяка човешка душа. С днешните си действия потвърждавам дълготрайната отдаденост на администрацията ми към едно мирно и безопасно бъдеще за региона. Разбира се, ще има несъгласие и недоволство от това съобщение. Но ние всички сме сигурни, че в крайна сметка, работейки по тези несъгласия, ще постигнем мир, разбиране и сътрудничество. Този свещен град би трябвало да вади на показ най-доброто у човечеството, да въздига погледа ни към възможното, а не да ни дърпа назад към стари битки, които са абсолютно предсказуеми. Мирът никога не е прекалено далеч за хората, които искат да посегнат към него. Така че днес призоваваме спокойствието, умереността и гласовете на толерантността да надделят над доставчиците на омраза. Децата ни трябва да наследят любовта, а не конфликтите ни. Повтарям посланието, което отправих на историческата и изключителна среща в Саудитска Арабия по-рано тази година: Близкият изток е регион, богат на култура, дух и история. Народите му са брилянтни, горди и разнообразни, енергични и силни. Но кръвопролитията, невежеството и терорът пречат на идването на невероятното бъдеще, което очаква този регион. Вицепрезидентът Майкъл Пенс ще пътува до региона в идните дни, за да потвърди отдадеността ни да работим с партньорите си в целия Близък изток в борбата с радикализма, който заплашва надеждите и мечтите на бъдещите поколения. Време е мнозинството хора, които желаят мир, да прокудят екстремистите. Време е всички цивилизовани нации и народи да отвърнат на несъгласията с разумен дебат, а не с насилие. Време е младите и умерени гласове в целия Близък изток да си създадат светло и прекрасно бъдеще. Tака че нека днес отново се посветим на пътя на взаимното разбиране и уважение. Нека преосмислим старите си предложения и отворим сърцата и умовете си за възможното и възможностите. И накрая, моля лидерите на региона – политици и духовници, израелци и палестинци, евреи, християни и мюсюлмани – да се присъединят към нас в благородното търсене на продължителен мир. Благодаря ви. Бог да ви благослови. Бог да благослови Израел. Бог да благослови палестинците. И Бог да благослови Съединените щати. Много ви благодаря. Благодаря.\"", "date": "2017.12.07", "title": "Ето оригинала - какво точно (не) каза Тръмп за Ерусалим (видео)"}
{"url": "http://www.dnevnik.bg/sviat/2017/12/07/3093128_desetki_hiliadi_poiskaha_nezavisima_katalunia_v/", "text": "Близо 45 000 души участваха в митинг в подкрепа на независима Каталуня в Брюксел, предвождан от уволнения премиер Карлес Пучдемон, съобщават испански и белгийски медии, много от които предаваха събитието на живо. На практика начело на демонстрацията под надслов \"Европа, събуди се\" са и двете партии, които бяха в доскоро управлявалата в Барселона коалиция, чието правителство разпусна премиерът в Мадрид Мариано Рахой. \"Кампанията за независимост пренесе исканията си в сърцето на Европа\", отбеляза каталунското издание \"Ла вангуардия\". Сред множеството се чуваха възгласи като \"Пучдемон - президент (премиер)\", а основното послание беше до Европейската комисия, която според участниците трябва да обърне внимание на испанската демокрация. \"Брюксел е като високоговорител за нас,\" казва Глория Кот, която работи в банка Барселона и участва в митинга, цитирана от агенцията. Кампанията за изборите в Каталуня, свикани от Мадрид за 21 ноември,  започна  само преди два дни. По същото време испански съд отмени  заповедта за арест  на Пучдемон, който в отговор заяви, че Испания се страхува  \"да не стане за смях\"  пред ЕС. Още когато той замина за Брюксел, след като беше уволнен, той твърдеше, че е в \"сърцето на Европа\", за да насочи вниманието на съюза към случващото се в Каталуня, която според поддръжниците на независимостта е  \"репресирана\"  от Мадрид. Единството в Брюксел Събитието - участниците в което развяват каталунски знамена и лозунги за \"свобода на политическите затворници\" в Каталуня - е съорганизирано от две водещи организации в подкрепа на независимостта, \"Омниум културал\" и Каталунската национална асамблея. Лидерите им, Жорди Санчес и Жорди Кушарт, бяха задържани по-рано тази година заради кампанията за референдума за отделяне от Испания, смятан от Мадрид за незаконен. По-късно и уволнените министри, включително вицепремиерът Ориол Жункерас, бяха арестувани (някои от тях - освободени). Поддръжниците на независимостта ги определят като \"политически затворници\". Един от освободените под гаранция представители на бившия кабинет - говорителят му Жорди Турул - също се включи в демонстрацията, която обединява \"листата на Пучдемон\" за изборите на 21 декември, \"Заедно за Каталуня\", с Каталунската републиканска левица (ERC), които решиха тази година да се явят на изборите отделно. Самият лидер на ERC, Жункерас, на практика прие прякото управление на Мадрид, за да излезе от затвора, но искането му не бе удовлетворено и той  ще трябва да води кампанията  от затвора. В Брюксел обаче е генералният секретар на ERC Марта Ровира (и втора в листата на партията), която е на митинга до Пучдемон, разказват \"Ел мундо\" и \"Ла вангуардия\". Компания в предните редици им правят и други представители на партиите, подкрепящи независимостта, от крайнолявата Кандидатура за народно единство (CUP) и от \"Подем\", каталунския клон на \"Подемос\". Според изданията присъства и бившият премиер - предшественик на Пучдемон - Артур Мас, който играе ключова роля в кампанията на \"Заедно за Каталуня\". \"Мнозинство сме срещу чл. 155... оставаме решение да спечелим на изборите 21 декември. Да живее Републиката\", каза Ровира преди излизането на Пучдемон на сцената, имайки предвид задействането от Мадрид на конституционната клауза, позволяваща прякото управление. Според нея събралите се в центъра на Брюксел искат да \"покажат на ЕС как се упражнява демокрацията, това, което искат гражданите на Каталуня - да упражняват мирно и демократично правата си\". \"Европа, която се изгражда в момента\" От сцената Пучдемон защити \"Каталуня от 1 октомври... Каталуня на демокрацията\", мира уважението и достойнството и повтори самоопределението на властта, която оглавяваше, преди да бъде уволнен, като \"правителство в изгнанието\". Той призова и онези, които не са в подкрепа на независимостта, да заклеймят \"двойния аршин\" на испанските власти и неуважението на Мадрид към европейските ценности. Той заговори и за \"Европа, която се изгражда в момента\", и от чиято история \"се пише ценна страница\", споменавайки Словения, Шотландия и Фландрия в едно изречение и каза, че каталунците искат да допринесат за нея с мир. Само преди две седмица той предложи Каталуня да проведе референдум за членството си в ЕС, който определи като \"клуб на западащи държави, които започват да стават излишни\". Той завърши с думите: \"Да живее свободна Каталуня.\" Бившият премиер често сменяше каталунския с френски. Според различни издания сред дошлите за митинга със сигурност имаше и значителен брой каталунци, но не е известно колко бяха присъстващите от други държави. \"Водещите\" на демонстрацията благодариха на присъстващите, \"пропътували хиляди километри\", за да стигнат. В живите предавания, каквито бяха достъпни за голяма част от митинга през водещите испански издания, се забеляза, че в края на събитието, по време на т. нар. \"песен на свободата\" под съпровода на хор и акордеон, много от участниците пригласяха, но други просто оглеждаха множеството. Същото се случи, когато част от присъстващите започнаха по-късно да скандират на каталунски: \"Да живее независимостта!\" \"Нищо не е е променило\"  Междувременно заместник-председателят на Европейската комисия Франс Тимерманс каза пред ретортери, че приветства \"много положителната\" атмосфера на демонстрацията. Според него обаче Комисията продължава да отстова позицията си, че спорът с бившето правителство в Барселона си остава вътрешен проблем на Испания, в който ЕС не може да не меси, тъй като демократичната конституция на Испания функционира в съответствие с европейските ценности, предаде \"Ройтерс\". Тимерманс отбеляза още, че Пучдемон и съюзниците му нарушават основни свободи и отбеляза, че и двете страни в спора вече са свиквали многохилядни митинги. \"Ако не си съгласен със закона, може да се самоорганизираш, за да промениш закона и конституцията\", каза той. \"Това, което законът не разрешава, е просто да го пренебрегваш.\"", "date": "2017.12.07", "title": "Десетки хиляди поискаха независима Каталуня в центъра на Брюксел"}
{"url": "http://www.dnevnik.bg/bulgaria/2017/12/07/3093304_durjavnoto_drujestvo_avtomagistrali_shte_ima_novo/", "text": "Подменено е ръководството на държавното дружество, натоварено със зимното почистване и поддържане на магистралите - \"Автомагистрали\". Това се разбра от думите на регионалния министър Николай Нанков пред депутатите от ресорната комисия в НС след въпрос за мерките, които министерството предприема за поддръжка на пътищата при зимни условия. \"Имахме известни дребни пропуски като организация. Те вече станаха неколкократни от страна на държавното дружество \"Автомагистрали\", затова предприех действия по промяна на ръководството, което отговаря за поддръжката на автомагистралите\", каза Нанков, цитиран от агенция \"Фокус\". Той добави, че новият директор и член на управителния съвет на \"Автомагистрали\" ще бъде вписан утре. Министърът уточни, че причината за смяната не е само в зимното поддържане, а \"имаше и няколко случая преди това\", като дружеството щяло да бъде санкционирано за пропуските. Нанков добави, че обективно зимата не би трябвало да изненадва. \"Първите 3 снеговалежа в рамките на месец доказаха, че Агенция \"Пътна инфраструктура\" е подготвена от гледна точка на мобилизация на техника, готовност на поддържащите фирми, наличие на материали\", смята той. По думите му е възможно в бъдеще да бъдат променени договорите с пътноподдържащите фирми, така че в тях да бъдат заложени по-сериозни санкции.", "date": "2017.12.07", "title": "Държавното дружество \"Автомагистрали\" ще има ново ръководство"}
{"url": "http://www.dnevnik.bg/bulgaria/2017/12/07/3093317_rumen_radev_poiska_bulgarskoto_malcinstvo_v_kosovo_da/", "text": "Президентът Румен Радев се срещна днес в София последователно с колегите си от Косово и Черна гора. По време на разговорите си с тях той поиска официално признаване на българското малцинство в Косово, съобщиха от прессекретариата на държавния глава. Само преди два месеца Албания прие закона за защита на националните малцинства, в който се  признава съществуването и на българско такова . В страната живеят около 50 хил. души, които се определят като българи. Радев също така се обяви за увеличаване на броя на косовските студенти в българските университети. От своя страна колегата му Хашим Тачи допълни, че трябва да се вземат мерки за засилване на търговския обмен между двете страни. Президентът на Черна гора Филип Вуянович благодари на Радев за подкрепата на България във всяка сфера на страните от Западните Балкани в процеса на европейската им интеграция, реализирането на демократични реформи и покриването на критериите за членство в ЕС. Според Вуянович всяка страна, кандидат за членство в Европейския съюз, трябва да бъде оценявана индивидуално според постиженията си. Двамата президенти изразиха готовността на двете страни в най-кратък срок да бъдат задействани проекти за взаимна свързаност в сферата на енергетиката, инфраструктурата и цифровизацията. Държавните глави казаха още, че между България и Черна гора съществува голям потенциал за видимо засилване на търговско-икономическото сътрудничество.", "date": "2017.12.07", "title": "Румен Радев поиска българското малцинство в Косово да бъде признато"}
{"url": "http://www.dnevnik.bg/video/2017/12/07/3093338_video_drugite_novini/", "text": "Акцентите в емисията днес: СМС-ът остава класика Депутатите приеха промени в Закона за електронните съобщения Илън Мъск ще изпрати електромобила си на Марс Ритуалът на неаполитанската пица в списъка на ЮНЕСКО Концертът \"Ла Ла Ленд\" тази вечер в София Лондон срещу досадните шумове в театралните зали", "date": "2017.12.07", "title": "Видео: Другите новини"}
{"url": "http://www.dnevnik.bg/sport/2017/12/07/3093127_prognozi_za_mnogo_studeno_vreme_pritesniha/", "text": "Организаторите на зимните олимпийски игри в Пьончан са притеснени от прогнозата за лоши метеорологични условия по време на церемониите по откриване и закриване, съобщава \"Ройтерс\". Най-голямото събитие в зимните спортове ще се проведе от 9 до 25 февруари догодина. Прогнозите сочат, че вятърът на олимпийския стадион в Пьончаян може да понижи температурите до минус 14 градуса по Целзий. Изграждането на стадиона струваше 58 милиона долара, като за да бъдат спестени време и пари съоръжението няма покрив или козирка за зрителите. Притесненията на организаторите са, че близо 35 хиляди души ще бъдат изложени на екстремно време в продължение на няколко часа. Като част от мерките срещу студа се планират активни физически дейности за зрителите преди началото на церемониите. Присъстващите ще получат топли пакети и одеяла, а проверките на входовете ще бъдат ускорени. Преди месец по време на концерт на олимпийския стадион в Пьончан шестима души загинаха заради измръзване. По този повод спортното министерство на Южна Корея потвърди, че обмисля възможността да инсталира стъклени панели, които да спират поривите на вятъра. \"Това е сериозен проблем. Той създава главоболие не само на организаторите, но и в президентството, което изпраща служители на стадиона, за да се намерят начини за борба със студа\", заяви адвокатът на водещата партия в Южна Корея Шим Ки-Йон. Званието \"най-студената олимпиада\" в момента се държи от игрите в Лилехамер от 1994 г. Отчетената най-ниска температура тогава е била минус 11 градуса по Целзий. Липсват данни за измервания на предишни олимпийски игри. Заради студеното време традицията с пускането на гълъби в небето, които са символ на мира, е било преустановено в Лилехамер. Те са били заместени с балони във формата на гълъби. \"Не е нещо, с което не сме се сблъсквали в миналото. Организаторите инсталират стъклени панели за защита от вятъра, снабдяват зрителите с одеяла и има много налична информация. На последния концерт хората не са били информирани добре за това колко студено може да стане\", заяви спортният директор на Международния олимпийски комитет (МОК) Кристоф Дуби.", "date": "2017.12.07", "title": "Прогнози за много студено време притесниха организаторите на Пьончан 2018"}
{"url": "http://www.dnevnik.bg/sviat/2017/12/07/3093415_arjentinski_sud_poiska_aresta_na_bivshiia_prezident/", "text": "Федерален съдия в Аржентина нареди днес да бъде снет имунитетът на сенатора и бивш президент Кристина Киршнер заради възпрепятстване на разследването на атентата през 1994 г. срещу  еврейския културен център в Буенос Айрес , при който загинаха 85 души, предаде \"Франс прес\". Съдът нареди също да бъдат арестувани бившият министър на външните работи Ектор Тимерман и други високопоставени служители. Срещу бившата президента се води дело за \"измяна\" заради подписано от нея споразумение с Техеран заподозрените поръчители на атентата да бъдат разпитани от аржентински магистрати в Техеран. Избрана за сенатор през октомври, Киршнер ще поеме функциите си на 10 декември. За да бъде изпълнена заповедта за арест, трябва да бъде свален парламентарният ѝ имунитет, за което се изисква да гласуват две трети от сенаторите. Преди две години  прокурор, подготвял ареста на Киршнер  по същите обвинения,  бе намерен мъртъв в апартамента си в Буенос Айрес  с огнестрелна рана в главата. Алберто Нисман разследваше бомбения атентат през 1994 г. и почина часове преди да свидетелства пред Конгреса. Той се е канил да поиска ареста и на тогавашния външен министър Ектор Тимерман. Атентатът срещу еврейския център беше най-тежкият в историята на Аржентина с 85 убити и стотици ранени. И до този момент никой не е поел отговорността за него, но Израел и аржентинското правосъдие обвиняват Иран.", "date": "2017.12.07", "title": "Аржентински съд поиска ареста на бившия президент Кристина Киршнер заради заговор с Иран"}
{"url": "http://www.dnevnik.bg/sport/2017/12/07/3093432_roma_poluchi_razreshenie_za_stroej_na_52-hiliaden/", "text": "Италианският футболен клуб  \"Рома\"  получи разрешение да построи свой собствен стадион в покрайнините на Рим. \"Вълците\" от столицата, които от 1953 г. делят \"Стадио Олимпико\" планират да изградят изцяло ново съоръжение, което да се намира в региона на Тор ди Вале, предградие на Рим, което е свързано с ключовите пътни артерии около града. Футболният колизеум, както е първоначалното име на проекта, ще бъде с капацитет от 52 500 места, но е възможно да бъде увеличен и до 60 хиляди места. За най-върлите фенове на отбора, които по традиция заемат места в южната трибуна ще бъде изградено специално място. Т.нар. \"курва\" (трибуна от италиански) ще е с капацитет 14 хиляди места, почти двойно повече от тези на \"Олимпико\". Това ще бъде най-модерният стадион в Италия, а строителството трябва да започне през април или май 2018 г. Новото съоръжение ще бъде открито за началото на сезон 2020-21. \"Това е ключов ден в историята на \"Рома\" и отлична новина за всички наши фенове. Знам какво означава това за всички в Рим, най-накрая ще можем да дадем на \"Рома\" домът, който заслужаваме\", каза президентът на \"вълците\" Джеймс Палота. От клуба вече са сключили и първия договор за заем с банката Goldman Sachs, който е на стойност 30 млн. евро. Той е за покриване на разходите около административните такси и изваждане на всички разрешителни. Общата цена на проекта е 400 млн. евро, според данните на \"Рома\". Сумата изглежда доста по-ниска от  всички останали стадиони, които се строят в момента в Европа . Засега няма официална информация как ще бъде финансиран проектът и от кои банки \"Рома\" ще вземе заеми. \"Все още има няколко административни стъпки, които трябва да направим преди процесът да завърши. Тогава ще можем да дадем старт на строежа, но нашият проект е одобрен\", обяви изпълнителният директор Мауро Балдисони. Окончателното решение беше завършено след дискусия на четирите органа, отговорни за съоръжението. Това са общината на Рим, областната управа, ръководството на регион Лацио и правителството. \"Това беше колективно усилие на много хора. Също така показа, че когато работим като екип имаме по-голяма подкрепа. Затова \"Рома\" благодари на всички замесени\", добави още Балдисони. Във вторник \"Рома\" се  класира за осминафиналите в Шампионската лига , тимът се намира на 4-о място в Серия А.", "date": "2017.12.07", "title": "\"Рома\" получи разрешение за строеж на 52-хиляден стадион"}
{"url": "http://www.dnevnik.bg/bulgaria/2017/12/07/3093436_ban_i_selskostopanskata_akademiia_podgotviat_novi/", "text": "Българската академия на науките (БАН) и Селскостопанската академия са готови да започнат поредица протести, ако не бъде изпълнено искането им за допълнително финансиране още тази година, предаде БНР. В края на ноември  учените протестираха срещу недостатъчното финансиране в бюджета за догодина , като от централата на БАН бяха спуснати черни знамена. В декларация до президента, правителството и представителството на Европейската комисия синдикатите в двете академии настояват БАН да получи 38 млн. лева, а Селскостопанската академия - 13 млн. лева. Според тях средствата могат да дойдат от излишъка и от резерва на Министерския съвет. \"Ние можем да извадим хората на улицата, но това явно не стряска управляващите, и затова обмисляме нови форми. Още повече, че за протестите решение е взело и Общото събрание на БАН\", заяви пред държавното радио председателят на федерация \"Техническа индустрия, наука и информатика\" към КТ \"Подкрепа\" Здрачво Здравчев. Синдикатите дават на институциите срок да отговорят до една седмица, като посочват, че се подготвят за протестни действия.", "date": "2017.12.07", "title": "БАН и Селскостопанската академия подготвят нови протести за допълнително финансиране"}
{"url": "http://www.dnevnik.bg/politika/2017/12/07/3093442_bsp_i_dps_se_subirat_sledvashtata_sedmica_za_vota_na/", "text": "БСП и ДПС ще се съберат следващата седмица за втория етап от разговорите си за искане на вот на недоверие на правителството. Той ще е за корупция и най-вероятно ще бъде внесен в парламента през януари. Това обяви лидерът на БСП Корнелия Нинова пред Би Ти Ви. Тя добави, че слуховете, че от ДПС са се отдръпнали и не искат да участват във вота на недоверие са неверни. По думите ѝ разговорите не са се състояли тази седмица, защото лидерът на ДПС Мустафа Карадайъ е бил извън България. Нинова каза още, че темата за приватизацията на \"Техноимпекс\" за нея вече е приключила. Тя уточни, че от тук нататък, ако  някой от управляващите има сигнали срещу нея , да ги внесе директно в прокуратурата и след това ще се видят в съда. \"Ако това не се случи, от тук нататък ще приемам всяко обвинение като политическа атака срещу лидер на опозиционна партия\", допълни Нинова.", "date": "2017.12.07", "title": "БСП и ДПС се събират следващата седмица за вота на недоверие, искат да е през януари"}
{"url": "http://www.dnevnik.bg/sport/2017/12/07/3093323_epichniiat_mach_na_grigor_dimitrov_s_nadal_v/", "text": "Епичният полуфинал на Australian Open между Григор Димитров и Рафаел Надал  беше избран за един от петте най-добри мача в турнирите от Големия шлем през 2017 г. Зрелищната битка в Мелбърн зае трето място в годишната класация на Асоциацията на професионалните тенисисти (АТП). Надал спечели двубоя с 6:3, 5:7, 7:6 (5), 6:7 (4), 6:4 след почти пет часа игра. В последния сет Димитров имаше две поредни точки за пробив при 4:3 и 40:15. Испанецът обаче спаси и двете възможности, които бяха с цената на \"скрит\" мачбол, реализира пробив в следващия гейм и след това при свой сервис затвори мача. \"Григор игра страхотно. Качеството на тениса тази вечер беше изключително високо. Мисля, че и двамата заслужавахме да бъдем на финал. Беше невероятна битка\", каза тогава Надал. Финалът на Australian Open между Надал и Роджър Федерер  очаквано беше избран за мача на годината. На 35 години швейцарецът спечели паметна победа срещу големия си съперник и стана вторият най-възрастен шампион в Големия шлем след Кен Розуел. Федерер, който пред турнира не беше играл седем месеца заради първата по-сериозна контузия в кариерата си, спечели 18-ата си титла от Шлема и пета в Мелбърн. В петия сет на двубоя той показа изумителен тенис, за да навакса пробив пасив и да триумфира с 6:4, 3:6, 6:1, 3:6, 6:3 след 3.37 часа игра. На второ място в класацията за най-добрите мачове от Големия шлем е осминафиналът на US Open между Хуан Мартин дел Потро и Доминик Тийм. Аржентинецът изглеждаше неспособен да се противопостави на австриеца, след като взе само три гейма в първите два сезона. Шампионът от 2009 г. обаче направи забележителен обрат и спечели с 1:6, 2;6, 6:1, 7:6 (1), 6:4 след 3.35 часа игра. В четвъртфиналите Дел Потро постигна още една впечатляваща победа - срещу Роджър Федерер със 7:5, 3:6, 7:6 (8), 6:4. Това беше единствената загуба на Маестрото в турнирите от Големия шлем през 2017 г. Устремът на Дел Потро беше спрян в полуфиналите от бъдещия шампион Надал. Под №4 в класацията за мачовете на сезона е  неочакваната победа на Жил Мюлер срещу Надал  в осминафиналите на \"Уимбълдън\". Ветеранът от Люксембург се наложи с 6;3, 6:4, 3:6, 4:6, 15:13 в изключителна битка, продължила близо пет часа. Петицата на най-добрите двубои се допълва от победата на  Стан Вавринка срещу Анди Мъри в полуфиналите на \"Ролан Гарос\" . Швейцарецът стигна до четвъртия си финал в Големия шлем след драматичен успех с 6:7 (6), 6:3, 5:7, 7:6 (3), 6:1 след 4.34 часа. По-рано тази седмица АТП избра и петте най-добри мача във формат два от три сета. На второ място в класацията беше  двубоят между Димитров и Тийм от третия кръг на мастърса в Мадрид . Тогава българинът пропусна пет мачбола и загуби след драматичен тайбрек - 6:4, 4:6, 6:7 (9). За най-добър мач извън турнирите от Големия шлем беше избран сблъсъкът между Роджър Федерер и Ник Кириос от полуфиналите на мастърса в Маями. Швейцарецът триумфира след три титанични тайбрека - 7:6 (9), 6:7 (9), 7:6 (5), а впоследствие завоюва трофея. Топ 5 на най-добрите мачове в два от три сета се допълва от победата на Гаел Монфис срещу Кей Нишикори с 6:7 (4), 7:5, 7:6 (6) във втория кръг в Монреал, победата на Новак Джокович срещу Анди Мъри с 6:3, 5;7, 6:4 на финала в Катар и победата на Надал срещу Лука Пуи с 4:6, 7:6 (6), 7:5 в първия кръг в Пекин.", "date": "2017.12.07", "title": "Епичният мач на Григор Димитров с Надал в Австралия е сред петте най-добри за 2017 г."}
{"url": "http://www.dnevnik.bg/politika/2017/12/07/3093445_do_kraia_na_godinata_armiiata_shte_ostane_bez/", "text": "Българските военновъздушни сили (ВВС) ще останат без транспортна авиация до края на годината, ако не се отделят пари за поддръжка на самолетите \"Спартан\". Министърът на отбраната Красимир Каракачанов каза пред ресорната парламентарна комисия, че от три транспортни самолета \"Спартан\" са обезпечени полетите само на един от тях и то до края на годината. Каракачанов обясни, че трябва да се подпише 4-годишен договор за поддръжка с италианската компания \"Леонардо\", но пари в бюджета за това няма. Преговорите с производителя на самолетите все още текат и договорената до сега сума е малко над 17 млн. евро. Каракачанов каза, че още през юни са поискани тези пари от министерството на финансите, но няма положителен отговор. В Министерството на отбраната има бюджетни икономии за 2017 г., но те вече били разпределени за \"други неща\". Славчо Велков (БСП) попита министъра дали в такъв случай може да се разчита на Ан-26, но от отговора се разбра, че от началото на следващата година няма да може да се разчита и на него. Споразумението за купуване на 5 самолета \"Спартан\" беше подписано пред 2006 г. за 91.8 млн. евро. В резултат на преговори през 2010 и 2011 г. договорът беше редуциран до 3 самолета без министерството на отбраната да дължи неустойки и така окончателната сума по договора за доставка на трите транспортни машини е 55.8 млн. евро. Предишният договор за издръжка беше за 25 млн. евро. \"Спартан\"-ите се използват често и от правителство, като преди дни с военния самолет беше транспортирана помощ за наводненията в Албания. Използват се и за транспортиране на тежко болни, уреди за трансплантация и дори за пътнически полети. Президентът Румен Радев  замина за първото си официално посещени е в Брюксел със \"Спартан\". Затова се очаква реакция на премиера Борисов, който да разпореди спешното отпускане на необходимите за поддръжката милиони.  Сагата  с пускането в експлоатация  на изтребителите МиГ-29, за които бяха купени нови и ремонтирани двигатели и предизвика протести на пилотите от авиобаза \"Граф Игнатиево\", също продължава. Все още има проблем с маслата за промиване на двигателите, тъй като Русия е въвела ново изискване за лицензиране. Договорът за поръчката на двата нови патрулни кораба трябва да бъде готов до края на годината, допълни Каракачанов. Те ще бъдат построени от варненската корабостроителна фирма \"Делфин\", която  беше единствен участник  в търга. Инвестиционният проект, одобрен от Народното събрание, е на стойност 820 млн. лв. Заради промени в закона за ДДС реалната сума, която ще получи изпълнителят, намалява със 164 млн. лв. Каракачанов коментира, че никой не се е сетил за този проблем, за да го коригира навреме. Това според министъра е отказало останалите фирми, които проявяваха интерес към търга, да се откажат и да не подадат оферти. Първият патрулен кораб ще бъде пуснат във вода през 2020 г., а вторият - година по-късно, съобщи командирът на военноморските сили контраадмирал Митко Петев.", "date": "2017.12.07", "title": "До края на годината армията ще остане без единствения изправен \"Спартан\""}
{"url": "http://www.dnevnik.bg/biznes/2017/12/07/3093448_bitkoin_se_izstrelia_do_blizo_16_000_i_poskupna_s_16/", "text": "Търговията с биткойн - може би най-спекулативният инструмент на нерегулираните финансови пазари - доведе в четвъртък вечерта обменния му курс до почти 16 000 долара, което е поскъпване от близо 16% само в рамките на днешните сделки. Това означава, че за по-малко от 12 часа поскъпването му е с близо 3000 долара, а от началото на годината - над 15 пъти. Към 18:30 часа българско време на люксембургската платформа Bitstamp се сключваха сделки на 15 991 долара за биткойн. В 6 часа тази сутрин курсът бе 13 000 долара. В реално измерение не става дума за чак толкова значителни средства - пазарната капитализация на биткойн надхвърли 260 млрд. долара, което на теория означава повече от оцинката за компания като Visa. Стойността на всички инструменти от т.нар. криптовалути е около 415 млрд. долара, твърдят от сайта за търговия Coinmarketcap. През деня анализатори коментираха, че всичко това се дължи на очакваното начало този уикенд на търговията с биткойн фючърси на CBOE - една от най-големите в света традиционни борси за деривати. Надуването на цената следва логиката, че така вероятно ще бъдат привлечени в играта големи инвестиционни участници. Други предупреждават, че инвеститорите може да заемат спекулативни позиции, което още повече да увеличи непостоянството в обменния курс. \"Агресивни търговци от типа на хедж фондове и фондове, залагащи на алгоритми в търговията, ще могат да използват този фючърсен пазар, за да влязат в играта с биткойн с много високи нива на ликвидност за къси позиции, скоростни продажби и рязко сваляне на цените\", казва пред \"Ройтерс\" Наим Аслам, анализатор в Think Markets. Това съвпада с публикация на \"Файненшъл таймс\", според която банките от \"Уолстрийт\" са писали до американските регулатори с предупреждение, че финансовата система не е подготвена за криптовалутите. Става дума за писмо на Асоциацията на индустрията за търгови яс фючрси, включваща всички големи банки като \"Голдман Сакс\", \"Морган Стенли\", \"Джей Пи Морган\" и \"Ситигруп\", до американския регулатор, в което се казвало, че бързото въвеждане на новия инструмент \"не позволява поравилната публична прозрачност и контрол\". Двете чикагски платформи - CBOE и CME - получили преди дни първи разрешение за търговия с фючърси, се споразумяха да използват режим, в който самите те са определили условията за договорите, т.е. регулаторите ще разполагат с минимално време за формален преглед на случващото се.", "date": "2017.12.07", "title": "Биткойн се \"изстреля\" до близо $16 000 и поскъпна с 16% само за ден"}
{"url": "http://www.dnevnik.bg/sviat/2017/12/07/3092982_fotogaleriia_reakcii_sled_reshenieto_na_trump_za/", "text": "Още в мига, в който президентът Доналд Тръмп изрече думите \"крайно време е САЩ да признаят Йерусалим като столица на Израел\", започнаха реакциите на очакваното му решение, което включва и преместване на американското посолство от Тел Авив в Йерусалим. Според Тръмп това отговаря на реалностите и ще подпомогне мирния процес. Единствената държава, която приветства решението, обаче беше Израел.", "date": "2017.12.07", "title": "Фотогалерия: Реакции след решението на Тръмп за Йерусалим"}
{"url": "http://www.dnevnik.bg/sport/2017/12/07/3093458_germanski_17-godishen_skior_pochina_sled_padane_na/", "text": "Трагичен инцидент беляза състезаинето от Северноамериканската купа по ски алпийски дисциплини в  Лейк Луис . Германският тийнейджър Макс Бурхарт е починал от контузиите си след падане с висока скорост на старта в Лейк Луис, съобщиха организаторите. Скиорът, който е едва 17-годишен се е забил в предпазна ограда на един от високоскоростните завой на канадското трасе. Това се е случило във вторник, като Бурхарт веднага е бил откаран с хеликоптер в болницата в Калгари. Трагичната новина беше потвърдена от сайта на Международната федерация по ски (ФИС). \"С голямо прискърбие съобщаваме, че Макс Бурхарт загина, след като не се пребори с тежките си контузии. Изказваме дълбоки и искрени съболезнования на неговото семейство и насърчаваме всички да подкрепят фамилията му в този тежък момент\", написа Alpine Canada. Бурхарт беше считан за един от големите таланти на германските ски, като е част от ски клуба в Гармиш Партенкирхен, откъдето е и  Феликс Нойройтер . Бурхарт се състезаваше основно в Германия, след като от година беше част от академията Шугар Боул в в Калифорния. Състезанието от Северноамериканската купа се проведе по същия склон, където през миналата седмица имаше стартове при дамите от Световната купа.  На същото трасе падна и Линдзи Вон . Това е втори трагичен случай в алпийските ски от началото на сезона. През ноември французинът  Давид Поасон загина при падане в курорта Накиска , готвейки се за първите стартове от скоростните дисциплини.", "date": "2017.12.07", "title": "Германски 17-годишен скиор почина след падане на състезание в Лейк Луис"}
{"url": "http://www.dnevnik.bg/bulgaria/2017/12/07/3093464_tomislav_donchev_obmislia_po-visoki_zaplati_za/", "text": "Вицепремиерът Томислав Дончев заяви пред БНТ, че с повишаването на заплатите в образователната система и публичния сектор на жителите в Северна България тази част от страната ще започне да догонва по възнаграждения далеч по-богатите региони на юг. Той уточни, че това е негова идея, която най-вероятно ще предложи за обсъждане. По думите му само с изграждането на транспортни връзки няма как най-бедният регион в Европейския съюз да тръгне напред. Именно заради това фирми от по-изостаналите финансово райони могат да получават бонуси при кандидатстването си за европейски пари. Все пак той подчерта, че \"без транспортна свързаност няма шанс за икономическо развитие\". Дончев каза още, че  въвеждането на електронното правителство в България  ще бъде скъп процес поради една основна причина - обновяването на компютрите и принтерите в администрацията, като уточни, че разходът по това перо достига 10 млн. лв. на година. Самите регистри и електронната свързаност не стрували толкова много. \"Тук обаче има и друг проблем. Само за създаването на 10 електронни регистри се променят около 100 закона\", заяви вицепремиерът.", "date": "2017.12.07", "title": "Томислав Дончев обмисля по-високи заплати за учителите и служителите от публичния сектор в Северна България"}
{"url": "http://www.dnevnik.bg/sport/2017/12/07/3093474_v_rusiia_predlagat_spartakiadi_kato_v_sssr_da_zameniat/", "text": "Възраждане на Спартакиадите на народите на Русия с пълноправно участие на всички райони от страната би позволило на спортистите, за които сега са затворени международните състезания, да участват паралелно с Олимпиадата и да бият олимпийските и световни рекорди.\" Това предлага един от специалните пратеници на президента Владимир Путин, цитиран от РБК. Според Рамазан Абдулатипов - бивш лидер на Дагестан, това би бил достоен отговор на решението на Международния олимпийски комитет за зимните игри в Пьончан и скоро той формално ще го предложи на президента и на министерството на спорта. Абдулатипов смята, че \"в международните състезания все повече се намесва политиката и ще е така, докато не бъдат реформирани международните антидопингови организации, а държавите с по-слаби отбори от нашия не престанат да прилагат към нас неспортсменски и и откровено казано мръсни методи за борба\". Последната лятна олимпиада, на която участва имперска Русия, е през 1912г. След това по времето на Йосиф Сталин се появяват съветски турнири, определяни като \"истински двигател на масовия спорт\". През 1952г. СССР се завръща в олимпийското движение на летнити игри в Хелзинки. През 1956г. това става за пръв път и на зимни игри - в Кортина Д'Ампецо. По същото време - от 1956г. до 1991г. - в Съветския съюз турнирите са прекръстени на Спартакиада на народите на СССР с местни издания в съюзните републики. Обикновено летните са провеждани година, а зимните - две години, преди олимпиада с цел да се откроят най-добрите и да започне подготовката за световното спортно събитие. Сега за тях се е сетил Абдулатипов, според когото руските спортисти вече са подложени на \"редовна дискриминация\" на международни състезания и спартакиадите са добра алтернатива, още повече ако са открити и за участници от чужбина. Идеята му не е съвсем непозната на Москва - след допинг скандала, заради който през 2016г. руски състезатели бяха отстранени от Паралимпийските игри в Рио де Жанейро, за тях държавата организира алтернативен турнир в руската столица.", "date": "2017.12.07", "title": "В Русия предлагат спартакиади като в СССР да заменят участието в олимпиади"}
{"url": "http://www.dnevnik.bg/sport/2017/12/07/3093468_fia_prie_kalendara_i_promenite_v_pravilata_za_sezon/", "text": "Международната автомобилна федерация (ФИА) утвърди календара във  Формула 1  за сезон 2018 по време на срещата на Световния моторспорт съвет в Париж. Официално сезонът във Формула 1 ще включва 21 старта за първи път в историята. Началото е на 25 март с Гран при на Австралия, а финалът е на 25 ноември в Абу Даби. Официално Германия и Франция се завръщат във Формула 1. Пистата \"Хокенхайм\" отпадна само преди година, докато Франция не е била домакин от 2008 г. Една от малкото промени от предварителния календар е разместването на датите на стартовете в Китай и Бахрейн. Надпреварата в емирството ще е 8 април, а тази в Шанхай седмица по-късно. От ФИА потвърдиха, че Китай и Сингапур са покрили всички търговски изисквания и новите договори са подписани. В сравнение със сезон 2017 състезанието в Баку за Гран при на Азербайджан ще се проведе доста по-рано. Тази година то беше през лятото, а сега ще е на 29 април. Сочи е преместена едва за края на септември. За първи път през 2018 г. ще има стартове в три поредни уикенда. На 24 юни пистата \"Пол Рикар\" ще приеме Формула 1, а в следващите две седмици са надпреварите в Австрия и Великобритания. Между 24 юни и 29 юли ще има общо пет състезания за шест седмици, преди традиционната почивка през август. Промяна в наказанията Световният моторспорт съвет прие и промени в доста критикуваните наказания за смяна на елементи по задвижващите системи. През сезон 2017 много от отборите получаваха наказания от сумарно над 30 места за смяна на хибридни елементи, турбо компресори, скоростни кутии и т.н. В много от случаите дори се стигаше до объркване. \"Ако пилот получи наказание от 15 места за смяна на елементи автоматично ще стартира от последна редица. Единствено при дублиране, ще се определя по реда на смяна на различните елементи\", гласи съобщението. Очакванията са за доста наказания през новия сезон заради друга ключова промяна – ограничението в двигателите вече е три, вместо както досега четири. Така един агрегат трябва да издържа седем надпревари, а досега минимумът беше пет. ФИА прие промените, но доста от отборите във Формула 1 не са доволни, считайки че това е крачка назад. Точка, която ще бъде сериозно следена от новия сезон е съмнението, че някои отбори използват маслото в процеса на горене. Сега ФИА обяви, че това е забранено и ще има по-строги правила за маслото. През миналия сезон това беше сериозното обвинение към \"Мерцедес\" и прословутия квалификационен режим на германския тим. Последната точка включваше подобряване на сигурността около състезанието в Бразилия. В тазгодишната надпревара на пистата \"Интерлагос\" се стигна до няколко  въоръжени нападания над членове на някои екипи  и \"Пирели\". Световният съвет посъветва промотъра на пистата да вземе сериозни мерки, за да продължи да бъде част от Формула 1.", "date": "2017.12.07", "title": "ФИА прие календара и промените в правилата за сезон 2018 във Формула 1"}
{"url": "http://www.dnevnik.bg/sviat/2017/12/07/3093466_ruski_sud_zadochno_arestuva_lider_na_upravliavashtite/", "text": "Съд в Москва внесе решение за задочния арест на председателя на Демократическата партия на Модлова Владимир Плахотнюк, заподозрян в опит за убийство, съобщава \"Интерфакс\", позовавайки се на пресслужбата на съда.  Прессекретарят на съда Юнона Царева каза, че решението е било внесено още на 30 ноември, но е било обжалвано на друга инстанция. Плахотнюк - чиято Демократическа партия е част от проевропейското правителство и освен поста на премиера държи и този на председателя на парламента - е заподозрян в \"опит за убийство, извършен от група хора... с политическа, идеологическа, расова, национална или религиозна ненавист и вражда,\" пише РБК, цитирайки съответния параграф от Наказателния кодекс на Русия. В началото на ноември Виталий Прока - излежаващ присъда за убийство - обяи Плахотнюк за поръчител на планиращо се убийство на рукия банкер Герман Горбунцов, писа \"Комерсант\". Плахотнюк отрича твърденията, а според Демократическата партия задочният арест е форма на \"политическо преследване\". Спорна личност Плахотнюк, който от разпадането на Съветския съюз се занимава с бизнес, си счита за един от най-богатите - според някои информации и най-богатия - човек в Молдова. От 2010 г. е член на Демократическата партия, а от декември 2016 г. - неин председател. След изборите за парламент през 2014 г. е предложен за премиер, но тогавашният президент Николае Тимофти отхвърля номинацията му. През 2016 г. молдовско издание замеси името му в мащабен банков скандал, свързан с изпирането на руски средства на стойност 23 милиарда долара през молдовската система (с други действащи лица скандалът беше продължен и от международни издания тази година). Плахотнюк е спорна личност в Молдова, като някои публикации в страната, въпреки проевропейските позиции на партията му, го свързват с президента Игор Додон и с руския бизнес. Той освен това притежава редица медии и си навлича  критики от журналисти  в страната, че те ретранслират предавания, които ръководеният от партията му кабинет смята за \"руска пропаганда\". РБК припомня, че той същевременно е имал и инитиациативи, например тази за преобразуването \"руската миротворческа мисия в нашта страна (в Приднестровието) в зоната на конфликта в гражданска, под международен мандат.\" Той поддържаше и забраната за влизане в Молдова на вицепремиера на Русия Дмитрий Рогозин.", "date": "2017.12.07", "title": "Руски съд задочно арестува лидер на управляващите в Молдова за опит за убийство"}
{"url": "http://www.dnevnik.bg/bulgaria/2017/12/07/3093476_zdravnata_kasa_plashta_za_lekarstva_s_koito_shte_se/", "text": "Бившият здравен министър Петър Москов обяви пред Би Ти Ви, че идеята на лидера на БСП Корнелия Нинова за промени в Наказателния кодекс, с които да се въведе наказателна отговорност за реекспорт на лекарства, показва, че  тя не разбира нищо по темата . Той добави, че подобна практика има по целия свят. По думите му основният проблем е в аптеките. Според него там са записани фиктивни пациенти, на които се изписват и продават фиктивно медикаменти, като за всичко това плаща Здравната каса. След това дадената аптека продавала на прекупвач лекарствата, който  от своя страна ги изнасял от страната . По същия начин на някой постъпил в болница може да му бъде предписан медикамент, който дори да не му се даде. \"Така Здравната каса плаща за лекарства, с които ще се лекува някой германец, например\", заяви Москов. Той добави, че \"демоните на прехода не започват от приватизацията\" и затова предложи, ако ще пада давността за разглеждане на сделките по приватизацията, то тогава тя да обхваща и \"комунистическите престъпения\". \"Сред тях са фалитът на държавата и на няколко банки през 90-те години\", уточни Москов.", "date": "2017.12.07", "title": "Здравната каса плаща за лекарства, с които ще се лекува някой германец, обяви Петър Москов"}
{"url": "http://www.dnevnik.bg/sport/2017/12/07/3093480_lekariat_na_amerikanskiia_otbor_po_gimnastika_beshe/", "text": "Федералният съд в Мичиган наложи присъда от 60 години на бившия лекар на американския отбор по гимнастика  Лари Насар  по обвиненията в детска порнография. Той се призна за виновен в притежание на хиляди снимки и видеоклипове, показващи сексуално насилие над деца. Това се е случило в периода между 2003 и 2016 г. Делото срещу Насар започна през юли тази година, а присъдата му не подлежи на обжалване. Съдия Джанет Неф уважи искането на прокурорите за максимално наказание и бившият лекар ще изтърпи присъдата си във федерален затвор. \"Това е справедлива присъда, той трябва да отговаря за своите действия. Трябва да го питате дали се е помислил за всемогъщ или е решил, че изпъква по някакъв начин\", каза съдията по делото. През януари 2018 г. ще бъде прочетена и присъдата по обвинение в сексуален тормоз над бивши и настоящи състезателки. По него Насар може да  лежи в затвора между 25 и 40 години . 54-годишният лекар е обвинен от седем състезалки в сексуален тормоз най-вече по време на лечение в дома му в Лансинг, щата Мичиган, както и клиниката си. Последната състезателка, която обвини Насар в сексуален тормоз беше  носителката на три златни олимпийски медала Габи Дъглас . Преди месец Макайла Марони - олимпийска шампионка от Лондон 2012, също  обвини Насар в сексуален тормоз . Обвинения дойдоха и от друга златна медалистка - Али Райсман.", "date": "2017.12.07", "title": "Лекарят на американския отбор по гимнастика беше осъден на 60 години по обвинения в детска порнография"}
{"url": "http://www.dnevnik.bg/evropa/novini_ot_es/2017/12/07/3092684_kak_iznosut_spasi_gruckite_fabriki_po_vreme_na_krizata/", "text": "Николаис Бакацелос, изпълнителен директор на Pyramis, един от последните оцелели производители на мивки от неръждаема стомана в Гърция, разказва, че трудно може да се справи с нови поръчки. Рекордно малък брой обаче всъщност отиват в гръцките кухни, пише \"Ройтерс\". След като седем години се бореха с най-дълбоката рецесия през модерните времена, гръцките фабрики отново започват да работят с пълна пара. Намаляващите заплати водят до спад в производствените разходи, а възстановяването на еврозоната прави Гърция отново конкурентоспособна, или поне на международно ниво. \"Всичките ни действия се определят от износа\", казва Бакацелос в завода си в Солун, едно от някогашните индустриалните ядра на Северна Гърция, където обаче много фабрики затвориха. \"Гледаме голямата картина, а не малката\", допълва Бакацелос. Дългоочакваното възраждане на гръцкото производство наред със съживяването на туризма може да бележат обрат за цялата икономика. Брутният вътрешен продукт отбеляза ръст за трето поредно тримесечие. В същото време Атина се надява да приключи международната спасителна програма следващата година след седем години надзор, орязване на заплати, съкращаване на разходи, приватизация и други реформи. Всичко това може би започва да дава плодове. Активността в производствения сектор, който отговаря за около 10% от гръцката икономика, отбеляза ръст за шести пореден месец през ноември според Markit’s Purchasing Managers’ Index. В Pyramis, сред чиито клиенти е и IKEA, износът почти се е удвоил след срива на гръцката икономика, а фирмата дори обмисля първата си отвъдокеанска фабрика в САЩ. Благодарение на по-високите производствени цели през ноември производителите са наемали повече работници, и то с най-бързите темпове за последните две десетилетия. Възможност в криза Този обрат обаче ще отнеме време. След девет години рецесия между 2008 и 2016 г. гръцката икономика неминуемо се е свила с една четвърт. През 2010 г. 80 000 фабрики са произвеждали стоки за страната. До 2013 г. броят им се е свил до 57 000 според последните данни на гръцката статистическа служба. Ефектът от това е видим в покрайнините на Солун - някога процъфтяваща индустриална зона, а сега пустееща земя, обрасла с треви и осеяна с ръждясали съоръжения. Решение Бащата на Бакацелос създава Pyramis преди близо 60 години. Кризата обаче налага намаляване на разходите по заеми и на оперативните разходи, както и съкращаване на разноските за оборудване и заплати. Когато Гърция бе на косъм от излизане от еврозонта и й бе наложен капиталов контрол през 2015 г., Pyramis трябваше да вложи парите си в девет дъщерни дружества в чужбина и да ги използва, за да плаща на доставчиците в брой, тъй като внася всичките си материали от Германия и Италия. Когато вътрешният пазар се срина, най-голямото предимство на компанията беше това, че тя вече изнасяше, разказва Бакацелос. По време на кризата оборотът се увеличи с 34%, а вътрешните продажби в момента представляват 16% от общите, спрямо 34% през 2008 г., допълни той. Фирмата изнася за всички континенти и през последните години е разширила дейността си в 15 нови държави. Освен от износа, който в момента извлича ползи от силното световно търсене, по-конкурентните фирми са засилили позициите си на вътрешния пазар благодарение на елиминирането на конкуренцията, казва Никос Магинас, главен икономист в Националната банка. През 2014 г. Pyramis, която може да произвежда повече от 2.5 милиона мивки на година във фабриката си в Солун, отвори втори завод за производство на гранитни и синтетични мивки в град Кукуш. Фирмата нае 90 нови работници и иска да увеличи продукцията си там до 300 000 през 2020 г. от около 120 000 сега. \"Може и да е имало криза в Гърция, но кризата създава възможности\", казва Бакацелос. Все още обаче е рано да се говори за дългосрочна стабилност за страната. Безработицата продължава да бъде най-високата в еврозоната (около 21%), а националният дълг е 180% от БВП. И макар всеки знак за растеж в частния сектор да се приема с ентусиазъм, много компании остават предпазливи за силата на възстановяването.", "date": "2017.12.07", "title": "Как износът спаси гръцките фабрики по време на кризата"}
{"url": "http://www.dnevnik.bg/bulgaria/2017/12/07/3093446_noviiat_antikorupcionen_zakon_moje_da_otvori_vrati_za/", "text": "Новият антикорупционен закон ще отвори вратите за масово подслушване, без да има данни за престъпление. Употребата на специални разузнавателни средства ще е възможна спрямо гражданите и само при провекра по реда на закона за конфискация на имуществото. Тези и други текстове бяха приети на второ четене от правната комисия в парламента в четвъртък. За тях гласуваха депутатите от ГЕРБ и Обединени патриоти. ДПС искаше отпадането на глава девета, в която са част от тези текстове, но предложението не беше прието. На заседанието срещу противоречивите текстове се изказаха от БСП и адвокат Александър Кашъмов от \"Програма Достъп до обществена информация\" \"Този закон противоречи на българската конституция и Европейската конвенция за защита правата на човека. Проблемът е в липсата на пропорционалност в намесата и резултатите от тази намеса. Ще се събира чувствителна информация за гражданите, ще се намесваме в личния им живот, без да е ясно защо точно\", обяви адвокат Кашъмов. Той припомни, че България е била осъждана многократно от Европейския съд по правата на човека (ЕСПЧ) и че той постановява по редица решения, че не може да се събират или да се пазят данни дори и за криминално проявени лица, просто ей така. Адвокат Кашъмов заяви още, че новата комисия няма нужда да подслушва, защото за нея не са предвидени разследващи правомощия. Това е проблем, тъй като новото звено няма да е обвързано с правилата на Наказателно-процесуалния кодекс (НПК), който е гаранция срещу злоупотреби. Употребата на специални разузнавателни средства се използва сега по изключение за разкриването на тежки престъпления. Със закона на новия орган, който трябва да обедини Комисията за отнемане на имуществото, комисията за конфликт на интереси, БОРКОР и дирекция в ДАНС, напрактика се дават правомощия да иска подслушване. Според вносителите гаранция било, че това ще минава през съд. Достатъчно основание за прилагане на СРС е корупционният сигнал да не е анонимен.Тогава комисията ще може да поиска от съда прилагане на специални разузнавателни средства срещу субекта на сигнала. Ще може да се подслушва и по съмнение за конфликт на интереси, където процедурите са по реда на Административнопроцесуалния кодекс. Председателят на правната комисия Данаил Кирилов реши да даде пример. \"Представете си, че комисията подслушва депутатът Х, който заявява, че ще си купи имот в чужбина с пари от офшорна сметка или биткойни\" Тук го прекъсна Крум Зарков от БСП и го попита: \"Защо слушате депутатът?\" \"Защото завистливият съсесд е казал, че човекът явно ходи на слънце през зимата, защото има тен и съответно незаконни доходи. Злобата е понякога без оглед обективната истина\", отговори Кирилов. \"Ако цялата глава от закона за разкриване на корупционни прояви отпадне, тогава - лошо. Ще трябва борбата с корупцията да отпадне от името на закона. Ако се приеме, пак лошо\", заяви депутатут от БСП Крум Зарков. Той на няколко пъти уточни, че от подслушването няма да има никаква полза, защото СРС-та няма как да се ползват в съда за разкриване на корупционни престъпления, защото ще са събрани извън процесуалния ред. На това реагира председателят на Комисията за конфискация Пламен Георгиев, който каза, че те ще могат да се ползват в гражданския процес по конфискация. В сряда комисията прие все пак срещу подателите на сигнали да има защита. При гласуване на първо четене от ДПС настояваха да отпадне защитата на сигналоподателите, т.е. да може да им се търси отговорност, ако твърденията им не се потвърдят. Това намери отражение в предложения на ГЕРБ между двете четения, а именно, че съдебна отговорност няма да носят само подателите на основателни сигнали - т.е тези, които са довели до разкритие. В крайна сметка комисията гласува с осем гласа \"за\" и шест против текстовете, които предвиждат защита на сигналоподателите.", "date": "2017.12.07", "title": "Новият антикорупционен закон може да отвори врати за масово подслушване"}
