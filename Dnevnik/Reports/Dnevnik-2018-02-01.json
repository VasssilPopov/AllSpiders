{"url": "https://www.dnevnik.bg/sport/2018/02/01/3122489_bulgarskiiat_futbol_stigna_rekordnite_125_mln_evro_ot/", "text": "Клубовете от българския футбол са продали футболисти в чужбина за рекордните 12.5 млн. евро през календарната 2017 г. Това показва анализ на данните от системата за трансфери на ФИФА - TMS (Transfer Matching System), предоставени от БФС за \"Дневник\". Системата беше въведена през 2009 г., като в нея се разглеждат международните сделки в професионалния футбол. В основата на рекордната за българския футбол сума е продажбата на футболист за 7 млн. евро. Макар името на играча и на замесените в сделката клубове да са тайна, на практика се знае, че става въпрос за  продажбата на Джонатан Кафу от \"Лудогорец\" в \"Бордо\" . Втората позиция заема трансфер за 4 млн. евро. Това са парите, които \"Лудогорец\" е получил за  Хосе Паломино, който премина в \"Аталанта\" . Сумата съвпада с данните в специализирания сайт transfermarkt.de. За 2017 г.  , като повече от 200 са входящите. От всички сделки едва 19 са срещу трансферна сума. В това число влизат още изходящи сделки съответно за 525 хил. евро и 450 хил. евро. Един от тези трансфери следва да е този на  Божидар Краев, който премина от \"Левски\" в датския \"Мидтиланд\" . През 2017 г.  . Сумата от 2.095 млн. евро се дължи на седем сделки, най-голямата от които е и изравненият рекорд за купуване на играч от чужбина в българското първенство - 1.5 млн. евро.", "date": "2018.02.01", "title": "Българският футбол стигна рекордните 12.5 млн. евро от продажба на играчи през 2017 г."}
{"url": "https://www.dnevnik.bg/sviat/2018/02/01/3122589_sporut_za_imeto_na_makedoniia_shte_se_reshi_do_sedmici/", "text": "Крайно време е въпросът за името на Македония да се реши, защото в бъдеще няма да е по-лесно. За това предупреди специалният представител на ООН за спора между Македония и Гърция Матю Нимиц, цитиран от държавната агенция МИА и електронното издание МКД. Според Нимиц, който направи изявление след среща с македонския външен министър Никола Димитров в Скопие, и двете страни в момента имат нужната \"енергия\", за да се споразумеят. \"Мисля, че да чакаме и да се бавим няма смисъл. Нито тук, нито в Гърция\", каза още дипломатът, който посредничи в спора от 1999 г. Преговорите бяха замразени за няколко години до средата на декември, а през януари имаше среща в Ню Йорк и разговор по темата на среща между премиерите  Зоран Заев и Алексис Ципрас . \"Всеки знае какъв е спорът. Време е да се вземат решение и мисля, че сме близо\", каза още Нимиц на фона на напрежение в Гърция заради настроенията сред части от гръцкото общество, които отхвърлят  употребата на думата Македония  в бъдещото име на страната. Всички пет предложения, изпратени от Нимиц до Атина и Скопие, я съдържат. Преди две седмици в Солун  десетки хиляди  протестираха срещу възможността Македония да е част от бъдещо съставно име, а  до милион души  се очаква да се включат в демонстрация в Атина. Обикновено не говоря за времева рамка, но мисля, че става дума за седмици или месеци, в които ще се вземе решение, имайки предвид, че и от двете страни са правителства, които искат да разговарят, допълни Нимиц. Македония неведнъж е давала сигнал, че иска спорът да се реши най-късно до срещата на върха на НАТО през юли, за да могат да се обсъдят следващи стъпки за интеграцията ѝ. \"Никой не може да ни отнеме правото да бъдем македонци\" Попитан от македонски журналисти дали по време на посещението си в Атина (преди да пристигне в Скопие) е чул от гръцките политици искания за \"смяна на идентичността\", Нимиц отговори отрицателно. \"Има разлики между позициите на двете страни, но аз съм оптимист\", добави той. Външният министър Димитров от своя страна коментира заявките на управляващи в Атина, включително колегата му Никос Коциас, според когото би било нужно да се променят името на националността (\"македонци\") и основния език (\"македонски\"), за да се стигне до споразумение. \"Абсолютно няма да има решение при такива условия\", каза той. \"През 21 век никой не може да отнеме правото ни да бъдем македонци и да говорим на македонски език като част от групата на славянските езици. Колкото повече в публичното пространство се говори за това искане, се намалява шансът да се намери решение. Ако има достоен начин, който да уважи идентичността и на двете страни, решение може да се намери\", добави Димитров. Именно идентичността е основен проблем за Гърция в спора, тъй като тя смята, че с името си Македония отправя претенции към нейна територия. Димитров същевременно каза, че очаква от Нимиц да предложи следващата стъпка. В момента той и Коциас лично преговарят за името, както се очакваше да стане преди две седмици. За това се договориха Ципрас и Заев на срещата си в Давос миналата сряда.", "date": "2018.02.01", "title": "Спорът за името на Македония ще се реши до седмици или месеци, каза пратеникът на ООН"}
{"url": "https://www.dnevnik.bg/bulgaria/2018/02/01/3122652_borisov_v_brjuksel_stiga_si_izmisliahte_motivi_za_da/", "text": "Европа да спре да си измисля мотиви, които ги няма, за да не допуска България в Шенген, при положение че страната има най-добре пазената граница в Европа. Това призова в реч в Брюксел на конференция, организирана от фондация \"Ханс Зайдел\", премиерът Бойко Борисов. Той допълни, че това не е справедливо, а и защото такива няма. Борисов посвети основната част на речта си на проблема с миграцията, като подчерта, че тази тема буквално \"цепи Европа\" и е причина за обиди между министри, каквито той самият не си е представял, че могат да се изрекат. Българският премиер припомни, че още преди три години е дал рецептата за решаване на проблема, Според него ефект може да има, ако границите на ЕС се затворят и всички мигранти минават през контролно-пропускателни пунктове, където се прави пресяване на тези, които бягат от война, и останалите - емигриращи по икономически причини. Първите трябвало да бъдат настанени в лагери максимално близко до техните държави, за да се върнат, когато войната свърши. Икономическите мигранти пък можело иначе и тяхното място било в лагерите. Борисов обяви, че данъкоплатците в ЕС плащат за това, което САЩ, Русия, Китай и Турция, водени от своите геополитически интереси, са предизвикали в Сирия, Либия и Афганистан. Той добави, че впоследствие европейската дипломация се е провалила напълно. Българският премиер посочи, че и е нанесла огромни щети. Борисов каза още, че успешното справяне с кризата с мигрантите не е възможно без споразумението с Турция, за спазването на което ЕС плаща, както и споразумение с Италия. В частта от речта си,  посветена на ситуацията на Балканите , българският премиер подчерта, че са възможни два пътя. Първият е да бъдат оставени Русия, Китай, Турция и Саудитска Арабия да си откъснат толкова влияние, колкото могат на база религия, а другият е да се ускори процеса по присъединяване към ЕС на страните от Западните Балкани.", "date": "2018.02.01", "title": "Борисов в Брюксел: Стига си измисляхте мотиви, за да не ни пускате в Шенген"}
{"url": "https://www.dnevnik.bg/sviat/2018/02/01/3122622_organizaciia_prizovava_da_se_suzdade_evropeiska/", "text": "Време е да се създаде Европейска фондация в памет на избиването на ромите от нацистите, призовава Бенжамен Абтан, президент на  Европейското антирасистко движение ЕGAM  и координатор за депутатите в Европа на Мрежата от европейски парламентаристи \"Ели Визел\". Инициативата му е подкрепена от стотици депутати и организации в близо 30 държави от континента. Идеята бе обявена в навечерието на Международния ден в памет на жертвите на холокоста (27 януари), а призивът на базираното в Париж движение е публикуван в няколко европейски издания. В България той е подкрепен от Теодора Крумова и Деян Колев, ръководители на Центъра за междуетнически диалог и толерантност \"Амалипа\", и от Красимир Кънев, председател на Българския хелзинкски комитет. Теодора Крумова е и  член на борда на EGAM . \"Дневник\" изясни в разговор с EGAM, че откритото им писмо за събиране на подкрепа за бъдещата фондация е насочено към правителства, но също така и към широката общественост. Самото регистриране ще бъде направено от временна комисия от ромски и неромски организации от Европа. Но появата на фондация ще зависи в значителна степен от съгласието на правителствата в Европа да бъдат изпратени обезщетения на жертвите на холокоста срещу роми и на техни потомци. Историците и до днес спорят за броя на избитите от нацистите и техни сътрудници и симпатизанти роми от Европа, като данните се движат в широките граници между 220 000 и 1.5 милиона души, но, изглежда, научният консенсус е около 500 000 жертви. През 1982 г. Западна Германия призна извършването на геноцид срещу роми и синти, а 30 години по-късно канцлерът Ангела Меркел и президентът Йоахим Гаук откриха Мемориал на ромския холокост в Берлин. За геноцида срещу ромите можете да научите повече  тук . Ето призива на EGAM: Съвсем скоро свинефермата, построена върху мястото на бившия концентрационен лагер, ще бъде премахната. Непоносимата миризма, посрещаща посетителите, ще изчезне. Възпоменателната плоча, поставена върху масовите гробове, ще бъде изместена. Вместо това ще бъде построен паметник, отбелязващ почит към жертвите. Повече от седемдесет години след края на Втората световна война мястото на бившия концентрационен лагер за роми в Лети, Чехия, най-накрая ще получи признанието, което заслужава. Locucide – престъплението към мястото на Лети, ще бъде заличено окончателно. Този резултат беше всичко друго, но не и лесен за постигане: единствено благодарение на изключителната мобилизация на европейското гражданско общество, съставено от представители както на ромската общност, така и от много други, чешкото правителство и частните собственици постигнаха споразумение за закупуването на фермата от правителството с цел нейното разрушаване. Ако това представлява историческа победа, противоречията, оформили Лети като европейски символ, все още продължават да съществуват на територията на континента: липсата на знание и проучвания относно ромския холокост (още наричан Самударипен или Пораймос); расизмът и дискриминацията, които в много аспекти водят до продължаване на гоненията на роми; социалната маргинализация, продължаваща с десетилетия; невежеството относно разнообразието на ромската култура и история. Както случаят на Лети показва, единствено чрез решителното и единното посвещаване на каузата от страна на гражданското общество и институциите историята за гоненията на ромското население, от които геноцидът е кулминационната точка и които са увековечени и до днес, може да бъде изведена до собствения си край. Именно заради това ние призоваваме за създаването на Европейска фондация в памет на ромския холокост! Първо, тя трябва да насърчава исторически проучвания. Финансирането и публикацията на проучвания, събирането на колекции от свидетелски показания, създаването на архиви и организиране на научни симпозиуми ще позволи по-доброто разбиране на историята на ромския холокост. Фондацията ще трябва равностойно да се фокусира и върху ефективното разпространение на тази историята, за да просветли съзнанието на съвременниците. Това ще бъде постигнато чрез работа по меморализацията – построяване на паметници, организиране на изложби и церемонии за възпоменание, както и чрез инвестиране в образованието под формата на включването на този компонент в училищната програма и в обучението на преподаващите. Нещо повече - фондацията ще допринесе за борбата срещу расизма, дискриминацията и социалното изключване, които имат връзка с гоненията в миналото. В този смисъл подкрепата за гражданското общество ще бъде от изключителна важност за промяна на отношението към този проблем, за осъществяване на информационни дейности, за мобилизация за защита на равни права и чест и за създаването на съюзи за солидарност. Важно е да се уточни: Фондацията ще бъде по същество европейска, а не разделена на множество национални фондации. Истина е, че ромите се сблъскват със същите проблеми на територията на цяла Европа, тъй както геноцидът срещу тях е бил извършван на целия континент. Като допълнение, подсилвайки Европа и демокрацията в Европа, е единствената перспектива за надежда за решаването на тези проблеми. По този начин благодарение на европейската си същност, фондацията ще бъде една от институциите, способни да допринесат за подсилването на демокрацията. Големината и произходът на бюджета на фондацията определено ще представляват елемент от основна важност. Механизмът, който предлагаме, е лесен и вече проверен. Всички жертви на геноцида трябва да получат репарации, тъй като репарациите, осигурени до момента, не са в достатъчен размер. Съответните заинтересованите държави и компании ще трябва да посрещнат отговорностите си и да осигурят репарации за жертвите или техните наследници. Това се съдържа в естеството на геноцида: множество жертви са били убити по време на ромския холокост. Поради отдалечеността на събитията много от жертвите не са между живите. Сумите, които няма да бъдат изплатени на жертвите или на техните наследници, няма да бъдат върнати в бюджета на съответните държави. Те ще съставляват първоначалния капитал на фондацията. Годишният бюджет на фондацията ще се състои от годишните лихви на този капитал, който няма да бъде похарчен. За да може историческата победа от Лети да бъде пример, последван и от други, и за да оставим в историята гоненията и дискриминацията с цел да изградим бъдеще, в сърцето на което е честта, Европейска фондация в памет на ромския холокост трябва да бъде създадена!", "date": "2018.02.01", "title": "Организация призовава да се създаде Европейска фондация в памет на ромския холокост"}
{"url": "https://www.dnevnik.bg/evropa/2018/02/01/3122336_robotite_niama_da_otnemat_rabotata_na_horata_ako_te_sa/", "text": "Роботите няма да отнемат работата на хората, ако те са добре обучени и образовани. Това заяви еврокомисарят за вътрешния пазар, промишлеността, предприемачеството и малките и средните предприятия Елжбета Бенковска в София. Изказването й бе направено по време на съвместна пресконференция с министъра на икономиката Емил Караниколов. Преди това те участваха в първия ден от  неформалния съвет по конкурентоспособност в столицата . В началото бях убедена, че може би роботите ще отнемат работни места, сега не знаем какво ще стане след години, какви нови работни места ще се създадат, какви професии ще изчезнат или ще се появят, каза еврокомисарят, като подчерта колко важни са уменията и бързото им усвояване. Караниколов посочи, че темата, избрана от българското председателство на Съвета на ЕС - за бъдещето на индустрията на Европа, е била припозната от всички държави членки и е било потвърдено, че това е приоритетна тема и за представителите на индустрията. По думите му трябва да ускори работата по подготовката на  . От решаващо значение е да развиваме потенциала си за иновации и да го превърнем в пазарен продукт, допълни Караниколов. Той отбеляза, че ЕС трябва да обедини усилията си, за да гарантира конкурентоспособността на икономиката си и да създаде условия за дългосрочен просперитет. \"Започваме общата ни работа именно по темата индустриална политика, защото се намираме в решаващ момент за бъдещето на континента и на икономиката ни. През изминалата година навсякъде в Европа постигнахме растеж и гледаме с по-позитивни очаквания към 2018 г.\", каза още българският министър. Той допълни, че глобалните промени от последните години, както и напредъкът и развитието на партньорите и конкурентите изискват решителност днес, за да може да се гарантира бъдещето през идното десетилетие и отвъд него. Комисар Бенковска посочи, че дискусиите са били фокусирани върху изпълнението на Стратегията за обща индустриална политика на Европейската комисия,  , при чието планиране е много е важно да се вземат предвид индустриите, както и дългосрочната перспектива пред промишлеността. По думите й уменията са най-важният фактор за бъдещето на европейската индустрия. Тя призова българското председателство да помогне за финализирането на едни от най-важните досиета – за единния пазар, електронната карта и информационния инструмент за единния пазар. Това са много важни инструменти за пазара на услуги в Европа, защото ще го направят по-единен, подчерта еврокомисарят, призовавайки да се мисли за дългосрочната перспектива. В отговор на въпрос тя каза, че надали в бъдещата многогодишна финансова рамка ще има бюджетен раздел, озаглавен \"Индустрия\", но стремежът е регионалните политики да се обвържат с индустрията. Сега е моментът да гледаме напред, няма да измислим нови индустрии, това, което Европейската комисия може да направи като добавена стойност, е в сферата на уменията, посочи още Бенковска, според която е важно индустрията да присъства като важен приоритет за следващия бюджет. Тя подчерта, че не можем да говорим за промишленост, без да говорим за   (МСП), но понякога го правим. Общо 98% от европейските дружества са МСП, те присъстват във всяка индустрия, ако говорим за иновации и преквалификации, за МСП това засяга и тяхната роля в конкурентоспособността на европейската промишленост, допълни еврокомисарят. Според нея в Европа няма достатъчно суровини, което налага всичко да се използва повторно, а това е свързано в голяма степен и с цифровизацията. В отговор на въпрос тя заяви, че не може да каже кой сектор ще бъде най-развитият или първият, който ще развие цифрова свързаност, но нейният любим кандидат е автомобилостроителната индустрия. В тази промишленост се виждат като под микроскоп всички тенденции, всички трудности, които се случват в индустрията, допълни Бенковска. Министър Караниколов подчерта, че   не трябва да изключва, а трябва да обхване всички сектори. Той каза, че науката и образованието трябва ефективно да се влеят в икономиката и иновациите да се превърнат в пазарен продукт. Запитана за скандала с \"Фолксваген\", които са  правили тестове  за установяване на влиянието на дизеловите газове върху маймуни, Бенковска отговори, че това е скандално и темата ще бъде обсъдена от Европейския парламент на пленарно заседание следващата седмица.", "date": "2018.02.01", "title": "Роботите няма да отнемат работата на хората, ако те са добре образовани, каза комисар Бенковска"}
{"url": "https://www.dnevnik.bg/sviat/2018/02/01/3122645_decata_na_evropeiskite_isliamisti_sa_bomba_sus/", "text": "Шефът на германското разузнаване иска повече правомощия за следене на комуникацията на непълнолетни. Ханс-Георг Маасен заяви пред агенция \"Ройтерс\", че децата на ислямистите, завръщащи се от териториите на \"Ислямска държава\", са с \"промити мозъци\" и че Германия трябва да се подготви за евентуални терористични атаки от тяхна страна. Засега малък брой от 290-те деца, заминали с родителите си или родени в Ирак и Сирия, са били върнати, уточни Маасен. Много от тях вероятно още са там или се изместват към Афганистан, където групировката има здрави позиции. \"Виждаме, че  децата, израснали в \"Ислямска държава\" , са с промити мозъци от училищата и детските градини. Те са се сблъскали с тази идеология отрано... научили са ги да се бият, някои са били принуждавани  да тормозят и да убиват затворници \", обясни той и настоя Германия да преразгледа законите си за следене комуникациите на непълнолетни. \"Трябва да вземем предвид, че тези деца може да са живи бомби със закъснител. Има риск да се върнат с  промити мозъци  и с мисията да извършат атаки.\" Маасен каза още, че джихадистите все още набират привърженици през социалните мрежи, като се фокусират върху уязвими младежи. \"Ислямска държава\" има ловци на глави, които преравят интернет за деца, към които да подходят и да радикализират, да ги убедят да извършат терористични атаки.\" Близо 1000 души са напуснали страната, за да се присъединят към джихадистите, а след поражението на групировката някои от тях се завръщат със семействата си – засега данните са, че около една трета от тях са се прибрали в Германия. Други 150 се смятат за загинали по време на бойни действия. Въпросът какво да се прави с европейските граждани, били се за \"Ислямска държава\", става все  по-наболял и във Франция .", "date": "2018.02.01", "title": "Децата на европейските ислямисти са бомба със закъснител, предупреди германското разузнаване"}
{"url": "https://www.dnevnik.bg/biznes/2018/02/01/3122647_firmi_sred_koito_i_bulgartabak_praviat_kampaniia/", "text": "Няколко организации започват отново кампания срещу незаконната търговия с тютюневи изделия. Целта й е да се повиши осведомеността за връзката между контрабандата с тютюневи изделия и организираната престъпност. Това е съществен проблем за държавата и обществото, тъй като нелегалната търговия лишава страната от бюджетни приходи и влияе негативно върху законния бизнес и заетостта в България, съобщават организаторите. Те са Българската асоциация на тютюневата индустрия (БАТИ) с участието на \"Бритиш Американ табако\", \"Трейдинг България\", \"Булгартабак холдинг\" (срещу който  турските служби изпратиха оплакване до Интерпол  за контрабанда, по който  прокуратурата започна проверка  - бел. ред.), \"Джапан табако интернешънъл България\", \"Импириъл табако България\", \"Карелия България\" и \"Филип Морис България\". Кампанията се осъществява в партньорство с Министерството на вътрешните работи, Агенция \"Митници\" и Центъра за изследване на демокрацията. Последните проучвания на нивата на незаконната търговия с цигари  показват положителна тенденция през последните няколко години , достигайки най-ниските нива от около 7% за второто тримесечие на 2017 г., което е резултат от съвместните усилия на държавните институции и индустрията, се посочва в съобщение до медиите. Въпреки тази положителна тенденция чрез информационната кампания на компаниите от сектора и правоприлагащите органи се цели изостряне на вниманието към проблема за постигане на още по-добри резултати в борбата срещу незаконната търговия, допълват организаторите. Основното послание на кампанията, е че с купуването на нелегални цигари се подкрепят различни форми на организирана престъпност. Това послание ще се разпространява на билбордове в София, Пловдив и Варна, както и на постери в общо шестнадесет града в страната. Напомня се, че в рамките на ГДБОП работи Междуведомственият координационен център за противодействие на контрабандата и контрол на движението на рискови стоки и товари. През 2017 г. на територията на страната и по границите от структури на МВР и от Агенция \"Митници\" са иззети над 50 млн. къса цигари, пури и пурети, както и над 48 хил. кг тютюн за пушене (вкл. тютюн за наргиле). Предотвратените от двете институции преки щети за бюджета от незаплатен акциз са в размер на над 18.5 милиона лева, се посочва в съобщението.", "date": "2018.02.01", "title": "Фирми, сред които и \"Булгартабак\", правят кампания срещу нелегалните цигари"}
{"url": "https://www.dnevnik.bg/citat_na_deniia/2018/02/01/3122672_citat_na_denia_balkanite_ne_sa_zadniiat_dvor_a_antreto/", "text": "Това каза в реч в Брюксел премиерът Бойко Борисов. Той посочи още, че България е неформалният лидер на Балканите, защото с всички държави в региона е в добросъседски отношения. \"Неформален лидер сме, защото  \", поясни премиерът. Говорейки за бъдещето на Балканите, той подчерта, че са възможни два пътя. Първият е да бъдат оставени Русия, Китай, Турция и Саудитска Арабия да си откъснат толкова влияние, колкото могат, а другият да се ускори процеса по присъединяване към ЕС на страните от Западните Балкани. \"Ако сега не го направим, догодина ще е късно. Трябва да се каже на какви етапи и части ще върви присъединяването на всяка страна, като дадем перспектива на всички\", допълни Бойко Борисов. Основната част от речта на Борисов в Брюксел беше посветена на кризата с мигрантите, като той за пореден път  даде своята рецепта  за решаването й.", "date": "2018.02.01", "title": "Цитат на деня: Балканите не са задният двор, а антрето на общия ни дом"}
{"url": "https://www.dnevnik.bg/evropa/2018/02/01/3122673_germaniia_ogranichi_subiraneto_na_migrantski_semeistva/", "text": "Германските депутати приеха днес закон, ограничаващ събирането на семействата на бежанците - условие за формирането на коалиционно правителство от консерватори и социалдемократи след месеци следизборна неяснота, предаде \"Франс прес\", цитирана от БТА. Приет с 376 срещу 298 гласа, текстът продължава до 31 юли мораториума от 2016 г. върху събиранията на семейства на мигранти, получили \"субсидиарна закрила\". Такъв временен статут на убежище имат стотици хиляди хора, които не са официално признати за бежанци, по-специално сирийци, бягащи от войната. От 1 август всеки месец 1000 души ще получават разрешение да имигрират в Германия с цел събиране на семействата. Тази квота няма да включва \"спешните случаи\". Консерваторите на канцлера Ангела Меркел настояваха първоначално да бъде замразено изцяло събирането на мигрантски семейства, а социалдемократите - за повече благосклонност към тях, напомня АФП. Междувременно водещи членове на партията на Меркел изразиха оптимизъм, че  коалиционните разговори  със социалдемократите ще приключат до неделя, предаде \"Ройтерс\". За да си гарантира четвърти мандат, Меркел трябва да убеди Социалдемократическата партия за поредната \"голяма коалиция\". Вчера партиите се споразумяха по климатичните цели за 2030 г. Преди това те се договориха за фиксиране на пенсионните вноски, разпределени между работниците и работодателите, на 20% от трудовото възнаграждение до 2025 г., както и за стъпки за разкриване на още 8000 работни места в сферата на социалните грижи и за подобряване на заплащането.", "date": "2018.02.01", "title": "Германия ограничи събирането на мигрантски семейства"}
{"url": "https://www.dnevnik.bg/politika/2018/02/01/3122684_bsp_ne_e_vuzrazila_na_ratifikaciiata_na_istanbulskata/", "text": "БСП не е гласувала против ратификацията на Истанбулската конвенция на съвет на Партията на европейските социалисти (ПЕС) в Лисабон м.г. Това се разбира от позиция на ПЕС, изпратена до медиите. \"БСП пълноценно е участвала в процеса по обсъждане, редактиране и окончателно приемане на резолюцията от Лисабон, част от която е и становището за пълна подкрепа на ратификацията на Истанбулската конвенция. Проектът за резолюция е изпратен до всички партии - членове на Партията на европейските социалисти (ПЕС), по електронна поща в края на октомври м.г., след което се проведоха двумесечни консултации онлайн и на срещи на координационния съвет на ПЕС, на които БСП е имала свои представители, но не е отправяла възражения\", казва Джакомо Филибек, зам.-генерален секретар на ПЕС. В началото на годината на пленум на \"Позитано\" 20 лидерът на БСП Корнелия Нинова и президентът на ПЕС Сергей Станишев влязоха в ожесточен спор за Истанбулската конвенция. Накрая БСП реши да не подкрепя ратификацията. Зам.-председателят на БСП Деница Златева и Кристиан Вигенин присъстваха на предварителното обсъждане и дискусия по проекта за Резолюция на заседание на президиума на ПЕС, проведено на 24 ноември 2018 г. в Брюксел, се казва в съобщението на ПЕС. На това заседание редица партии и организации, членуващи в ПЕС, изразиха желание за корекции, поправки и добавки към проекта за резолюция, които бяха приети, но от БСП не е изразявано желание за редакции. Нито едно предложение за редакции по частта от текста, касаеща Истанбулската конвенция, не е постъпило от нито една от партиите - членове на ПЕС. Финално резолюцията бе обсъдена, подложена на гласуване и приета с мнозинство по време на пленарното заседание на Съвета на ПЕС в Лисабон на 1 декември м.г. Делегати с право на глас от БСП на съвета в Лисабон бяха председателят Корнелия Нинова и зам.-председателите Деница Златева и Кирил Добрев, посочват от ПЕС. В резолюцията на ПЕС от Съвета в Лисабон, \"За Прогресивна Европа – Обновление\", изрично е записано, че Партията на европейските социалисти се обявява \"за\" уеднаквяването на заплатите и пенсиите между мъжете и жените, \"против\" насилието над жени и \"за\" ратификация и прилагане на Истанбулската конвенция. Нито една партия от ПЕС не изрази резерви по тази част от текста. Резолюцията е гласувана със 188 гласа \"за\", 13 гласа \"въздържал се\" и нито един \"против\". \"Според правилата на ПЕС, ако партия член има резерви към част от документа или към целия документ и по някакви причини делегатите не са взели участие в дискусията (например не са били в залата), тази партия има възможност да заяви в секретариата на съвета, че желае нейните забележки да се включат в протокола. Така например направиха от Шведската социалистическа партия, които имат резерви по друга тема от резолюцията и това е отбелязано на страница 2 от протокола на съвета. Делегатите от БСП не са поискали никакви поправки и не са внесли възражения\", посочва Филибек.", "date": "2018.02.01", "title": "БСП не е възразила на ратификацията на Истанбулската конвенция в ПЕС"}
{"url": "https://www.dnevnik.bg/sport/2018/02/01/3122601_trima_sa_kandidatite_za_prezidentskiia_post_vuv/", "text": "Трима кандидати ще се борят за президентския пост в Българския футболен съюз (БФС). Това са настоящият ръководител на БФС Борислав Михайлов, бившият футболист и треньор на националния отбор Любослав Пенев и бившият президент на \"Ченоморец\" (Бургас) Ивайло Дражев. Срокът за подаване на кандидатури изтече в 17.30 часа. От футболния съюз обявиха пред \"Дневник\", че други заявки за участие в изборите не са внесени до изтичането на крайния срок. Изборите ще се проведат по време на конгреса на БФС на 16 февруари. Право на глас по време на конгреса ще имат 547 клуба. Борислав Михайлов Настоящият президент на БФС ще се бори за четвърти пореден мандат. Неговата кандидатура беше издигната от \"Левски\" и получи подкрепата на още няколко клуба от Първа лига, сред които шампионът \"Лудогорец\", \"Славия\" и \"Локомотив\" (Пловдив). Михайлов оглавява централата от 2005 г., когато наследи Иван Славков. Преди  малко повече от четири години - с наближаването на предния мандат, той заяви в интервю : \"Това ще ми бъде последният мандат, защото това не ми е самоцел. Винаги съм го казвал. Аз съм отговорен човек и съм се хванал да направя нещо за българския футбол заедно с моите колеги. Ако ме изберат още веднъж, ще работим заедно, но само още един мандат.\" Бившият капитан на националния отбор обаче се отметна от думите си и реши отново да се кандидатира. Той изтъкна, че благодарение на работата на неговия екип българският футбол има силни позиции в УЕФА и ФИФА, изградил е модерна база и е увеличил бюджета си до 19.1 млн. лева за 2018 г. Наскоро той обяви, че е възможно да направи промени в състава на изпълнителния комитет на БФС, ако бъде преизбран. \"Със сигурност ще разчитам на по-голямата част от хората, които са в момента. Ако спечеля, живот и здраве, ще имам възможност за по-голям брой кандидати за членове на изпълкома и ще проверя с делегатите някои основни неща, които се пишат за присъствието на различен тип хора в изпълкома.\" За преизбирането на Михайлов се обявиха повечето членове на настоящия изпълком, сред които Кирил Домусчиев, Йордан Лечков и Венцислав Стефанов, шефът на съдийската комисия Петър Петров и дори спортният министър Красен Кралев. Михайлов получи подкрепа и от президента на УЕФА Александър Чеферин, който го определи като голям защитник на българските интереси във футбола. Любослав Пенев Пенев е другият основен кандидат за президентския пост. Бившият нападател, който беше издигнат от аматьорския \"Ботев\" (Болярово), се обяви за единствената реална алтернатива на Михайлов. Към момента той не е получил публична подкрепа от клуб от Първа лига. Пенев изрази намерение  да промени кардинално управлението на българския футбол , ако спечели изборите. \"Защо искам да стана президент? Искам отново България да се гордее с националния и клубния си футбол. Искам стадионите да са пълни, националният отбор да е в топ лисатата, да е близо до класиране и да се класира за голямо първенство, клубовете ни да са постоянно в Лига Европа и Шампионската лига\", каза Пенев преди Нова година. През януари той даде пресконференция,  на която представи част от своя екип.  В него влязоха бившият председател на управителния съвет на \"Левски\" Николай Илиев, бившият заместник-министър на финансите Любомир Дацов и дългогодишният адвокат на ЦСКА Радостин Василев. Пенев каза, че основните акценти в неговата програма са \"бързо постигане на европейски стандарти\" и \"изкореняване на корупцията в българския футбол\". Той обеща, че ако стане  президент на БФС , ще изиска от държавата да му осигури \"добър парцел\", който да бъде използван за строежа на нов модерен национален стадион. Пенев обяви  десетгодишна програма за развитие , която включва още премахване на президентите на клубовете от изпълкома, прозрачност и публикуване на финансовите резултати, промяна във формата на първенството и увеличаване на занимаващите се с футбол деца до 150 хиляди.  \"Искам да построим небостъргач. Небостъргач, а не пететажна сграда. Нашият футбол е ръждясал\", каза бившият треньор на националния отбор и ЦСКА. Ивайло Дражев Бившият президент на \"Черноморец\" е най-екзотичната кандидатура. Той се кандидатира за президент на футболния съюз през 2009 г. Тогава обаче не беше допуснат до изборите и  Михайлов спечели втория си мандат начело на централата.  Впоследствие Дражев заведе няколко дела срещу БФС, но без успех. През 2011 г. Дражев беше осъден на седем години затвор заради причиняване на две катастрофи - през 1996 и 1998 г., при които загинаха общо трима души. През 2015 г. той излезе предсрочно от затвора. Дражев също обяви, че ще  прави кардинални промени в българския футбол , ако спечели. Той иска елитно първенство с поне 16 отбора и сезон \"пролет-есен\", а друга от идеите му е да се ограничи броят на чуждестранните футболисти. Бившият президент на \"Черноморец\" се закани да осигури по-изгоден за клубовете договор за телевизионните права. Дори твърди, че вече имал предложение за 15 милиона лева. Той поиска и Националният стадион \"Васил Левски\" да бъде предоставен на БФС от \"Национална спортна база\" ЕАД. ", "date": "2018.02.01", "title": "Трима са кандидатите за президентския пост във футболния съюз"}
{"url": "https://www.dnevnik.bg/politika/2018/02/01/3122709_karakachanov_moiata_mechta_e_vrushtaneto_na_nabornata/", "text": "Моята мечта е връщането на наборната служба. Това каза вицепремиерът и министър на отбраната Красимир Каракачанов пред депутатите от ресорната комисия, след което обясни, че връщането на казармата не е на дневен ред. Въпросът към него беше от Славчо Велков (БСП), който го попита как да се тълкува заложеното военно обучение в  новата стратегия за национална сигурност. Каракачанов обясни, че в министерството се обмислят два варианта за доброволно военно обучение. Първият е \"онези млади хора, които така са възпитани и имат желание\" да получат  според това, какво обучение желаят да получат. Обсъжда се дали центровете за обучение да са само два – за Южна и Северна България или да са регионални. След завършването на обучението те ще попълнят резерва на армията, към който в момента няма почти никакъв интерес. Този вариант бил за тези, които нямат интерес към кариера в армията. След заседанието Каракачанов уточни, че по време на обучението ще се получава възнаграждение. . Всеки гражданин завършил 8 клас и е пълнолетен да мине първата фаза на обучението и ако иска, да остане на служба. Даването за възможност за доброволна военна служба би събудило интереса да останат в амията, смята Каракачанов. Работната група, която обмисля вариантите, все още не си е свършила работата. Няма яснота и за разходите. Министерството ще възложи социологическо проучване сред младежи на възраст между 14 и 29 години, за да разбере какъв е интересът към доброволната казарма. В министерството на отбраната се обмисля и въвеждане на военно обучение в горните класове на училището, тъй като сегашните 5 часа годишно не са достатъчни. Вариантите се обсъждат в работна група с министерството на образованието. Мислихме до 40 часа да ги увеличим но има съпротива от министерството на образованието, каза Каракачанов. Той добави, че разбира аргументите на министерството, защото трябва да се промени цялото учебно съдържание. Мисли се и за въвеждане на  . То можело да се извършва във военните университети, които тогава са празни. Каракачанов съобщи, че актуализираният проект за купуване на нов за армията изтребител и проектът за  нови бойни машини  на пехотата ще бъдат внесени в Министерския съвет и след това в парламента още този месец. Авиационният факултет на военния университет в Долна Митрополия може да стане самостоятелен факултет и в него да има граждански авиационния специалности през 2020 г., каза още Каракачанов.", "date": "2018.02.01", "title": "Каракачанов: Моята мечта е връщането на наборната служба"}
{"url": "https://www.dnevnik.bg/bulgaria/2018/02/01/3122580_obshtoto_subranie_na_vurhovniia_administrativen_sud/", "text": "Новият председател на Върховния административен съд (ВАС) Георги Чолаков е получил тиха и безапелационна подкрепа за предложените от него заместници на общото събрание на съда, съобщава сайтът \"Defakto.bg\". Тиха, защото никой от съдиите не е направил изказване нито \"за\", нито \"против\" предложените две съдийки - Haдeждa Джeлeпoвa и Mapиниĸa Чepнeвa. Единственият въпрос към тях е бил кои са любимите им книги (съответно \"Πapaгpaф 22\" и \"Boйнa и миp\"). Ha зaceдaниeтo нa плeнyмa ca пpиcъcтвaли 84 oт oбщo 91 cъдии (бeз ĸoмaндиpoвaнитe). Глacyвaнeтo e билo тaйнo и c бюлeтини. Peзyлтaтитe са били 64 \"зa\" и 17 \"пpoтив\" за Джeлeпoвa и 61 \"зa\" и 20 \"пpoтив\" при гласуването за Мариника Чepнeвa. Имaлo e и нeдeйcтвитeлни бюлeтини. Предстои двете кандидатури да бъдат гласувани и от съдебния съвет.", "date": "2018.02.01", "title": "Общото събрание на Върховния административен съд одобри предложените от Чолаков заместници"}
{"url": "https://www.dnevnik.bg/sviat/2018/02/01/3122734_franciia_planira_da_vuvede_100_onlain_administraciia_v/", "text": "Всички административни услуги във Франция ще се изпълняват онлайн до 2022 г. - това предвиждат първите планове на президента  Еманюел Макрон  да намали общесвените разходи. Намаляването им с 60 млрд. евро в рамките на мандата му бе едно от най-важните обещания по време на предизборната кампания. За да изпълни това, правителството има намерение да дигитализира техническите и повтарящите се формуляри, обясни премиерът Едуар Филип. В същото време служителите ще поемат функциите на съветници и помощници. Законодателството за новите планове ще бъде готово до началото на 2019 г., след като се проведат и консултации с профсъюзите. По време на кампанията си  Макрон  обеща да намали броя на държавните служители със 120 000 в рамките на пет години, като 50 000 от тях са наети от правителството.", "date": "2018.02.01", "title": "Франция планира да въведе 100% онлайн администрация в идните 4 години"}
{"url": "https://www.dnevnik.bg/zelen/2018/02/01/3122725_vlastite_shte_otchitat_i_izmervaniiata_na_grajdanite/", "text": "Отговорните институции скоро ще включат към официалните данни за мръсния въздух и доброволно събираните от граждани измервания. Тази интегрирана информация за запрашаването ще се публикува на лесно достъпно място в сайта на Столичната община, както и на картата на гражданскaта платформата  AIRBG.INFO , която има 200 частни станции за измерване на фините прахови частици в столицата и над 500 – в цялата страна.  Целта на проекта, който няма да струва нищо на държавата и ще е готов до половин година, е да се добие по-пълна картина за замърсяването на въздуха, както и да се установи кои са конкретните източници на замърсяване в отделните райони на София. Идеята е такива интегрирани данни да има в цялата страна, където има измервателни уреди, обеща министър Нено Димов, който е инициирал срещата във ведомството. На нея страните са обсъдили технологичните възможности за връзката между различните системи за измерване качеството на въздуха.  \"Задачата, с която ще се заемат сега учени, е да интегрират мрежата, която гражданите на София доброволно създадоха и поддържат, в общата информационна система\", обясни на пресконференция в МОСВ проф. д-р Христомир Брънзов, директор на Национален институт по метеорология и хидрология – БАН, и член на новосъздадения Съвета на учените към министъра на околната среда и водите.  Така ще бъдат обобщени данните от два типа устройства – петте, които са на Изпълнителната агенция по околна среда, и над 200 станции, които гражданите на София са изградили със собствени средства. За да могат тези 200 станции да се използват пълноценно, трябва да бъде оценен процентът на тяхната грешка и тя да бъде коригирана. Това ще стане, като в рамките на следващите 6 месеца учени и експерти ще направят калибриране на измервателната техника на  AIRBG.INFO  и изпълнителната агенция. Към всяко устройство на ИАОС ще бъде монтиран уред от платформата. \"За нас е от изключителна важност информираността на гражданите, от една страна, а от друга – причините за замърсяването. Защото информацията за източниците на замърсяване е нужна при разработването на мерките за подобряване качеството на въздуха\", каза и кметът Фандъкова. Тя припомни, че предстои Столичната община да пусне и своя измервателна система с още 20 мониторингови станции. Така в бъдеще ще бъдат интегрирани системата на екоинспекцията, гражданската платформа и общинската измервателна система. Стефан Димитров от гражданската мрежа за независимо измерване на замърсяването на въздуха изрази надежда, че след тази победа очаква и бързи и трайни решения, които да помогнат за справяне с проблема. Той обясни, че мрежата им за измерване отчита замърсяването само с фини прахови частици, които са най-сериозният проблем за здравето на хората, и струва под 40 хиляди лева на доброволците, които са се включили в нея, и нула лева на бюджета. Министър Нено Димов посочи, че идеята е да има максимално ясна картина за състоянието на въздуха в София и да се разшири достъпът до информация.  От отговор на въпрос дали ще има законодателни промени, които да позволят проверки по домовете и контрол на това, което частни лица горят, Димов подчерта, че МОСВ и Столичната община са насочили усилията си срещу изгарянето не в домовете, а най-вече в автосервизи в момента. \"Насочили сме съвместните си усилия към източника, към пазара на горивата, а не към тези, които купуват.\"  Във връзка с готвения за 8 февруари протест срещу смога в \"Красна поляна\", където основен проблем е нерегламентирано горене на опасни отпадъци, Нено Димов каза само: \"Протестът е натиск, който е демократично средство, което изразява волята на гражданите. Очаквам да има протести. Нека има протести, живял съм във време, в което не можеше да има такива.\"", "date": "2018.02.01", "title": "Властите ще отчитат и измерванията на гражданите за мръсния въздух"}
{"url": "https://www.dnevnik.bg/photos/2018/02/01/3122087_fotogaleriia_siniata_kurvava_super_luna/", "text": "Изминалата нощ светът стана свидетел на рядко астрономическо явление, което не се е случвало от 152 години. Едновременно имаше пълно лунно затъмнение, Супер Луна и т.нар. Синя Луна. Учените от НАСА кръстиха явлението Синя кървава супер Луна. Снимката е от Скопие, Македония.", "date": "2018.02.01", "title": "Фотогалерия: Синята кървава супер Луна"}
{"url": "https://www.dnevnik.bg/skorost/2018/02/01/3121892_motocikletist_obvini_avtonomen_avtomobil_v_nebrejno/", "text": "Мотоциклетист от Калифорния даде на съд преминаващ тестове в реални условия автономен автомобил, за небрежно шофиране, след като бил ударен от него, съобщи вестник \"Уошингтън поуст\". Инцидентът станал в Сан Франциско през декември, като в него бил замесена роботозирана кола на \"Круиз аутомейшън\", фирма подразделение на \"Дженерал мотърс\". Жалбоподателят Оскар Нилсън твърди, че автомобилът  \"Шевролет Болт\" , който го ударил, бил в автономен режим, като на шофьорската седалка имало човек, но той не държал волана. Колата изненадващо сменила лентата на движение, като бутнала мотоциклета. В Нилсън паднал и получил травми, заради които не могъл да ходи на работи няколко дни. Дума срещу дума От \"Дженерал мотърс\" твърдят, че автономният автомобил не е сменял лентата, а се е придвижил към средата на своята лента, където ударил мотористът, който минавал твърде близко, стремейки се да се промуши между два автомобила. От компанията посочват, че в протокола на полицията в Сан Франциско също за виновен за инцидента се счита Оскар Нилсън, който опитал да изпревари колата преди това да е безопасно. Адвокатът на мотоциклетиста Сергей Лемберг обаче е амбициран да докаже, че клиентът му е невинен, като иска парично обезщетение от \"Дженерал мотърс\" за нанесените щети на мотоциклета и травмите на Оскар Нилсън. Той обявил, през \"Уошингтън поуст\", че докладът на полицията по случая подкрепа версията на клиента му, а не тази на автомобилния концерн. Според адвокат Лемберг, седящият на шофьорската седалка човек е видял мотоциклетиста, но не е успял да хване волана, когато автономният автомобил е предприел \"непредсказуемата и опасна маневра\". Казусът е интересен най-вече с това, че е първият случай, при който на съд се дава автономен автомобил. В Калифорния вече има 54 катастрофи с автономни коли При положение, че роботизираната кола се окаже виновна, това ще е сериозен удар срещу всички автономни автомобили, които се налагат с мотива, че ще направят пътищата много по-безопасни. В Калифорния, където вървят тестове на автономни автомобили на няколко компании, от 2014 година до момента имат регистрирани 54 инцидента с роботизирани коли. В повечето случаи става въпрос за леки удари, вината за които е на хора-водачи. Пътните полицаи в Калифорния попадат и на други интересни казуси - катастрофи на серийни автомобили, които в момента на удара са били оставени да се придвижват самостоятелно. Само през миналата седмица има два такива случая с коли \"Тесла\". Водачите твърдят, че колите са били в автономен режим, което обаче не ги оневинява, тъй като към момента вината си остава на шофьора, поради остарялата нормативна уредба.", "date": "2018.02.01", "title": "Мотоциклетист обвини автономен автомобил в небрежно шофиране след катастрофа"}
{"url": "https://www.dnevnik.bg/zelen/2018/02/01/3121902_grajdani_izlizat_na_poredno_shestvie_v_zashtita_na/", "text": "За седми път в защита на Национален парк Пирин тази вечер ще излязат граждани и природозащитници в редица градове в страната и чужбина. Сборните пунктове и началният час на протестите са публикувани  на страницата на събитието. Шествието в София ще започне в 18.30, а началната точка този път ще е Спортната палата. Причината за новата локация – посочена от организаторите от коалиция \"За да остане природа в България\" е, че Министерството на младежта и спорта спонсорира двудневна Световна купа по сноуборд на стойност, която се равнява на 3 и половина години концесионна такса за ски-зоната в Банско. Протестиращите питат: \"Защо правителството връща обратно и многократно дължимите от концесионера плащания?\" Протести ще има още в Благоевград, Бургас, Варна, Велико Търново, Габрово, Казанлък, Плевен, Пловдив, Русе, Свиленград, Свищов, Сливен, Стара Загора, Шумен, а също в Бристол, Виена, Глазгоу, Лондон, Прага. Участниците в протеста продължават да настояват за отмяна на  решението на правителството от 28 декември  2017 г., с което се дава възможност за строителство в 48% от територията на Националния парк \"Пирин\", както и за оставка на министъра на околната среда Нено Димов, който предложи това. Другото им искане е  да бъде обявен реалният собственик на концесионера  на ски зоната на Банско \"Юлен\" и да бъде извършен одит на концесията от международен одитор и с участие на гражданското общество. От 2 до 8 февруари 2018 г. бегачи от различни български градове ще тичат  щафета от Свиленград до София,  като форма на протест срещу отварянето за застрояване на Национален парк Пирин. Те ще изтичат над 440 км от Свиленград до София, минавайки през 10 от протестиращите градове. Още в четвъртък, 1 февруари 2018 г., бегачи от Бургас символично ще дадат старт от 10 ч. пред Часовника и ще пробягат първите 30 км до Средец.", "date": "2018.02.01", "title": "Граждани излизат на поредно шествие в защита на Пирин (допълнена)"}
{"url": "https://www.dnevnik.bg/evropa/2018/02/01/3121339_protesti_konvenciia_oshte_50_mln_lv_-_kak_premina/", "text": "Протести за Пирин, дружелюбни послания от Европа, спорове за Истанбулската конвенция, показно убийство и още 50 млн. лв от бюдежа. Първият месец от българското председателство на Съвета на Европейския съюз определено бе наситен от към събития. Очаквано още преди началото на председателството световните медии се втурнаха да представят  малко познатата България  на читателите си. Пословично известна с корупцията, зависимите си медии, нисък стандарт на живот и опитваща се да излъска имиджа си в Европа и по света. Така авторитетни издания като \"Гардиън\" и \"Ди Цайт\"  описаха България  малко преди да застане начело на една от трите основни евроинституции. Добрите думи по адрес на страната не бяха много и безопасно хвалеха кухнята и древната история или предпазливо приветстваха идеята да се даде едно рамо на Западните Балкани. По време на посещението на еврокомисарите за  откриването на председателството в София  обаче нямаше и следа от негативизъм. Обещанията за подкрепа и дружелюбните послания доминираха изказванията в Народния театър \"Иван Вазов\" докато по софийските улици протестираха разнородни групи. Полицаи, подкрепящи Истанбулската конвенция, защитници на Пирин и други недоволни  избраха именно този ден , за да привлекат вниманието към исканията си. Най-запомнящият се момент от официалното откриване вероятно ще остане  речта на председателя на Европейския съвет Доналд Туск , произнесена изцяло на български език и добронамерено шегуваща се с физиката на премиера Бойко Борисов. След първото съвместно заседание на министри и еврокомисари България  получи подкрепа за енергийните си проекти , но бързо стана ясно, че ще трябва да почака с  амбициите си за влизане в еврозоната . Въпреки лъскавия старт и опитите да бъде представена в по-добра светлина, България не успя да си спести критики, например за  клипа за европредседателството  (който според френски евродепутат  съдържа сексизъм ) или за  публикувания по-късно  на сайта на председателството абзац от речта на председателя на Европейската комисия Жан-Клод Юнкер, който не е бил включен в предварително подготвената реч, а е допълнен \"в движение\" при изказването пред гостите в Народния театър на 11 януари вечерта. Вътрешните проблеми на страната не бяха премълчани в Европа. При представянето на българските приоритети в Европейския парламент премиерът  Бойко Борисов бе подложен на кръстосан разпит  за плановете за втори лифт на Банско. И макар по-късно през януари  посещението на германския канцлер Ангела Меркел  в София да премина в дух на разбирателство, няколко дена след това  германски медии писаха , че Берлин продължава да не приема влизането на България в Шенген. Националните проблеми не подминаха и  традиционните за всяко председателство изслушвания  на министри в Европейския парламент. Като цяло те бяха щастливи да отговарят на въпроси за европейските политики, но по българските проблеми често се оправдаваха, че са в Брюксел като председатели на съответния съвет, а не като български министри. Министърът на околната среда Нено Димов например  попадна под кръстосан огън заради  възгледите си за климатичните промени, които той поставя под въпрос. Членовете на Европейския парламент не подминаха и темата за Пирин, по която Димов заяви, че плановете не противоречат нито на българските, нито на европейските закони. След фанфарите около началото на първото за България европредседателство започна работата по темите от дневния ред. София многократно изтъкна, че европейската перспектива за Западните Балкани е основна нейна задача. Макар Турция да бе изключена от този приоритет, България все пак побърза да обещае, че през следващите месеци  ще работи за подобряване на отношенията  между Анкара и Брюксел. Големите европейски теми неизбежно попаднаха в програмата на българското председателство. На първия неформалния съвет \"Правосъдие и вътрешни работи\" в София еврокомисарят по миграцията Димитрис  Аврамопулос заяви, че държавите,  които не изпълнят задължението си към ЕС и откажат да приемат бежанци, няма да бъдат наказвани с орязване на евросредства. София се зае и с друга голяма тема –  новия европейски регламент за личните данни , който влиза в сила на 25 май тази година. Високопоставените лица, които идваха и си отиваха, не пропускаха по пътя си от НДК до летището да засегнат горещите вътрешнополитически теми. Първият заместник-председател на комисията Франс  Тимерманс призова българския парламент  да ратифицира Истанбулската конвенция, а еврокомисарят по правосъдието Вера  Йоурова настоя за по-ефикасна съдебна система  в страната. През целия месец дебатите около Истанбулската конвенция се откроиха като основна тема, разделяща общественото мнение. Тази седмица ГЕРБ заяви, че ще сезира Конституционния съд с искане за  преценка на съответствието  на международния документ с Конституцията. По-рано управляващите решиха да  отложат ратификацията  на конвенцията от парламента, а  опозицията поиска референдум  по въпроса. Международните гости надали са пропуснали и случаите с  шесторното убийство в Нови Искър  и  показното убийство  на бизнесмена Петър Христов, които за пореден път помрачиха репутацията на страната. А междувременно вчера правителството  одобри допълнителни разходи  от близо 50 млн. лева за европредседателството. Защо се оказа, че има нужда от десетки милиони още след първите 30 дни, това последната \"инжекция\" ли ще е и дали парите ще си заслужават - предстои да видим през останалите пет месеца.", "date": "2018.02.01", "title": "Протести, конвенция, още 50 млн. лв - как премина първият месец на европредседателството"}
{"url": "https://www.dnevnik.bg/bulgaria/2018/02/01/3121820_dnes_e_deniat_za_pochit_kum_jertvite_na_komunizma/", "text": "Днес е денят за почит към жертвите на комунизма. На този ден са произнесени наведнъж най-много смъртни присъди над политици от т.нар. народен съд. Денят се отбелязва от 2011 година. Председателят на парламента Цвета Караянчеа ще присъства на възпоменателната церемония в 11 ч. в градинката на НДК, където е и мемориалът на жертвите на комунистическия режим. Председателят на СДС Божидар Лукарски, членове на партията и симпатизанти ще положат венци и цветя в 10.30 ч. От 11 ч. паментта на жертвите на комунизма ще почетат и от ДСБ, \"Да, България\", БЗНС, Деос и Зелените. Решението на 1 февруари да се почита паметта на жертвите на Народния съд беше взето през 2011 г. от кабинета \"Борисов\" , който прие предложението на двама президенти – Желю Желев (1990 – 1997) и Петър Стоянов (1997 – 2002). \"Денят на национална памет ще почита жертвите, но също така ще ни дава опорна точка за по-вярно разбиране на събитията от близкото минало, без което е невъзможно да вървим напред като свободна, демократична и достойна европейска страна\", посочиха в писмото си до тогавашния премиер Бойко Борисов държавните глави Желев и Стоянов. На смърт са осъдени и тримата регенти на малолетния Симеон ІІ – княз Кирил Преславски (братът на покойния цар Борис ІІІ), проф. Богдан Филов и ген. Никола Михов, девет секретари към двореца, издатели на централни вестници и публицисти, 47 генерали и полковници. Останалите депутати и министри се отървават с различни срокове затвор.", "date": "2018.02.01", "title": "Днес е денят за почит към жертвите на комунизма"}
{"url": "https://www.dnevnik.bg/sviat/2018/02/01/3121779_zashto_shefovete_na_socialnite_mreji_ne_izpolzvat/", "text": "Марк Зукърбърг не използва  \"Фейсбук\"  както обикновените хора. Той има служители, които пишат постовете му и 12 модератори, които трият коментари и спам, според агенция \"Блумбърг\". От деветимата висши ръководители на  \"Туитър\"  само четирима пишат повече от веднъж дневно.  Стив Джобс  признаваше в интервюта, че не позволява на децата си да ползват iPad, пише Алекс Хърн за \" Гардиън \". Защо създателите на социалните мрежи не използват собствените си творения? Първият президент на \"Фейсбук\"  Шон Паркър  обясни донякъде това на конференция във Филаделфия миналата година. \"При създаването на тези приложения, от които \"Фейсбук\" бе първото, се питахме как да вземем максимума от времето и съзнателното ви внимание. Трябва отвреме-навреме да ви даваме лек допаминов тласък, например защото някой ви е харесал снимката или е коментирал пост, и т.н.. Това ще ви накара да създавате повече съдържание, а това ще ви донесе повече харесвания и коментари\", каза той. \"Това е кръговрат на обратната връзка за социално валидиране... точно това би измислил хакер като мен – как да експлоатира слабо място в човешката психология. Аз,  Марк Зукърбърг ,  Кевин Систром  от \"Инстаграм\", всички създатели разбирахме това. И въпреки това го направихме.\" Бившият вицепрезидент по ръста на потребителите Чамат Палиапития също критикува през есента този подход с думите, че допаминовите въртележки \"съсипват функционирането на обществото. Няма граждански дискурс, няма сътрудничество, а грешна информация и лъжи. Не става въпрос за  руските реклами . Това е глобален проблем. Самите основи на човешкото поведение ерозират.\" С изказването си той вбеси \"Фейсбук\" толкова много, че компанията разпространи изявление, в което припомняше провалите му. Да хакнеш хората За психолога Адам Алтър проблемът е, че социалните мрежи тласкат хората към компулсивна и дори пристрастяваща употреба. Според него това се дължи на намеренията на компании като \"Фейсбук\" и \"Туитър\" да създадат \"лепнещи\" продукти, към които потребителите се връщат отново и отново. \"Те правят всичко възможно да се погрижат не за добруването ни, а за това да прекарваме възможно повече време в продуктите, програмите и приложенията им. Това е главната им цел: не да създадат добър продукт, заради който хората са щастливи и това да го направи печеливш, а да направят продукт, който хората не могат да спрат да използват и това да го прави печеливш\". \"Това, което Паркър и Палиапития казват, е, че компаниите, в които те са били на най-високите нива и то в началото, са основани на принципа: да направим всичко възможно да хакнем човешката психология, да разберем какво ангажира хората и да използваме тези техники не за тяхно добро, а за да увеличим активността им. Те правят точно това\". Приложението Moment следи колко време потребителите прекарват, зяпайки в телефоните си всеки ден. Средно – повече от четири часа. Самото число е стряскащо, казва създателят на Moment Кевин Холеш. \"Това наистина промени подхода ми. Прекарвах по един час дневно, без да правя нищо смислено, само си губех времето\", обяснявя той. В крайна сметка е взел решението да изтрие социалните мрежи и служебния си имейл от телефона. \"Тази стъпка ми помогна най-много – да не са ми подръка. () Сега не се стресирам толкова от новините или това какво обидно нещо е публикувал чичо ми във \"Фейсбук\". Открих, че е по-добре да общувам по старомодните начини.\"", "date": "2018.02.01", "title": "Защо шефовете на социалните мрежи не използват социални мрежи"}
{"url": "https://www.dnevnik.bg/sport/2018/02/01/3122179_mok_poiska_ot_pyongchang_da_poloji_usiliia_za/", "text": "Международният олимпийски комитет (МОК) призова домакините на игрите в Пьонгчанг да положат повече усилия за продажбата на билети. Осем дни преди началото на най-големия форум за зимни спортове една четвърт от пропуските все още не са изкупени. Продажбата на билети остава сред най-големите притеснения, свързани със зимната олимпиада. Изпълнителният директор на МОК за олимпийските игри Кристоф Дюби заяви, че в тази връзка президентът Томас Бах е провел среща с представителите на Пьонгчанг 2018 при пристигането си в града. Президентът на организационния комитет Хи Бом Лий е заявил, че са продадени 74% от всички билети, предаде информационна агенция \"Йонхап\". Към момента на пазара са 278 хиляди от пуснатите в продажба 1.07 милиона пропуска. Все още има билети за церемонията по откриването, което е необичайно за малко повече от седмица преди началото на игрите. Домакините все пак са изразили увереност, че церемонията ще се проведе пред пълни трибуни. Лий е заявил още, че се наблюдава значително по-голям интерес към билетите, откакто олимпийският огън пристигна в Южна Корея. Факелът започна обиколката си из страната на 1 ноември, а според президента на организационния комитет оттогава се продават поне по 5000 билета на ден. За първите три дни от игрите били изкупени около 80% от билетите. Томас Бах е похвалил това \"развитие\", като е заявили, че е \"важно да зададете тона\" за успешно събитие с високи продажби за състезанията, които се провеждат в първите няколко дни. В рамките на последната седмица са били продадени 5.3% от общия брой билети за игрите. МОК постоянно призовава организаторите да подобрят продажбите, за да изпълнят обещанията си за пълни трибуни по време на състезанията и церемониите.", "date": "2018.02.01", "title": "МОК поиска от Пьонгчанг да положи усилия за продажбата на още билети"}
{"url": "https://www.dnevnik.bg/evropa/2018/02/01/3121774_komisarite_benkovska_i_moedash_shte_uchastvat_v/", "text": "Еврокомисарите Елжбета Бенковска и Карлош Моедаш ще се включат днес и утре в неформалния съвет по конкурентоспособност в София. В него ще участват министрите на държавите членки на Европейския съюз, отговарящи за ресорите \"Индустрия\" и \"Научни изследвания\". Заседанието ще бъде председателствано от министъра на икономиката Емил Караниколов и е част от програмата на българското председателство на Съвета на ЕС. Заради събитието  достъпът до НДК ще бъде ограничен  тези два дена. Днес комисар Бенковска, която отговаря за вътрешен пазар, промишленост, предприемачество и малки и средни предприятия, ще се присъедини към неформалното заседание в частта \"Индустрия\". На нея ще се обсъжда темата за бъдещето на Европейската индустриална политика, включително ключовите фактори, които ще оформят индустрията до 2030 на глобално и на европейско ниво, и какви трябва да бъдат целите и приоритетите за новата индустриална стратегия, за да бъде европейската индустрия конкурентна в съвременните условия. След пленарната сесия ще се разгледат темите \"Вериги на стойността и развитие на конкурентните предимства за европейската икономика\" и \"Нови тенденции в индустриалното развитие - цифровизация на индустрията и човешкото измерение в процеса на икономическо развитие\". В петък комисар Моедаш (изследвания, наука и иновации) ще дискутира бъдещето на научните изследвания и иновациите в Европа. Фокусът ще е върху инвестициите в човешкия капитал и възможностите за стимулиране на генерирането на иновации.", "date": "2018.02.01", "title": "Комисарите Бенковска и Моедаш ще участват в неформален съвет по конкурентоспособност в София"}
{"url": "https://www.dnevnik.bg/analizi/2018/02/01/3121660_kak_izchezna_korupciiata/", "text": "Завесата се вдига и на сцената е Бойко Борисов в европейски фрак и цилиндър. Асистира му Корнелия Нинова в стилно трико и с шапка ушанка. Номерът започва, като асистентката развежда на синджир пред публиката едра, космата и доста свирепа корупция, така че всеки да се убеди, че е истинска. Корупцията носи плакат: \"И в детските градини ме има!\". След това я настаняват на един добре осветен стол, докато останалата сцена потъва в тъмнина. Музиката елегантно нагнетява напрежението. Борисов бавно обикаля корупцията и методично я покрива с вестници. След това изведнъж се хвърля с цялата си мощ върху нея, смачква вестниците на топка и... С този номер, наречен \"Вот на недоверие за корупция\", България ще се яви на Политическата Евровизия 2018. Той беше предпочетен пред алтернативата \"Да намалим корупцията на половина\", при който тя се разрязва с трион през кръста. При подобни номера никой, разбира се, не вярва, че корупцията наистина е изчезнала или че й се случва нещо лошо. И начинаещите илюзионисти знаят, че успехът на фокуса зависи от отвличането на вниманието на публиката. Хората трябва да си мислят, че корупцията е там, където всъщност тя не е. Да я търсят в детските градини, например. Да я намират в инциденти, които се случват навсякъде по света – при купилите си \"Бентли\", да кажем. Българската корупция обаче не е основно инцидентна и административна. Откъм такава корупция нито сме най-зле, нито ще учудим света. Това, което е специфично за нашия случай, е, че става дума за системен проблем, за завладяване на цели органи на държавата от съвсем конкретни интереси. Проблемът е на горните нива на управление, а не най-долу при изпълнителите. Всяка корупция е сделка – quid pro quo. Но не всяка сделка е размяна на плик с пари. Транзакциите може да са изключително сложни и разсрочени във времето. Системната корупция у нас се демонстрира в две сложни \"мега-сделки\", за които никога няма да намерите писмено сключен договор. България е единствената страна в Европа, където прокуратурата си е \"извоювала\" статус на де факто безконтролен орган. Т.е. управляващите мнозинства в поредни парламенти – включително и конституционното такова – се \"отказаха\" от въвеждането на ефективни механизми, търсещи отговорност на началника на прокуратурата. Не само че такива механизми отсъстват, но и там, където има техни зародиши – като във ВСС, мнозинството полага изключителни усилия да избере хора, които са удобни на главния прокурор и съмишлениците му. Ако даден магистрат започне да се еманципира, системата му прави байпас и създава специализиран съд, така че важните дела да не стигат до неговата институция. Т.е. управляващите осигуряват безконтролност на прокуратурата и нейния магистратски шлейф. Какво дава прокуратурата, за да е сделката взаимноизгодна? Oфициално корупция сред управляващите у нас няма. Тя винаги и чудодейно се появява само и единствено сред неудобните на властта и някъде в опозицията. Сред тези, които издават опозиционни вестници. Или министрите от бивши коалиционни партньори. Или сред други групи, съвсем случайно несвързани с управляващите. Прокурорската страна от сделката е трудна и изисква усилия. Все пак трябва да има усещане, че не се действа избирателно. И за целта идват магически формули, подобни на следната: на проверка подлежат всички, закупили имоти над 500 000 лв. или \"Бентли\". От тази формула по-прозорливите могат да заключат единствено, че г-н Делян Пеевски нито има \"Бентли\", нито скоро е купувал скъп имот. Представете си, обаче, ако беше станала грешка и на проверка подлежаха всички, придобили акции за над 500,000 лева в наскоро приватизирани компании. Или пък тези, които стоят зад офшорки, участвали в закупуването на акции за над 500 000 лева и т.н. Подобни грешки обаче не могат да станат, защото \"сделката\" изглежда се изпълнява изключително добросъвестно. Другата системна сделка у нас е между определена медийна група – която няма нужда от реклама - и правителството на власт. Каквото и да е то. Тази медийна група предоставя безрезервна подкрепа за управляващите и искрена, изобилна омраза към техните опоненти. Каквито и да са те. В замяна медийната група получава от политиците толериране на нейния де факто монополен статус в определени пазарни ниши, нескончаем поток от министри по техните студиа, еврогрантове, назначаване на нейни ръководни и знакови лица в БНТ и други по-малки благини. Но най-вече управляващите поемат ангажимент да са \"неутрални\" по отношение на сблъсъците между различните \"олигарси\". T.e. да твърдят, че ако някой вижда проблем в системната политико-медийна сделка, то той е задължително от кръга на друг \"олигарх\", изпаднал в немилост спрямо властта. Тази сделка също се изпълнява добросъвестно и дори основни политици не схващат иронията на капана, в който са. В крайна сметка, ако си премиер на държава, в която някакви \"олигарси\" се разправят в публични скандали и чрез институциите на държавата, проблемът не е техен, а твой. Ти си техният политически параван. БСП се опитва да е опозиция на управляващия модел, но всъщност е в ролята на негов асистент и по двете сделки. Впечатляващо беше, че БСП организира цял вот на недоверие без да се докосне дори периферно до споменатите медийно-прокурорски проблеми. Борисов сигурно е плакал от умиление по време на дебатите – такава солидарност той едва ли е очаквал дори от коалиционните си партньори (ДПС включително). До 2009 г. и през 2013-2014 г. БСП бяха титуляр по системните сделки и затова може би сега гузно си мълчат. Но и по тази причина, когато Нинова се бори с корупцията, колкото и да е ревностна, всъщност дрънчи на кухо. Този звук се чу много ясно, когато по отношение на \"ЦУМ-гейт\" тя смело критикува Гергов и го изгони (заслужено) от ръководството на партията си, но за същото прегрешение не обели дума срещу високопоставеното държавно длъжностно лице, участвало в срещата. Вече май БСП са даже забравили, кое беше то. Президентът Радев също се позиционира като борец с корупцията и дори прояви дързост – върна за преразглеждане едно от последните назначенията на предишния ВСС. Но жестокостта му се сломи и оттогава и той дума не е обелил по същество за двете гореспоменати сделки. Т.е. и той бори корупцията там, където я няма – под вестника. \"Моделът на управление – хубав или лош – беше ефективен и страната вървеше напред. Представете си фалира футболен отбор. Или, хайде, предприятие със стотици работници. Обаждаш се на банкер от доверена на властта банка и той някак намира парите да помогне. Прекарал влоговете, хитрецът, през някакви си негови фирми (SPV) и от там ги раздавал. От тях дал и за създаване на медии, които също помагаха на правителството. (А бе какво помагат – бистришки тигри същи.) Та, казват, банкерът раздал и на много други. По милион за независими коментатори, по сто хиляди на месец за прокурорски абонамент и т.н. Кой като консултант на фирми или външен продуцент в медии, кой направо на касата без бележка – най-чиста работа. А и най-важното: предприятия много се накупиха с парите от банката – отидоха все при доверени лица, които ценят доброто управление. И така беше: едни купуват, други надзирават, трети държат здраво в регулаторите, съда и прокуратурата. Не съм светил на всички, не знам какво са правили. Но имахме усещане за отбор. Банката тръгна за беля да фалира обаче. Отборът се разпадна, почна едно самоизяждане... С някои жертви го възстановихме, но провалът си е провал, дори когато е малък и контролируем. Някои веднага го нарекоха \"корупция\", \"завладяна държава\". И заради тези 5% от БВП загуба можеше да пропадне големият ни управленски, исторически успех. Магистралите, удвояването на икономиката...Всичко хубаво да бъде изтрито, да остане непризнато. Няма да го допуснем! Историята трябва да се поправи само с тази една думичка – корупция. Не да се трие, а да се обезсмисли, да се изпразни от съдържание. \"Корупция\" да значи и всичко, и нищо. Понякога си мисля дали тази страна може да се управлява по друг начин. Имало уж такъв в прехвалената Европа. Но сигурно там и материалът е друг, макар че не го вярвам. В крайна сметка аз направих каквото можах и не виждам други наоколо, които да могат повече. Вие виждате ли?\"", "date": "2018.02.01", "title": "Как изчезна корупцията"}
{"url": "https://www.dnevnik.bg/sviat/2018/02/01/3121764_voina_vuv_voinata_-_kak_konfliktut_v_iemen_trugna_v/", "text": "Гражданска война в гражданската война избухна в Йемен. В подкрепяния от САЩ съюз, включващ йеменския президент и предвожданата от Саудитска Арабия коалиция, която се бие с шиитските бунтовници, избухнаха раздори, а силите, верни на всяка от страните, се обърнаха едни срещу други в ожесточени боеве тази седмица. В резултат южният град Аден е превърнат във военна зона. Летището не работи, училищата и магазините затвориха, а семейства избягаха от районите с най-ожесточените битки. Новият разрив носи повече несигурност и насилие в почти 3-годишния конфликт, предизвикал най-тежката хуманитарна криза в света. Нека да хвърлим поглед върху случващото се. Кой срещу кого Силите, верни на йеменския президент Абд Рабу Мансур Хади, до голяма степен са победени в Аден от сепаратистка група, наричаща се \"Преходен южен съвет\", и нейните сили, известни като \"Пояс за сигурност\", които бяха създадени, финансирани и въоръжавани от Обединените арабски емирства - ключов участник в предвожданата от Саудитска Арабия коалиция, привидно подкрепяща Хади. Съветът е оглавяван от бившия губернатор на Аден Айдарус аз Зубайди, който миналата година беше отстранен от поста си от Хади. Аз Зубайди обедини сили с южните сепаратистки фракции, които се бият за коалицията. Съветът настоява за отцепване и връщане към положението отпреди 1990 г., когато Йемен беше разделен на две държави. Миналата седмица съветът постави ултиматум на Хади да уволни своето правителство заради твърдения за корупция и некомпетентност. Докато наближаваше крайният срок, сепаратистите и силите на Хади се обстрелваха с танкове, артилерия и картечници. За по-малко от три дни силите на съвета завзеха по-голямата част от Аден, включително района, където се намира президентския дворец \"Машик\". Членовете на правителството на Хади се готвят за бягство. Защо се обърнаха едни срещу други Хади е скаран с ОАЕ през по-голямата част от последните две години. Емирствата се възползват от войната, за да подпечатат господството си над южната част на Йемен, като установяват контрол върху петролни и газови съоръжения и пристанища, сформират милиции и създават мрежа от тайни затвори. Хади и неговите сътрудници се оплакват в публични изказвания и частни разговори, че ОАЕ действат като окупатор. ОАЕ смятат Хади и неговото обкръжение за корумпирани и некомпетентни и са разгневени от съюза на Хади с врага на Емирствата - йеменския клон на \"Мюсюлмански братя\", известен като партия \"Ислах\". \"Асошиейтед\" прес съобщи по-рано, че Хади, синовете му и редица негови сътрудници и командири, които се намират в Рияд, са получили забрана за връщане в Йемен, след като саудитците буквално са ги поставили под домашен арест, за да успокоят ОАЕ. Как се развива гражданската война Битката между съюза, включващ Хади и коалицията, и шиитските бунтовници, известни като хути, до голяма степен е в патово положение - някои периферни територии преминават под контрола ту на едната, ту на другата страна, но няма големи пробиви. Хутите владеят северните райони, столицата Сана и по-голямата част от западното крайбрежие на Червено море. Коалицията и силите на Хади държат Аден, по-голямата част от южните и източните райони (които в миналото бяха част от отделната държава Южен Йемен). Миналия месец съюзът от страната на бунтовниците също се разпадна, след като избухнаха боеве между хутите и техния партньор през войната - бившия президент Али Абдула Салех. На Салех му беше дотегнало от монополизирането на северните райони от хутите и потърси съюз с Хади и коалицията. Но хутите нападнаха неговите сили в столицата, победиха ги, убиха Салех и арестуваха стотици негови поддръжници и роднини, в резултат на което бунтовниците останаха единствената сила. Какво следва Ако борбата за власт в коалицията се проточи с боеве в Аден или се разпространи в други градове, вакуумът може да позволи на екстремисти като Ал Каида и групировката \"Ислямска държава\" да се надигнат и да позволят на хутите да напреднат. Един вероятен сценарий е Хади да се поддаде на натиска на ОАЕ, да отстрани сегашното си правителство, да изостави ислямистките си съюзници и да създаде ново правителство, пълно с одобрени от ОАЕ фигури. Това би затвърдило властта на Емирствата, но би запазило Хади на поста. Това, което ще направи Саудитска Арабия оттук нататък, може да има решаващо значение, а засега позицията й е неясна. Кралството казва, че главната му цел в Йемен е да възстанови Хади на власт, но в същото време говорителят на саудитската коалиция избегна да осъди сепаратистите и призова Хади да \"поправи дефектите\" в своето правителство, загатвайки за саудитско съгласие. Междувременно гражданската война в Йемен не показва признаци да приключи. Тя е отнела живота на над 10 000 човека, довела е до разселването на 2 милиона души и е докарала обеднялата страна с 28-милионно население на прага на глада. Известният бивш саудитски генерал Ануар Ешки, за когото се знае, че е близък до престолонаследника на Саудитска Арабия, даде предложение за дългосрочно решение. Ешки призова наскоро в Туитър за създаването на самоуправляващи се образувания на север и юг, включени във федерация, ръководена от Хади. /БТА", "date": "2018.02.01", "title": "\"Война във войната\" - как конфликтът в Йемен тръгна в неочаквана посока"}
{"url": "https://www.dnevnik.bg/evropa/2018/02/01/3121888_bulgariia_otkriva_evropredsedatelstvoto_i_v_brjuksel_s/", "text": "Официалното откриване в Брюксел на българското председателство на Съвета на Европейския съюз ще бъде отбелязано днес с концерт в Центъра за изкуства \"БОЗАР\". В програмата са включени произведения както от българската класическа музика и фолклор, така и от европейската музика. Те ще бъдат представени от Софийската филхармония с диригент Найден Тодоров, хор \"Ваня Монева\" с диригент Ваня Монева и със специалното участие на сопраното Соня Йончева и пианиста Людмил Ангелов. (Повече за програмата можете да научите  тук ) В събитието ще вземат участие премиерът Бойко Борисов, президентът Румен Радев, вицепрезидентът Илияна Йотова, министърите за българското председателство Лиляна Павлова и на културата Боил Банов. При посещението си в Брюксел, министър-председателят ще участва в конференция \"Нова роля за Балканите: Решения за повече сигурност и по- добро управление на миграцията\", организирана от фондация \"Ханс Зайдел\". В програмата му са предвидени и работни срещи, свързани с теми от европейския дневен ред. Центърът за изкуства БОЗАР е най-престижното пространство за изкуство в Брюксел. Той е създаден след Първата световна война и е разположен на площ от 33 000 кв. м площ. Концертната му зала с 2 200 места е дом на Националния симфоничен оркестър на Белгия.", "date": "2018.02.01", "title": "България открива европредседателството и в Брюксел с концерт"}
{"url": "https://www.dnevnik.bg/kultura/2018/02/01/3121810_kak_pametnikut_na_buzludja_vduhnovi_buntarite_ot/", "text": "Американската група Algiers ще бъде на сцената на клуб \"Терминал 1\" тази събота, но това всъщност няма да е първото им посещение в страната. През 2015 г. те изразиха гнева си към политическата ситуация в САЩ и вълната на полицейско насилие към афроамериканци с песента Irony. Utility. Pretext, чийто клип е заснет на паметника на Бузлуджа. Те разбират за паметника, който през последните години е обект на интерес на все повече фотографи и пътешественици, от кийбордиста и басиста Райън Махан (който в събота може да ви изненада с танцовите си умения). \"Райън намери фотоалбума  Forget Your Past на Никола Михов  и заедно с приятелката си започна да пътува из България в търсене на паметниците от времето на социализма\", казва пред \"Дневник\" вокалистът, китарист и текстописец Франклин Джеймс Фишър докато групата пътува от Будапеща към Виена. \"Няколко месеца по-късно се видяхме с Райън и той каза, че няма начин да не снимаме на паметника на Бузлуджа, описа го като място като никое друго. Прекарахме в България пет или шест дни, обикаляхме из цялата страна.\" Политиката е голяма част от идентичността на Algiers, сформирани в Атланта през 2007 г., но запознали се първо в Лондон, където Франклин следва. Името е препратка към историята на Алжир, като силно натоварено място на колониална история, бунтове, религиозни конфликти. Расовото напрежение, консуматорската култура и политическия хаос са теми и в миналогодишния им втори албум The Underside of Power, достоверно описващ гнева им след избирането на Доналд Тръмп за президент на САЩ. В песента Cleveland се споменават имената на седем млади чернокожи мъже и жени, които умират при съмнителни обстоятелства, но полицията определя като самоубийства. С издаването на албума, официално към групата се присъедини и барабанистът Мат Тонг, известен допреди няколко години като част от Bloc Party, една от най-успешните британски групи на миналото десетилетие. В края на 2017 г. The Underside of Power имаше често присъствие в класациите за албуми на годината. Турнето им наоколо е повод и за нови открития по пътя. На Международния възпоменателен ден на Холокоста, те снимаха до Паметника на жертвите на нацистите в Подхум, Хърватия. \"На Америка в момента й е много трудно да се погледне в огледалото и да признае, че има проблем. Струва ми се, че Европа е далеч по-наясно, че историята има общо с настоящето, връзката с културата е много по-жива. Затова имам чувството, че песните ни резонират по малко по-различен начин тук. Също така за първи път ще свирим на Балканите, от което сме много развълнувани.\" Въпреки че сега са продуктивни и постоянно на турне (включително с Depeche Mode през миналата година), в продължение на години направеното от тях не излиза публично. \"Познаваме се отдавна и изчаквахме правилния момент. Междувременно, животът си течеше – намиране на работа, покриване на студентски дългове...\" Както може да предположим, присъединяването към група надали решава който и да е от тези проблеми, особено днес. \"Съвсем не ги решава! Но предполагам, че да започна да се занимавам с музика след 30-годишна възраст ме кара да съм по-фокусиран, вместо да прекарвам цялото свободно време по партита или да се взимам твърде насериозно – не съм преследван от никакви грандомански идеи. Когато имаш повече житейски опит, това винаги те държи на земята\", казва Франклин, преди това работил като рецепционист в банка. Госпъл вокалите му са продукт на години пеене в църковен хор, но едва когато открива пънк и алтернативната музика, придобива увереността, че гласът му има стойност. \"Напоследък повече пиша, отколкото композирам – от години си водя дневници, които са моя начин да си подредя света сам за себе си. Нямам никакви амбиции да издавам книга, но някои от мислите са се промъквали в текстовете\", казва Франклин, който в момента чете White Noise на Дон де Лило и определя литературата като едно от водещите вдъхновения в музикатa им. В новия им албум има посветена на майка му песен, която носи заглавието Mme Rieux, по героинята на Албер Камю от \"Чумата\". \"Трудно ми е да го опиша, но имаше нещо в тази книга и отношението й към смъртта, което ме докосна дълбоко.\" Комуникират ли Algiers един с друг чрез музиката си или дори и извън нея те са също толкова вгледани в събитията днес? \"Песните всъщност се раждат от разговорите, които водим помежду си, темите, които ни вълнуват. Всичко, което правим, е отражение на това, което сме като хора. Всъщност да поддържаме разговора жив е това, което искаме да правим като музиканти. Нямаме никаква друга цел, освен просто да се присъединим към диалога за това какво се случва по света днес.\"", "date": "2018.02.01", "title": "Как Паметникът на Бузлуджа вдъхнови бунтарите от Algiers"}
{"url": "https://www.dnevnik.bg/morski/2018/02/01/3122128_obshtinskiiat_suvet_vuv_varna_odobri_taksite_za/", "text": "Таксата за час престой в зоната ще бъде 1 лв. Единствено във Варна шофьорите ще имат възможността да плащат и половинчасов престой. Живеещите в обхвата на зоната ще ползват преференции. Те ще плащат по 5 лв. на месец и по 55 лв. на година за първи автомобил. За втора кола месечната такса ще бъде 10 лв., а годишната – 110 лв. За служебен абонамент в централната градска част ще се плаща 350 лв. на месец и 3 850 лв. на година. За широк център цената ще бъде 300 лв. месечно, съответно 3 300 лв. годишно. За всички улици и площади извън обхвата на Синята зона абонаментните карти за служебни коли ще струват 120 лв. на месец и 1 320 лв. на година. Облекчения ще има и за търговците при ползване на зоната за кратковременно паркиране. В ядрото на града те ще плащат по 150 лв. на месец, съответно по 1 650 лв. на година. В широкия център месечната такса ще бъде 120 лв., а годишната – 1 320 лв.. Плащането в Синята зона ще може да се извършва по три начина. Освен чрез смс, каквато е практиката в повечето български градове, ще може да се плаща и със специално мобилно приложение \"Виртуален паркинг метър\". Чрез него ще се използват индивидуални предплатени сметки за паркиране. Третият начин за плащане ще е в брой в търговски обекти, намиращи се в обхвата на зоната. Тя ще разполага с два типа места – за общо ползване и запазени. Паркоместата за общо ползване ще бъдат предназначени за жители, фирми и гости на града. Запазените ще се отдават под наем на компании и техният брой ще е ограничен. Определени паркоместа ще бъдат маркирани и ползвани само от коли на полицията, общината и хората с увреждания. Работното време на Синята зона ще бъде от 9 до 19 ч. През уикенда и в празнични дни паркирането ще е безплатно. Освободени от такси ще бъдат и собствениците на електромобили. Те не само ще могат да спират по всяко време на денонощието в Синята зона, но ще имат и възможността да зареждат колите си от електростанциите напълно безплатно. Първончално се предвижда зарядни станции за електромобили да има на 11 места в града - в общинските паркинги на пл. \"П. Славейков\", ул. \"Александър Дякович\", пл. \"Мусала\", на паркинга пред Областната дирекция на МВР на ул. \"Сан Стефано\" и др.", "date": "2018.02.01", "title": "Общинският съвет във Варна одобри таксите за паркиране в бъдещата Синя зона"}
{"url": "https://www.dnevnik.bg/detski_dnevnik/2018/02/01/3121720_muzikata_na_organa_koiato_nosi_podaruci/", "text": "Дайте верен отговор в анкетата най-долу в статията и може да бъдете късметлията, който ще спечели безплатен семеен билет (за до двама родители и две деца) за концерта. За да участвате в надпреварата, трябва да сте регистриран потребител в  id.capital.bg . Обърнете внимание, че сайтът на \"Дневник\" позволява да гласуват и читатели без регистрация в мрежата id.capital.bg, но жребият след това ще бъде изтеглен само между онези, които са гласували през потребителски профил. Анкетата ще бъде активна до 23.59 ч. на 18 февруари, а на следващия ден ще бъде обявен печелившият. В играта не могат да участват работещи за \"Икономедиа\" и техните семейства.", "date": "2018.02.01", "title": "Музиката на органа, която носи подаръци"}
{"url": "https://www.dnevnik.bg/sviat/2018/02/01/3121778_rusiia_vliiae_na_makedoniia_chrez_ofshorni_firmi_i/", "text": "Руските интереси в Македония може да са пренебрежимо малки в сравнение с други държави на Балканите, но Москва присъства чрез офшорни инвестиции, стратегическо положение в енергетиката и продължила години наред кампания за влияние в страната. Това се твърди в доклад на Центъра за изследване на демокрацията, публикуван като част от  серия текстове за  руското икономическо и друго присъствие в тази част на Европа. Докладът  със заглавие \"Оценка на руското икономическо присъствие в Македония\" отчита ролята на Русия като \"политически играч в Македония\" след изборите от 2014 г. Тогава след бойкот на парламента от страна на Социалдемократическия съюз (СДСМ), скандала с подслушваните разговори на управляващите (които доведоха до обвинения за масово подслушване, корупция и много други), обвинения в държавен преврат, протести и мащабна политическа криза доведоха до масово възпроизвеждане на тези в медиите в подкрепа на ВМРО-ДПМНЕ, които съвпадаха с тези на свързвани с Кремъл или споделящи позициите му медии. \"Лошото състояние на медиите в Македония допринесе за възможността руските послания да стигнат до масовите медии. Проправителствени издания и тогавашният премиер (Никола) Груевски заемаха сюжети от руски издания като \"Спутник\",\" пише ЦИД. Всякаше се паника за планове на Запада за \"Велика Албания\" (самият външен министър на Русия, Сергей Лавров, заговори за \"подялба\" на Македония между Албания и България) и опасна дейност на американския посланик Джес Бейли. Споменат е и докладът на журналистическата мрежа OCCRP, според който  Русия е водила от София и Белград кампания за дестабилизация  на Македония, а руското посолство в Скопие пряко е финансирало македонски издания, пишещи срещу албанското малцинство. Говори се и за журналисти от ТАСС, споменати в изтекли документи, опитвали да вербуват македонски официални представители и че руският посланик в прав текст е заявил на дипломат в Скопие през април 2017 г., че Москва работи, за да превърне Босна и Херцеговина, Македония, Черна гора и Сърбия да бъдат \"неутрални\", а македонското правителство не се отблагодарявало за помощта. Малък дял, но стабилен ръст  За по-малко от десетилетие руското икономическо присъствие се е разраснало няколко пъти, макар началната точка да е доста ниска. Приходите на руски компании в Македония възлизат едва на 1% от всички постъпления в икономиката, но все па увеличението е от 63 милиона евро през 2006 г. до 212 милиона през 2015 г., отбелязва организацията. Освен това има \"значителен потенциал за бъдещ растеж, имайки предвид руските планове в енергийния сектор за следващото десетилетие\". \"През последните две години Русия умело използваше политическата нестабилност в Македония, опитвайки се да подкопае трансатлантическите връзки на страната. Публичната ѝ кампания пък \"силно разчита на това да насърчава историческите връзки на Русия със славянски народи в региона\", а проруски медии и НПО представят страната като \"алтернатива на ЕС, описван от тях като лицемерни.\" Скрити инвестиции Отбелязва се, че двустранната търговия е нараснала заради решението на Русия да забрани вноса на храни от Европейския съюз и други западни страни заради санкциите, наложени ѝ след украинската криза. Търговският оборот между двете държави обаче е едва 100 милиона евро към момента, а историческият му рекорд е бил 400 милиона. Между 2006 и 2011 г. вносът на Русия в Македония е достигал до 300 милиона годишно, но през 2016 г. е едва 58.3 милиона. За десетилетие обаче износът в другата посока се е удвоил и през 2016 г. е бил около 50 милиона или около 2.4% от македонския износ, отчасти заради руска фармацевтична компания, базирана в Македония, и плодове и зеленчуци. \"Поне от 2014 г.\" насам бившият премиер Никола Груевски повдига идеята за свободна търговия, но тя така и не се осъществява. Преките инвестиции на Русия (27 милиона) също са несравними например с австрийските (500 милиона евро или около 12% от всички за 2015 г., сходен е делът на Холандия), но тази сума се увеличава откакто страната прави първите инвестиции там през 2009 г. Има обаче и непреки инвестиции чрез офшорни фирми в Кипър или Белиз, но и в страни с преференциално данъчно законодателство като Холандия, където е регистрирана най-голямата руска компания в Македония, \"Лукойл\". \"Според нашите разкрития обаче непреките инвестиции изглежда засенчват преките,\" продължава ЦИД и с примери за инвестиции на \"Лукойл\" и \"Итера\" през страни като Кипър и Холандия, а други руски компании и магнати използват Швейцария и Белиз, оценява руския дял на \"шест-седем пъти по-голям, достигащ 200 милиона долара или около 4% от всички ПЧИ.\" Малко руски компании В Македония към януари 2018 г. има 78 руски компании, като поне 25% от активите им са в ръцете на руки физически или юридически лица. Отново изпъква сравнението с австрийски компании, които контролират над 26% от приходите в целия бизнес сектор, 24% от всички активи в икономиката и 15% от работната сила. Най-развито корпоративно присъствие обаче има Гърция и според ЦИД е имало индикации, че \"Русия може да е опитвала да използва гръцка фирма, за да разшири обхвата си в Македония.\" Част от руските икономически интереси пък се изразяват през компании, регистрирани в други държави, но с руски собственици, като Solway Group от минната индустрия, която е базирана в Швейцария. Пример е даден и с кипърска енергийна компания с уточнението, че ако и двете се вземат предвид в оценката, руският дял в македонската икономика нараства двойно. Руснак е един от най-богатите хора в Македония Като пример за влиянието на офшорни сметки, които могат да бъдат проследени до Македония, са дадени спортният и хазартният бизнес на руския бизнесмен Сергей Самсоненко - \"един от най-заможните хора в Македония\", изградил \"тесни връзки с бившето правителство на (Никола) Груевски и вътрешния му кръг, включително могъщи бизнесмени като Цветан Панделески и Орце Камчев, смятан за най-богатия човек в Македония. Самсоненко поддържа и предизборната кампания на Груевски през 2014 г.\" Почти половината от приходите на руския бизнес в Македония са в ръцете на една компания - \"Лукойл\". Останалото отива при компании, разширяващи газопреносната мрежа на Македония и хазартния бизнес на Самсоненко. Руският бизнесмен пристига в Македония през 2006 г., малко след като Груевски става премиер през есента на 2006 г. Бивш депутат от тогава управлявалата ВМРО-ДПМНЕ, Александър Пандов, става мениджър във фирмата му за залагания до 2011 г. Три години по-късно Самсоненко се появява в предизборен музикален клип на Груевски, в който открито го поддържа. Бизнесменът притежава футболен и хандбален отбор и е част от публично-частно партньорство за изграждане на скъпа спортна зала, за която получава 35-годишна концесия с \"процедура, която изглежда не е нито конкуретнта, нито прозрачна,\" пише ЦИД. \"Освен в бизнеса на Самсоненко много компании, свързвани с македонския политически елит, близък до Груевски, са регистрирани на същите адреси в офшорни юрисдикции, използвани от самия Самсоненко.\" Македония, НАТО и Русия Изследването припомня, че през 2017 г. поверителна информация, изтекла в медиите, даде сигнал за работата на \"руски агенти... с целта да блокират влизането на страната в НАТО.\" \"Такава стратегия се използваше и в Българи и Сърбия и е в унисон със стратегиите, набелязани в Наръчника на Кремъл (на Центъра за стратегически и международни изследвания - бел. ред.) за възползване от уязвими икономически сектори и лошо управлявани, държавно контролирани бизнеси, за да се установят дългосрочни, асиметрични връзки с много страни.\" Енергийна уязвимост Фактът, че Русия контролира единствения газов маршрут до Македония, както и зависимостта (до 80% в първичния енергиен микс) от изкопаеми горива, правят Македония силно зависима, заедно с една от най-високите в Европа цени за доставка. От друга страна слабото ѝ потребление на газ я опазва от кризи като тези между 2006 и 2009 г., продължава докладът. Изтъква се желанието на Македония да работи  по газопровода Tesla  - замислен като продължение на \"Турски поток\" от Гърция и смятан от Европейската комисия като проект от общ интерес - като разшири вътрешната си мрежа. За последната задача Скопие работеше активно със \"Стройтрансгаз\" на санкционирания от Евросъюза и Съединените щати Генадий Тимченко, която се очакваше да строи и част от \"Южен поток\". През август 2016 г. \"Стройтрансгаз\" довърши изграждането на газопровода \"Клечевце-Неготино\", свързващ Македония и Сърбия, на стойност 75 милиона долара, а компанията планира да довърши и газова връзка с Гърция, за да може да осигури достъп на \"Турски поток\", когато разклонението му до Гърция е завършено. Между 2006 и 2013 г. обещанията за газово сътрудничество между Македония и Русия дава възможност за множество проекти заедно с руски компании, включително на компания, притежавана от руски сенатор и базирана в Кипър. Така се появява и една от най-големите топлоцентрали - ТЕ-ТО, на практика свързана и с руската банка ВТБ, но натрупала дългове и към \"Газпром\" (120 милиона долара към 2013 г.). Затънала в дългове компания с руско участие държи и частната фирма, която разпределя топлинна енергия в Скопие и допреди няколко години е монополист. Споменати са и опитите на свързвана с Русия компания, Balkan Petroleum Holding Limited, да придобие най-големия търговец на горива в Македония, \"Макпетрол\". Сделката е спряна от регулаторите в Скопие, но \"ако руска компания беше придобила \"Макпетрол\", Русия щеше да има на практика монопол върху петролния и газов сектор на страната.\" Въпреки договореностите от октомври 2016 г. между газопреносните оператори на Гърция и Македония да свържат мрежите си със 160-километров интерконектор, който може да захранва Македония от Трансадриатическия газопровод, редица правителства предпочитат да следват \"икономически нереалистични, управлявани от Газпром проекти\" като \"Южен поток\", \"Турски поток\" и \"Тесла\", продължава докладът. Според него работенето по газови проекти изключително с близка до Кремъл компания е \"обичайно поведение за балкански правителства, които изглежда действат срещу националния си интерес.\" Подобен е подходът и в Сърбия, а и в България, където интерконекторните връзки със съседите се бавят с години, пише ЦИД.", "date": "2018.02.01", "title": "Русия влияе на Македония чрез офшорни фирми и слаби медии, сочи доклад"}
{"url": "https://www.dnevnik.bg/sport/2018/02/01/3122118_nashestvie_ot_skakalci_moje_da_donese_globalen_skandal/", "text": "Организаторите на световното първенство по футбол в Русия могат да се окажат изправени пред необичаен проблем - нашествие от скакалци. Много е вероятно през лятото да има бум на насекомите в градовете домакини, предупреди Пьотр Чекмарев - високопоставен служител в министерството на земеделието в страната. Домакините могат да претърпят огромни финансови загуби, ако скакалците попречат за нормалното провеждане на най-големия футболен форум в света. \"По един или друг начин сме се научили да се справяме със скакалците. Но как да се предпазим, за да не прерасне това в глобален скандал тази година\", каза Чекмарев на събитие в Москва. \"Целият свят ще дойде тук. Футболните игрища са зелени, а скакалците обичат много зеленина. Как да не дойдат на местата, където се играе футбол\", допълни той. По думите на Чекмарев в момента нашествието на скакалци е засегнало около 1 милион хектара земя в Южна Русия. Проблемна зона има и в близост до един от градовете домакини – Волгоград. Световното по футбол ще се проведе от 14 юни до 15 юли. Мачовете ще се изиграят на 12 стадиона в 11 града. Това са Москва, Санкт Петербург, Калининград, Казан, Нижни Новгород, Самара, Волгоград, Саранск, Ростов на Дон, Сочи и Екатеринбург.", "date": "2018.02.01", "title": "Нашествие от скакалци може да донесе глобален скандал за Русия покрай световното по футбол"}
{"url": "https://www.dnevnik.bg/kultura/2018/02/01/3121686_ot_sid_vishus_do_uinstun_churchil_-_10_neveroiatni/", "text": "Един от най-великите екранни злодеи и един от най-големите съвременни актьори, не печелили досега значими награди - и двете важат с еднаква сила за Гари Олдман, който най-сетне е фаворитът за \"Оскар\" като Уинстън Чърчил в  \"Най-мрачният час\".  Невероятно, но факт - златният глобус от тази година е първото му \"голямо\" отличие и дори в родната си Великобритания Олдман има БАФТА за оригинален сценарий и най-добър британски филм (режисьорският му дебют Nil by Mouth), но не и актьорска награда. Политически натоварената 2018 обаче може и да се окаже неговата година - любопитно, предвид че Олдман не пести думите си, критикувайки \"прекалено политкоректния\" Холивуд, политическият подтекст на свои филми и особено наградите \"Златен глобус\". Критиката хареса тоталното му преобраожение в Чърчил, който в \"Най-мрачният час\" е ексцентричен, но благовиден старец - нищо общо с перфектните психопати, които британецът толкова често е показвал на екран. Но Олдман не е просто \"характерен\" актьор, а завършен артист с богат опит в театъра. Ето още десет негови роли в хронологичен ред, които също заслужават награди.   Екранният дебют на Олдман е на скинар във филма на Майк Лий Meantime. Ролята, която го изстрелва в голямото кино обаче е тази на големия британски антигерой Сид Вишъс от Sex Pistol в биографичния \"Сид и Нанси\". Надали има образ, по-противоположен от Уинстън Чърчил; любопитното е, че Олдман първоначално нямал желание да участва в нито един от двата проекта. Смятал сценария на \"Сид и Нанси\" за банален и под нивото му на актьор от шекспировия театър. Следващата роля на Олдман е отново в биографичен филм, този път за сложния романс между британските драматурзи Джо Ортън и Кенет Халиуел, завършил с двойно убийство. Олдман играе младият, очарователен, но и безчувствен любовник на Халиуел, който започва като негово протеже, но в последствие го задминава по слава и перфидно го тормози със своите изневери. Prick Up Your Ears няма международната слава на другите проекти на Олдман, но е първата му номинация за БАФТА. Олдман е в свои води в екранизацията на абсурдистката пиеса на Том Стопард, в която двама второстепенни шекспирови герои получават главните роли и разсъждават върху битието си. Негов партньор на екрана е не по-малко забележителният Тим Рот. Убиецът на Кенеди е първата голяма американска роля на Олдман. Това е и един от любимите му филмови проекти, доколкото режисьорът Оливър Стоун му дава пълна свобода да изгради героя. По време на подготовката си британецът се среща със семейството на Осуалд. Филмът го прави познато име в САЩ и полага началото на серията на \"злодейските\" му роли. Адаптацията на Франсис Форд Копола по едноименния роман на Брам Стокър и класиката от 30-те години \"Носферату\" връща вампирите на мода в Холивуд, а Олдман е един от по-нестандартните вампирски образи на екран. Макар криминално лудият Дрексел Спиви да се появява на екран само за няколко минути в \"Истински романс\" на Куентин Тарантино и Тони Скот, образът му преследва до края на филма, че и след това. Според мнозина това е най-добрата роля на Гари Олдман. Корумпираното и жестоко наркоченге от \"Леон\" също е претендент за роля номер 1 на Гари Олдман, а според десетки издания е най-великият екранен злодей на всички времена. Филмът поставя началото на плодотворното сътрудничество между Олдман и французина Люк Бесон. Олдман е зловещият, но и комичен посланик на злото Жан-Баптист Еманюел Зорг в научнофантастичния филм на Люк Бесон. На времето си \"Петият елемент\" е най-скъпият и най-успешният европейски филм, с Мила Йовович като извънземно, което може да спаси земята, и Брус Уилис като случайния таксиджия, който трябва да й помогне. Покойният Хийт Леджър също често е спряган за \"най-великия екранен злодей\" заради ролята си на Жокера в \"Батман\" на Кристофър Нолан. Според не един критик обаче най-добрата роля в същите филми отново е на Олдман като ченгето Джим Гордън. В новото хилядолетие британецът получава поддържащи роли в няколко \"серийни\" блокбъстъра като трилогията на Нолан и филмите за Хари Потър, където играе кръстникът на Хари Сириус Блек. ...е екранното завръщане на Олдман в голяма главна роля, с титулния образ в шпионският трилър по Джон льо Каре \"Дама, поп, асо, шпионин\". Макар британецът да има и други забележителни изпълнения - например като републикански конгресмен, обсебен от идеята да унищожи жената-кандидат за вицепрезидент на демократите в \"The Contender\" (2000), именно \"Дама, поп, асо, шпионин\" е филмът, който носи на Олдман първата номинация за \"Оскар\". Тогава обаче той губи от Жан Дюжарден за \"Артистът\".", "date": "2018.02.01", "title": "От Сид Вишъс до Уинстън Чърчил - 10 невероятни превъплъщения на Гари Олдман"}
{"url": "https://www.dnevnik.bg/bulgaria/2018/02/01/3122189_hristiianite_dnes_pochitat_sveti_muchenik_trifon/", "text": "Православната църква почита днес паметта на свети мъченик Трифон. Свети мъченик Трифон е роден около 225 г. в село Комсада, в областта Фригия, Мала Азия, в семейството на праведници, които отрано разпалват у него любов и преданост към Бога. Живее праведно и загива мъченически заради вярата си в Исус Христос. По време на гоненията срещу християните, когато римският императорски престол е зает от Траян Деций (249-251 г.), Трифон е арестуван, подложен на мъчения и обезглавен. Празникът е наречен от народа Зарезан, защото се празнува в началото на пролетния сезон, когато започва резитбата на лозята. В България денят на свети мъченик Трифон първоначално се отбелязвал на 14 февруари като Ден на лозаря. През 1968 г., след въвеждането на Григорианския календар, датите на църковните празници се изместват и свети мъченик Трифон започва да се отбелязва на 1 февруари, а Денят на лозаря - на 14 февруари. Трифоновден е включен към цикъл от три последователни дена, наречени Трифунци. На 1 февруари се празнува Трифоновден, на 2 февруари - Сретение Господне, а на 3 февруари - свети Симеон. Според народните традиции свети Трифон е покровител на лозарите, винарите и кръчмарите. На този ден се извършва ритуално зарязване на лозята. Според етнографи в основата на празника се крие древният култ към Дионисий - бога, когото в древността почитали като покровител на виното, веселието и лозята. Вярвало се, че там, където той мине, хората се научават да отглеждат лозя и да правят вино. В негова чест се празнували т.нар. дионисиади, характерни с буйните си игри и веселие сред природата. В България на днешния свети Трифон празнуват над 6 хиляди души, съобщи Националния статистически институт. Мъжете именници са 4589, а жените - 2195.", "date": "2018.02.01", "title": "Християните днес почитат свети мъченик Трифон"}
{"url": "https://www.dnevnik.bg/evropa/2018/02/01/3122190_polskiiat_senat_odobri_sporen_zakon_za_holokosta_sasht/", "text": "Полският Сенат одобри спорен закон за Холокоста, целящ да защити имиджа на страната, но предизвикал недоволството на САЩ и Израел, предаде \"Франс прес\", цитирана от БТА. Горната камара на полския парламент одобри без промени закона,  който вече е одобрен от долната камара . За да влезе в сила, той трябва да бъде подписан и от президента Анджей Дуда. Държавният департамент на САЩ призова снощи Варшава да преразгледа закона, който забранява твърденията, че Полша носи отговорност за престъпления срещу човечеството, извършени от нацистите на полска територия през Втората световна война. Нарушителите могат да бъдат наказани с глоба и със затвор до три години. Управляващите във Варшава консерватори заявяват, че искат преди всичко да попречат на използването на израза \"полски лагери на смъртта\", когато става дума за концлагерите, създадени от нацистите на територията на Полша през Втората световна война. Вашингтон изрази притеснения относно последствията от този закон и предупреди, че той може да се отрази неблагоприятно на интересите и стратегическите взаимоотношения на Полша, включително със САЩ и Израел. Това ще е от полза само за нашите противници, подчерта говорителят на Държавния департамент Хедър Науърт. Израелски представители се опасяват, че текстът е опит да се отрече участието на някои поляци в изтребването на евреи, извършено от нацистите или дори създаване на възможността за преследване на оцелели в Холокоста, ако свидетелстват за участието на поляци във военни престъпления. В неделя израелският премиер Бенямин Нетаняху заяви: \"Няма да се примирим с това, че се изопачава истината и се пренаписва историята, или че се отрича Холокостът\", припомня АФП. Полският заместник министър на правосъдието Патрик Яки каза пред Сената, че израелската реакция се обяснява отчасти с вътрешнополитически причини.", "date": "2018.02.01", "title": "Полският Сенат одобри спорен закон за Холокоста, САЩ не останаха доволни"}
{"url": "https://www.dnevnik.bg/zelen/2018/02/01/3122196_obshtinata_predupredi_za_ochakvano_zaprashavane_na/", "text": "Столичната община предупреди, че днес се очаква повишение на нивата на фини прахови частици във въздуха. Според системата за прогнозна информация към общината се очаква умерено повишаване на нивата в ж.к. \"Дружба\" и кв. \"Павлово\" и умерено замърсяване в кв. \"Хиподрума\". При норма от 50 микрограма на куб. м. (µg/m3) за 24 часа, очакваното превишение ще е в границите 51-100 µg/m3. Същевременно  индексът  на Европейската агенция по околна среда, който показва в реално време данни за качеството на въздуха, отчита най-високо замърсяване в \"Красно село\". Към 8 ч. днес станцията там е отчела концентрация на фините прахови частици от 86.1 µg/m3. Станцията в \"Павлово\" 68.8 µg/m3, в \"Младост\" - 70.9 µg/m3, в Надежда - 77.7 µg/m3, а в Дружба нивата на фините прахови частици са в норма - 47.5 µg/m3.  Столичната община призова хората да се движат с градския транспорт, не с личните си автомобили, а за отопление - да използват електрически уреди вместо твърдо гориво. \"При ходене пеша изберете маршрут, който не е покрай големите градски булеварди\", съветват от градската администрация. От там добавят, че метеорологичните условия днес ще бъдат подходящи и е планирано допълнително машинно метене и миене на улиците.", "date": "2018.02.01", "title": "Общината предупреди за очаквано запрашаване на въздуха в София"}
{"url": "https://www.dnevnik.bg/evropa/2018/02/01/3122193_folksvagen_se_e_opital_da_prikrie_neudobni_rezultati/", "text": "Фолксваген\" (Volkswagen) се е опитал да прикрие резултатите от тестове за установяване на влиянието на дизеловите газове върху маймуни, тъй като според тях новите коли са по-вредни от старите, съобщава в. \"Билд\", цитиран от \"Франс прес\". Изданието публикува вътрешни документи от американската лаборатория, извършила тестовете. В един от тях ръководителят на лабораторията Джейкъб Макдоналд посочва през 2016 г., че заключителният доклад е бил изпратен преди месеци, но ръководителите на \"Фолксваген\" го оспорили, тъй като не отговарял на очакванията им. Тестовете на дизелови емисии са направени по искане на Европейската група за изследвания на околната среда и здравето в транспортния сектор - несъществуваща вече лобистка инициатива, финансирана от \"Фолксваген\", \"Даймлер\" (Daimler), \"Бе Ем Ве\" (BMW) и \"Бош\" (Bosch). \"Фолксваген\" заяви пред АФП, че тестовете са извършени през 2015 година.  Животните били затворени в стъклени клетки , където в продължение на четири часа вдишвали отработените газове от модел \"Бийтъл\" (Beetle), наследник на прочутата \"костенурка\", както и на по-стар модел \"Форд пикап\" ( Ford Pick-Up). Оказало се обаче, че маймуните, вдишали газовете от смятания за по-чист дизелов двигател, проявили повече признаци на възпалителни процеси отколкото тези, дишали от старите газове, обяснява експерт пред в. \"Билд\". Световният автомобилен гигант реагира на скандала, като  уволни главния си лобист  Томас Щег за ролята му в организирането на тестовете. Вчера неговият конкурент \"Даймлер\" (Daimler) отстрани ръководителя на отдела за защита на околната среда Удо Хартман, бивш представител на автомобилостроителя в Европейската група за изследвания на околната среда и здравето в транспортния сектор. /БТА", "date": "2018.02.01", "title": "\"Фолксваген\" се е опитал да прикрие неудобни резултати от тестовете с маймуни"}
{"url": "https://www.dnevnik.bg/evropa/2018/02/01/3122198_kitai_i_velikobritaniia_se_dogovoriha_da_premahnat/", "text": "Британското правителство се споразумя с китайските власти за премахване на някои търговски бариери и забрани в рамките на двустранната търговия, заяви пред журналисти в Пекин британският министър-председател Тереза Мей, цитирана от ТАСС. Изказването бе направено на съвместна пресконференция с китайския премиер Ли Къцян. Двамата ръководители са се споразумели за нови мерки, облекчаващи достъпа до китайския пазар и за отстраняване на търговските бариери. Мей допълни, че по-специално става въпрос за премахване на забраната през следващите шест месеца за внос на британско говеждо, както и за увеличаване на списъка с млечни продукти, внасяни от Великобритания в Китай. По време на  посещението на Мей в Китай  се планира да бъдат подписани нови търговски споразумения за 9 милиарда британски лири (12.7 милиарда долара). От своя страна Ли Къцян увери Тереза Мей, че има по-големи перспективи за развитие на двустранните отношения и че решението на Великобритания да напусне Европейския съюз няма да промени взаимните връзки. Междувременно вчера ЕС наложи нови антидъмпингови мита на чугунени изделия, внесени от Китай. Страната е най-големият доставчик на стоки на ЕС, но блокът е на мнение, че някои от износните продукти незаконно подкопават европейските цени. За да се противопостави на този процес, Брюксел въведе антидъмпингови мита на различни китайски стоки, особено в сектора на стоманата. Според вчерашното решение китайските чугунени продукти като капаци за шахти и улични решетки за канализацията ще бъдат засегнати от вносните мита на ЕС, вариращи от 15.5 процента до 38.1 процента. Европейската комисия взе това решение след жалба на седем европейски производители срещу евтиния внос от Китай и Индия. Комисията разследва случая и оправда Индия. Пазарът на железни корпуси и капаци в ЕС е на стойност 700 милиона евро (871 милиона долара), според комисията. ЕС и преди е налагал антидъмпингови мита на Китай в същия сектор в периода 2005-2011 година. С вчерашното решение броят на търговските мерки на ЕС в областта на стоманените и железните изделия достига 53, като 27 от тях засягат вноса от Китай. /БТА", "date": "2018.02.01", "title": "Китай и Великобритания се договориха да премахнат някои търговски бариери"}
{"url": "https://www.dnevnik.bg/sport/2018/02/01/3122184_superboul_lii_shte_bude_nai-ohraniavanoto_sportno/", "text": "Органите на реда в САЩ \"са готови за всичко\" в предстоящото  52-о издание на Супербоул  финалният двубой за титлата в Националната футболна лига (НФЛ). Близо 70 хиляди ще гледат сблъсъка между  \"Ню Инглънд пейтриътс\" и \"Филаделфия ийгълс\" , но полицията и всички останали въоръжени сили работят, за да гарантират сигурността на всички на стадион \"Ю Ес банк\" в Минеаполис. \"Работим две години по това събитие, защото светът, в който живеем се промени. За последно градът ни беше домакин на Супербоул през 1992 г., но тогава ситуацията беше различна\", каза Скот Герличър, командир на полицията в Минеаполис. Със сигурността на двубоя са ангажирани повече от 1000 униформени от полицията, а федералните служби изпратиха 1700 свои агенти, които вече са града. Умишлено не е съобщен броя на специалните части, които също ще се включат в охраната на двубоя. През цялото време над стадиона ще кръжи военен хеликоптер \"Блекхоук\", който също ще дава актуална информация на охранителите на земята. \"Надяваме се, че най-големият проблем на хората ще бъде студеното време\", пошегува се Герличър, тъй като Минеаполис е най-северният град в историята, който е приемал Супербоул. Като допълнителни мерки за сигурност стадионът е опасан с бетонни заграждения, които да спират евентуални атаки с коли-бобми. Най-голямото спортно събитие в САЩ идва само четири мееца след  масовата стрелба в Лас Вегас  по време на музикален фестивал. Тогава 64-годишен американец откри стрелба от 32-ия етаж на хотел и уби най-малко 58 души, а близо 500 бяха ранени. Шефът по сигурността на НФЛ Кейти Лениър обясни, че оформянето на обезопасен периметър е било малко по-сложно от обикновено, заради наличието на много офис сгради и болница в близост до стадиона. Въпреки това всички са уверени, че са предприели необходимите мерки. Органите на реда предупредиха феновете да отидат на стадиона по-рано, за да се избегнат проблеми в последните минути. \"Феновете също са важна част от нашата верига, съветваме ги, ако видят нещо, което им се струва подозрително, веднага да ни съобщят\", казаха още от отдела по сигурността. Специално за двубоя в Минеаполис пристигна и Кристиан Нилсен, ръководителят на Държавния департамент по национална сигурност на САЩ. Той е провел среща с всички служби, които ще охраняват Супербоул. \"Нямаме никакви сигнали, че се готви терористична атака, но това не ни спира да вземем най-добрите мерки. Уверявам всички, че Супербоул ще бъде най-охраняваното спортно събитие, така че хората на стадиона да се насладят на мача\", каза Нилсен. Двубоят за титлата в НФЛ е в нощта между 4 и 5 февруари.", "date": "2018.02.01", "title": "Супербоул LII ще бъде най-охраняваното спортно събитие в САЩ"}
{"url": "https://www.dnevnik.bg/na_put/2018/02/01/3121998_seul_se_pogriji_za_razseianite_turisti/", "text": "На всекиго се е случвало като тръгне на път да забрави да сложи в багажа някоя важна полезна вещ и да си вгорчи първите дни от престоя на чуждото място докато си я набави. В навечерието на домакинството си на зимните олимпийски игри властите в Южна Корея взеха мерки за облекчение на престоя и на разсеяните туристи. От днес в туристическия информационен център в столицата Сеул започва да работи бюро за отдаване на вещи под наем, съобщава официалният туристически портал на страната visitkorea.or.kr. Така гостите, забравили вкъщи зарядното си устройство например, няма да се налага да купуват ново, а просто ще могат да наемат едно за времето на престоя. При това напълно безплатно. Асортиментът на бюрото включва стативи за фотоапарати, преходници, стативи за селфита, чадъри, рогозки за пикник и какво ли още не. Някои вещи могат да бъдат наети само за ден, други - за целия престой. Условието е туристът да съобщи за колко дни взима нужната му вещ и да остави депозит, който ще му бъде върнат накрая. Ако не го направи, парите отиват за благотворителност. В туристическия център има и други услуги - туристите могат безплатно да се облекат в национална носия, за да се снимат или да се включат в курсове по местни занаяти.", "date": "2018.02.01", "title": "Сеул се погрижи за разсеяните туристи"}
{"url": "https://www.dnevnik.bg/regioni/2018/02/01/3122204_policeiska_akciia_se_provejda_v_sgradata_na_obshtina/", "text": "Специализирана полицейска акция се провежда в сградата на община Септември, съобщиха БНТ и БНР. Към момента липсва официална информация от МВР или прокуратурата. Държавното радио цитира адв. Николай Баташки, председател на инициативния комитет \"Да спасим община Септември\", според когото акцията е по сигнали на гражданската организация до прокуратурата за злоупотреби от страна на кмета Марин Рачев (ГЕРБ). По думите му в момента се извършват претърсвания и изземвания в цялата община, в домове на кмета и свързани с него хора. \"Това е по повод протестите, които точно преди 6 месеца започнаха срещу кмета, от декември за 4 обвинения, които могат да прераснат в още във връзка със сделки за обществени поръчки и други сделки\", каза Николай Баташки.  Миналото лято имаше протести срещу кмета Рачев  с искания за ревизия на всички обществени поръчки през мандата му и на средствата, разходвани без обществени поръчки.", "date": "2018.02.01", "title": "Полицейска акция се провежда в сградата на община Септември"}
{"url": "https://www.dnevnik.bg/sviat/2018/02/01/3122208_edin_chovek_zagina_v_sasht_pri_sblusuk_na_vlak_s/", "text": "Един човек загина при сблъсък на влак с конгресмени от Републиканската партия и боклукчийски камион, предаде \"Франс прес\", като се позова на Белия дом. Жертвата не е конгресмен. Има и един тежко ранен, но никой от членовете на Конгреса във влака не е пострадал, каза говорителката на Белия дом Сара Сандърс. Според свидетелства на няколко конгресмени загиналият и тежко раненият човек са били в камиона, блъснат от влака. В наетия от републиканците влак имало десетки конгресмени, които отивали на семинар в Западна Вирджиния, посочва \"Асошиейтед прес\". Според члена на Камарата на представителите Том Коул катастрофата станала южно от Шарлотсвил, Вирджиния. Влакът пътувал за курорта Уайт Сълфър Спрингс в Грийнбрайър за тридневна годишна среща, в която се очаквало да участват президентът Доналд Тръмп и вицепрезидентът Майк Пенс. /БТА", "date": "2018.02.01", "title": "Един човек загина в САЩ при сблъсък на влак с конгресмени и боклукчийски камион"}
{"url": "https://www.dnevnik.bg/sport/2018/02/01/3122202_sustezateli_v_elektronnite_sportove_pecheliat_poveche/", "text": "Популярността, която трупат  електронните спортове  в последните години, е свързана не само с по-големия брой хора, които ги практикуват, но и със средствата, които индустрията генерира. Ако през 2015 г. електронните спортове генерираха наградни фондове от 325 милиона евро, то в момента цялата индустрия се оценява на 696 милиона. Ако този ръст продължава, през 2020 г. сумата ще достига 1.5 милиарда евро. Последното проучване във Великобритания показва, че голяма част от геймърите, които се състезават в електронните спортове, печелят повече дори от професионалните футболисти. Това се дължи на много по-големите наградни фондове, които има в различните турнири. През миналата година Интерактивното световно първенство ФИФА донесе 200 хиляди евро печалба на своя шампион Спенсър Ийлинг – Горилата. Това е огромен скок, като се има предвид, че през 2016 г.  победителят получи 10 пъти по-малко . Компанията Casumo установи, че средната заплата на професионален футболист от Лига 2 (четвъртото ниво в английския футбол) е 47 372 паунда, което е почти 10 хиляди по-малко от средната стойност от 56 870 паунда от общо наградни фондове за топ 10 на FIFA геймърите през миналата година. \"Това означава, че топ състезателите в електронните спортове печелят повече от 25% от професионалните футболисти във Висшата лига и Английската футболна лига\", посочват от Casumo. Ако наградните фондове продължават да се увеличават в следващите няколко години, то се очаква през 2020 г. топ състезателите да достигнат до 469 хиляди паунда. Това ще бъде повече от средната заплата на футболистите в Чемиъншип и на практика ще значи, че геймърите вече печелят повече от половината професионални английски футболисти.", "date": "2018.02.01", "title": "Състезатели в електронните спортове печелят повече от 25% от футболистите в Англия"}
{"url": "https://www.dnevnik.bg/photos/2018/02/01/3122188_snimka_na_denia_zlaten_trump/", "text": "Художниците Дария Марченко и Даниел Д. Грийн показаха в Ню Йорк портрет на президента на САЩ Доналд Тръмп, изработен от монети и жетони за казино.", "date": "2018.02.01", "title": "Снимка на деня: Златен Тръмп"}
{"url": "https://www.dnevnik.bg/istorii_na_denia/2018/02/01/3073604_emi_haladjova_-_zapoznaite_se_s_mlad_uchen_ot_ban/", "text": "С Еми се срещамe на работното ѝ място в понеделник сутрин. Институтът по полимери е далеч от клишето за \"феодалните старчета, които властват навсякъде\". Еми казва, че ако се разходи човек тук, няма да срещне много хора над средна възраст. А през последните месеци има нови млади попълнения, студенти, успешно преминали програмата \"Студентски практики\", която се финансира по програма на Европейския съюз.  Нанотехнологиите разглеждат обекти, които са с наноразмери и намират приложение в най-различни сфери: в медицината, във фармацията, в информационните технологии и т.н. Това са съвсем, съвсем дребни частици, които обаче се използват в различни сфери на индустрията, обяснява Еми Халаджова.  Полимерите са навсякъде - в пластмасата на мобилните ни телефони, в лака на бюрото в офиса ни. Полимерните наночастици пък например са много подходящи носители на лекарствени вещества, гени, диагностични и терапевтични агенти. В своята лаборатория Еми се занимава с наночастици, които са с приложение в медицината и фармацията.  Полимерите се използват във фармацията от поне 20 години. Работата на Еми е да намери подходящи наноносители, така че да могат терапевтичните молекули да се освободят на подходящото място и в подходящия момент в организма.  Еми Халаджова работи върху полимерни системи за доставка на биологични молекули, каквито са ДНК молекулите. \"Генната терапия се състои във въвеждане на терапевтични гени в ядрата на патологично променени клетки. И по този начин заболяването може да бъде преодоляно\", обяснява Халаджова. \"Ние синтезираме и изследваме различни полимерни носители, така че да имат различни свойства, да бъдат ефективни в преноса на ДНК и същевременно безвредни за човешкия организъм\", пояснява тя.  \"Науката не е професия, от която да очакваш пари и слава. Трябва да имаш вътрешна потребност. Аз лично се запалих след специализация във Франция. Просто ми хареса това да изследваш, да експериментираш, да анализираш, да правиш нещо ново и да очакваш да видиш резултата накрая. Това ме заплени\", казва Еми.  \"Нашите открития се публикуват предимно в научни списания. Оттам всеки, заинтересован към даден проблем, черпи познание\", продължава тя. Допълва още: \"Хората сякаш имат погрешна представа за науката, като си мислят, че ние тук правим нещо, което след няколко месеца трябва да бъде на пазара. Науката е стремежът на хората към познанието. А то се постига чрез много анализи и експерименти. И именно полученото знание е в полза на обществото, и то под най-разнообразни форми. За да достигне една система до потребителите, са нужни много време и работа. Истината е, че всичко, което ние правим, се надгражда от други хора и съответно ние надграждаме техния труд, докато системата приеме вид за търговско приложение.\" Отбелязва, че бизнесът не отделя пари за наука. Разчита се главно на държавата, при това за скромно финансиране. Учените в чужбина сътрудничат с фирми, които често спонсорират изследванията. Но в България нещата са други. Еми често работи с колеги от Гърция, Белгия, Русия, Словакия, Полша... от почти цяла Европа. Твърди, че не е забелязала разлика в отношенията между учените в България и в чужбина. Решила е да работи в България, колкото и да е трудно. Не крие, че в някои моменти има доста перипетии, които трябва да прескача, но твърдо желае да живее тук. Тя има и дете, което също би искала да живее в България. ", "date": "2018.02.01", "title": "Еми Халаджова - запознайте се с млад учен от БАН"}
{"url": "https://www.dnevnik.bg/politika/2018/02/01/3122234_bsp_se_opita_da_provali_minutata_mulchanie_za_jertvite/", "text": "Депутатът от БСП Валери Жаблянов, който е и зам.-председател на парламента, се опита да провали минутата мълчание в почит на жертвите на комунизма, която беше обявена от председателя Цвета Караянчева. Парламентарният ден започна с декларация от името на ГЕРБ, прочетена от бившия син кмет на Пловдив Спас Гърневски за 1 февруари - ден, обявен за почит на жертвите на комунизма. \"В своята многострадална история България е запаметила много трагични дати. Но безспорно една от най-безродните, най-престъпните, превърнала се в символ за ненавист и садизъм, е датата 1 февруари 1945 г.\", започна Гърневски. На тази дата през през 1945 година е проведен \"Народният съд\". Осъдени на смърт чрез разстрел и убити още същата нощ с изстрели в тила са 147 жертви - регентите княз Кирил, Богдан Филов – министър-председател, и ген. Никола Михов, министър-председателите Иван Багрянов и Добри Божилов, 22 министри, 67 народни представители и 8 царски съветници. Гърневски добави и че с решение на ЦК на БКП от декември същата година \"на ДС се позволява да арестува по свое усмотрение всички лица, за които има сведения, че са профашистки и реакционно настроени, независимо в коя партия членуват. Арестувани са 28 000 души. От тях 12 122 са предадени на \"Народния съд\". \"Господа другари, не е грях, че някой се е заблуждавал и вярвал в абстракцията на комунизма или са го принуждавали да бъде партиен член. Грях е, когато си разбрал истината за престъпленията на комунизма и въпреки всичко си му останал верен заради парите и властта\", каза още Гърневски по адрес на БСП. ( .) След него думата взе Йордан Цонев, който добави към престъпленията на комунизма и опита за етническо и религиозно прочистване на българските мюсюлмани. Когато говорим за жертвите на този режим, не можем да не поменем и тези, които, борейки се за своята свобода и религия, са загубили живота си, каза Цонев. Валери Жаблянов също поиска да се изкаже, въпреки че минутата вече беше обявена . \"Ще изразя съжаление за начина, по който се развива българският парламентаризъм вече близо 30 години. Смятам, че БСП няма как да бъде изправена на подсъдимата скамейка, защото беше партията, която водеше въоръжената борба срещу фашизма и монархофашизма\", каза Жаблянов. Той разви теза, в която оправдава терора и действията на \"Народния съд\". \"На 1.11.1943 г. е подписан секретният протокол на Московската конференция от външните министри на СССР, САЩ и Великобритания, в чиято 18 точка е записана декларация за отговорността на хитлеристите, за извършените техни зверства и за политическата отговорност на фашизма. В тази декларация изрично е уточнено, че не засяга въпросите за главните военни престъпници, престъпленията, които не са свързани с определена географска територия и които ще бъдат наказани със съвместно решение на правителствата на съюзниците\", каза Жаблянов. \"По време на Кримската конференция ръководителите на трите съюзнически държави – СССР, САЩ и Великобритания, провела се от 4 до 11 февруари 1945 г., препотвърждава решението на Московската конференция, а след нея министър-председателят на Великобритания Уинстън Чърчил заявява: \"Най-добре би било всички военнопрестъпници и фашисти да бъдат разстреляни заедно с главните престъпници в момента, в който бъдат хванати.\" По време на същата конференция изявлението на Йосиф Сталин е: \"Моля, преди разстрела, настоявам все пак да бъдат съдени\", добави още Жаблянов удобно пропускайки, че Кримската конференция се е провела по-късно от провеждането на \"Народния съд\". Той предложи с едноминутно мълчание да бъдат почетени и жертвите на борбата с фашизма. Председателят на парламента Цвета Караянчева му напомни, че денят е за почит на жертвите на комунизма, и обяви минутата мълчание. Докато залата ставаше, Жаблянов крещеше, че трябва да бъдат почетени жертвите на борбата с фашизма и десетките партизани и борци, и Гео Милев, докато не му бе спрян микрофонът. Депутатите от БСП все пак станаха за минутата мълчание, включително и Жаблянов, който се върна на мястото си. (Запазен е оригиналният правопис - б.а.) В своята многострадална история България е запаметила много трагични дати. Но безспорно една от най- безродните, най- престъпните, превърнала се в символ за ненавист и садизъм е датата 1 февруари 1945г. На този ден преди 73 години се провежда така нареченият \"Народен съд\", организиран от комунистическата партия, закрепена на власт от щиковете на червената армия – окупаторка. Този съд, създаден с Наредба – Закон от О.Ф. на 06 октомври 1944г., е абсолютно незаконен, защото е в пълен разрез с действащата тогава Търновска конституция. Осъдени са на смърт чрез разстрел и убити още същата нощ с изстрели в тила по болшевишки патент, регентите княз Кирил, Богдан Филов – министър председател и ген. Никола Михов, министър председателите Иван Багрянов и Добри Божилов, 22 министри, 67 народни представители и 8 царски съветници. Цели 147 жертви, представляващи елита на нацията, са заровени със сгурия в няколко общи ями във централните софийски гробища. Групата изпълнител на присъдата е предвождана от Фердинант Козовски – бъдещ председател на Народното събрание, Изидор Леви – палач-следовател, специален агент на Лаврентий Берия от Болшевишкото НКВД и Лев Главинчев – садист, участник в много комунистически зверства още преди 1944г. Именно те отговарят присъдите да се изпълнят с нужната жестокост, бързина и потайност. За това и 1 февруари е приет от правителството на ГЕРБ през 2011 година като дата, която да се \"почита като Ден на памет за жертвите на комунизма\". Но с тази дата присъдите и разстрелите не се изчерпват. С решения на върховните и областни съдебни състави през следващите няколко месеца продължават да бъдат съдени т. нар. \"врагове на народа\", а всъщност врагове на комунистическия режим. Бившият шеф на шесто управление на ДС Димитър Иванов пише : \" На 17 декември 1944 година с решение на ЦК на БКП, а не на правителството, на ДС се позволява да арестува по свое усмотрение всички лица, за които има сведения, че са профашистки и реакционно настроени, независимо в коя партия членуват. Арестувани са 28 000 души. От тях 12 122 са предадени на \"Народния съд\". Някои от убийствата преди 1 февруари са узаконени по формулировката \"неприсъствено съдени\". Целта на \"неприсъствените присъди\" е цялото движимо и недвижимо имущество на осъдените да бъде конфискувано. В много от домовете на жертвите безцеремонно се настаняват новите управници. Избитите преди 1 февруари, веднага след 9 септември без съд и присъда хиляди българи са обявени за безследно изчезнали. На 3 юли 1945 година главният народен обвинител Георги Петров докладва, че са произнесени както следва: 2618 смъртни присъди; 1226 – доживотни; 8 – двадесет годишни; 946 – 15 годишни; 687 – 10 годишни; 3741 – по – кратки. На 15 години е осъден и спасителят на българските евреи Димитър Пешев – за фашистка и антисемитска дейност. Цялата тази вахканалия се случва за по – малко от година. Ако към този брой прибавим и десетките хиляди избивани и изтезавани по – късно в комунистическите концлагери, невинни и достойни българи, ще си отговорим на въпроса кой е най – човеконенавистичният режим в България. Разбира се, че когато фактите говорят от отчетите на самите високо поставени палачи коментарите са излишни. Но не е излишно, напротив точно сега е безкрайно необходимо цялата истина за най – голямото зло на 20-ти век след фашизма – комунизма да бъде осветлена такава, каквато е. Без легенди и митове. Без маска и грим. Като се започне от 100 годишния насилствен път в борба за власт и абстрактната идея за комунизъм на проболшевишистката комунистическа партия; През терористичното партизанско движение тръгнало с огън и куршуми да сваля конституционната българска власт; Окупацията на България през 1944 година; Насилието и терора след 9 септември срещу несъгласните с насилствената комунизация на страната; Привилегиите според чл.1 от димитровската конституция за 20 % от народа в лицето на комунистическата номенклатура и безпътицата и липсата на перспектива за 80 % простосмъртни българи и за унизените им съдби; За опитите на ЦК на БКП на два пъти да хариза България на Съветския съюз като 16 република; За предателството на БКП към собствените и идеалисти на 10 ноември 1989 година, като се отказва от комунизма и ограбвайки народа ни се превъплъти в ролята на строител на днешния капитализъм. Не продадохте ли другарки и другари на тази дата идеите на Вапцаров, който често споменавате тук. Не се ли превърнахте в духовните му убийци. След като се пребоядисахте в капиталисти, не убихте ли неговата вяря, бронирана здраво в гърдите. Нали за нея нямаше бронебойни патрони открити? И колко бързо бяха открити, щом ви замирисаха властта и парите? 27 години мимикрия, първоначално натрупване на капитал, всичко което народът бе създал въпреки вас през годините го присвоихте. Децата ви са на запад, отвън ви чакат тежки западни лимузини; Пленумът ви е натежал от милионери от псевдо- приватизацията, но умовете ви са все там на изток, към гнездото на злото. Защото без него нямаше да имате безконтролната си власт цял половин век. Защото като ви гледам и слушам разбирам, че от комунистическата зараза отърваване няма. И който все пак успее да се измъкне от лапите и, го заклеймявате в списъци , прочетени от тази трибуна. Господа другари, не е грях, че някой се е заблуждавал и вярвал в абстракцията на комунизма или са го принуждавали да бъде партиен член. Грях е когато си разбрал истината за престъпленията на комунизма и въпреки всичко си му останал верен заради парите и властта. Ако старата десница, когато имаше цялата власт бе лустрирала партията ви, бе разказала и то в учебниците защо България е бедна и фалирала държава и бе разсекретила досиетата ви, днес нямаше да водим дебати що е то корупция. Днес нямаше крадецът да вика дръжте крадеца. Днес нямаше децата на България да се скитат немили-недраги по чужбините. Днес отдавна щяхме да сме нормална европейска държава. Слава богу, нещата вече се случват. Онова, което бе пропиляно в първите 20 години от прехода, в последните 3 мандата на правителствата на Борисов, оптимизмът е налице и то все по - осезаемо. Няма да изброявам какво точно се случва, вие го знаете отлично. Но щом все повече млади българи поемат обратния път към родината, явно надеждите се завръщат. Пропуснах да кажа, че в онези 45 години всеки петък се \"радвахме\" на изцяло руска програма по единствената телевизия. Гледахме и не лоши филми. И когато все пак свършваха, следваше дежурен финал с надпис : конец фильма. Към днешна дата, имайки предвид падналите ви маски, този финал ми звучи все по – оптимистично и ще го перифразирам: товарищи конец фильма. А по наше му това означава - Играта Свърши. Днес въпреки опитите Ви за реставрация, България е Свободна, Независима и Достойна държава. Тя е такава както я описа един голям пловдивски поет преди 17 години, далеч преди да бъдем членове на НАТО и ЕС: Той заяви в поантата на великолепен стих \"България не е сърцето на Европа, но е част от нейното сърце Моля всички родолюбиви народни представители с едноминутно мълчание да сведем глави пред паметта на жертвите от престъпния комунистически режим.", "date": "2018.02.01", "title": "БСП се опита да провали минутата мълчание за жертвите на комунизма"}
{"url": "https://www.dnevnik.bg/evropa/2018/02/01/3122229_bulgariia_e_sred_stranite_v_es_v_koito_se_plashtat/", "text": "България е сред първите пет страни в Европейския съюз, в които се плащат най-високи екологични данъци в общността, показват данни от анализ на Евростат за дела на екологичните данъци в общите държавни приходи от данъци и социални вноски през 2016 г., предаде БТА Екологичните данъци в страната съставляват дял от 9.6 на сто в общите приходи от данъци и социални вноски през 2016 г. при среден показател за ЕС от 6.3 на сто. Освен това събраните екоданъци в България през 2016 г. са били в размер на 1,334 млрд. евро. За сравнение - през 2007 г., когато страната става пълноправен член на ЕС, размерът на събираните екоданъци е бил около 1 млрд. евро, това е увеличение за 10 години от 334 млн. евро, показват данните на Евростат. За страната най-голям дял от събраните екологични данъци се пада на таксите върху енергията (включително горивата за транспорт) - около 75 на сто, като останалите сегменти са приблизително - 20 на сто от данъци върху транспорта (без горивата) и около 5 на сто такси от замърсяването на околната среда и ресурсите. Европейската статистика разграничава четири различни категории екологични данъци: от енергията (всички видове горива за транспорт), транспорта (внос или продажба на МПС, регистрация на МПС и др.), замърсяването на околната среда и ресурсите. Екоданъците все повече се използват, за да повлияят на поведението на икономическите оператори, независимо дали са производители или потребители. Тези данъци също генерират приходи, които потенциално могат да бъдат използвани от правителството за увеличаване на разходите за опазване на околната среда или ефективно управление на природните ресурси, показва анализът на Евростат. Екоданъците в ЕС са били 364 млрд. евро Държавните приходи от екоданъци в ЕС възлизат на 364,4 млрд. евро през 2016 г. в сравнение с 296,5 млрд. евро през 2006 г., отчитат данните на Евростат. Делът на екологичните данъци варира значително в държавите членки - в Латвия е регистриран най-голям дял от екологични данъци в размер на 11.7%, следват пет други държави - членки на ЕС: Словения - 10.6%, Гърция - 9.8%, България - 9.6%, Хърватия - 9.3%, и Румъния - 9%. В другия край на скалата най-ниски дялове от екологични данъци са регистрирани в Люксембург - 4.6%, Германия - 4.8%, Франция - 4.9%, Белгия и Швеция - по 5%. Най-много екоданъци са събрани в Германия - 58 млрд. евро, Великобритания - също 58 млрд. евро, Дания и Полша - по 11 млрд. евро, Швеция - 10 млрд. евро, и др. Данните за съседите на България показват, че в Турция през 2016 г. са събрани около 26 млрд. евро от екологични данъци, в Гърция - около 6 милиарда, в Румъния - 2.5 милиарда, в Сърбия - 1.5 милиарда евро. Екологичните данъци все повече се използват, за да повлияят на поведението на икономическите оператори, независимо дали са производители или потребители. ЕС все повече подкрепя тези инструменти, тъй като предоставя гъвкави и рентабилни средства за укрепване на принципа \"замърсителят плаща\" и за постигане на целите на политиката в областта на околната среда, отчита Евростат.", "date": "2018.02.01", "title": "България е сред страните в ЕС, в които се плащат най-високи екологични данъци"}
{"url": "https://www.dnevnik.bg/sviat/2018/02/01/3122233_kanada_shte_ima_polovo_neutralen_himn/", "text": "Сенатът в Канада одобри законопроект, който предлага текстът на националния химн да стане \"полово неутрален\" чрез замяна на някои фрази, съобщава Си Би Си. Така фразата True patriot love in all thy sons command (\"Истинска патриотична любов на всички твои синове\") ще се промени на True patriot love in all of us command (\"Истинска патриотична любов на всички нас\"). Това е първият успешен опит за промяна в текста след 12 предложения от различни парламентарни групи през последните години. Според сенатора от Онтарио Франсис Ланкин кампанията се води от над 30 години. \"Става въпрос за две думи, но промяната е огромна\", каза тя. Законопроектът беше предложен от депутата от Либералната партия на Канада Морил Беланже, който почина през 2016 г. След приключилото днес  гласуване на трето четене  окончателният закон трябва да бъде подписан от генерал-губернатора на Канада. Срещу промяната имаше силна съпротива от някои консервативни сенатори, отбелязва Си Би Си. Дебатът по текста продължи 18 месеца (а в долната камара за пръв път беше гласуван в началото на януари), докато Ларкин не използва парламентарна процедура, наложила край на обсъжданията. Консервативният сенатор Лари Смит изтъкна \"разочарованието\" си и каза, че подобна стъпка трябва да се реши от \"обществото\" а не от парламента. Създаден на френски език през 1880 г., химнът O Canada се сдобива и с английска версия през 1908 г., която обаче става официална едва десетилетия по-късно. Френският оригинал няма да се променя, тъй като по начало е \"полово неутрален\".", "date": "2018.02.01", "title": "Канада ще има полово неутрален химн"}
{"url": "https://www.dnevnik.bg/sviat/2018/02/01/3122209_vodachut_na_hamas_vleze_v_amerikanskiia_cheren_spisuk/", "text": "САЩ включиха в черния списък на терористите лидера на палестинското ислямистко движение \"Хамас\" Исмаил Хания, съобщи Държавният департамент, цитиран от \"Франс прес\". Държавният секретар Рекс Тилърсън посочи, че водачът на движението, което управлява ивицата Газа повече от 10 години, \"заплашва стабилността в Близкия изток и саботира мирния процес\" с Израел. \"Хамас\" присъства в американския списък на чуждестранните терористични организации от 1997 г., припомня АФП.  \"Хания поддържа тесни връзки с въоръженото крило на \"Хамас\" и е привърженик на въоръжената борба, включително срещу цивилни. Той е заподозрян, че е замесен в терористични нападения срещу израелци, а движението му е отговорно за смъртта на 17 американци, убити при терористични атаки\", посочи американската дипломация. След като в края на 2017 г. Доналд Тръмп  призна Ерусалим за столица  на Израел, Хания заяви, че с това са преминати всички граници на допустимото, а палестинската автономна власт оттогава  отказва всякакво посредничество  на Вашингтон в мирните преговори с Израел. Държавният департамент включи днес в черния списък и три групировки: палестинското движение \"Харакат ас Сабирин\" (\"действащо в ивицата Газа и на Западния бряг и подкрепяно от Иран\"); \"Лиуа ал Таура\" - групировка, появила се през 2016 г. в Египет; и \"Хасм\" - египетска организация, създадена през 2015 г. /БТА", "date": "2018.02.01", "title": "Водачът на \"Хамас\" влезе в американския черен списък на терористите"}
{"url": "https://www.dnevnik.bg/photos/2018/02/01/3122242_fotogaleriia_formula_1_i_manekenkite_na_pistata_-/", "text": "Собствениците на Формула 1 \"Либърти медия\"   се слага край на една от дългогодишните традиции в спорта - използването на жени модели на стартовата решетка.", "date": "2018.02.01", "title": "Фотогалерия: Формула 1 и манекенките на пистата - традиция на над половин век"}
{"url": "https://www.dnevnik.bg/sviat/2018/02/01/3122243_ruski_specchasti_zastreliaha_boec_na_isliamska_durjava/", "text": "Руската Федерална служба за сигурност (ФСБ) обяви, че нейни специални части са ликвидирали боец на \"Ислямска държава\", който готвел атентат за 18 март - деня на президентските избори, предадоха \"Интерфакс\" и РБК. Става дума за човек от \"близката чужбина\", оказал въоръжена съпротива при опит да бъде задържан в Нижни Новгород, уточняват руските издания, без да съобщават националността му. На мястото на инцидента е намерено \"мощно\" самоделно взривно устройство, както и съставки за изработване на още няколко такива, огнестрелно оръжие и боеприпаси. В края на декември 2017 г. руският президент Владимир Путин обяви, че е дал указания на ФСБ да са готови да не щадят живота на терористите или да не се опитват да ги задържат, ако има заплаха за служители на правоохранителните органи, а да \"ликвидират престъпниците на място\". В средата на декември ФСБ съобщи, че е разбило група бойци, планиращи терористични атаки по време на предизборната кампания и около Нова година.", "date": "2018.02.01", "title": "Руски спецчасти застреляха боец на \"Ислямска държава\", планирал атентат на изборите"}
{"url": "https://www.dnevnik.bg/bulgaria/2018/02/01/3122246_konstitucionen_sudiia_reshenieto_za_delian_dobrev_shte/", "text": "Конституционният съд с мнозинство от 7 гласа каза, че отказът на парламента да приеме оставката на депутата Делян Добрев противоречи на Конституцията и обясни защо, но повече от това съдът не може да направи по конкретния случай.. Решението на КС обаче ще има голямо значение, защото да приема подадена оставка. Това обяснява в интервю за в. \"Сега\" членът на КС Константин Пенчев, който беше докладчик по делото за депутата от ГЕРБ Делян Добрев, след разразилата се отново буря в пленарната зала по повод отхвърлената оставка. Пенчев припомня, че от 1990 г. досега има поне 5 случая, когато Народното събрание в различни мнозинства съвсем произволно не приема оставки. Ето защо произнасянето на КС има значение, независимо че междувременно Делян Добрев е оттеглил оставката си. Ако някой е подсказал на депутата да направи това, го е подвел, защото КС все пак се произнесе, казва конституц4ионният съдия. Запитан за другото решение на КС от последните дни, потвърждаващо повече от два мандата на ръководителите в съдебната власт за вечните началници в системата. \"Вечни началници има, защото Висшият съдебен съвет (ВСС) ги назначава. Когато един човек е бил два мандата шеф на районния съд и кандидатства веднага след това за шеф на окръжния, това е достатъчно основание за мен, ако съм член на ВСС, да гласувам против. Нека ВСС си поеме отговорността\", заявява Пенчев. И споделя впечатленията си, че не винаги най-добрите се кандидатират за ръководители. коментира конституционният съдия на въпроса как изглежда третата власт. И уточнява, че \"не е правилно да търсим причините в самата съдебна власт, защото това са проблемите на цялото общество\". е мнението на Константин Пенчев във връзка с внесения през декември законопроект от депутати от ГЕРБ и \"Обединени патриоти\" за създаване на още един административен съд. \"Имаме регионални административни съдилища. Нали идеята беше те да поемат тежестта и да разтоварят Върховния административен съд. Съгласен съм, че ВАС е превърнат в едва ли не районен, трудов съд. Уволненията на служители от МВР, МО, държавни служители - това са по своята същност трудови дела. По неизвестни причини потърпевшите по тези дела имат привилегията те да се гледат на две инстанции от върховен съд. Създаването на Централен административен съд /ЦАС/ обаче няма с нищо да облекчи върховния съд. Този нов съд ще е някак си във въздуха. Имаме върховен и регионални. А ЦАС ще е половинчата инстанция. Не виждам разум в тази идея\", коментира Константин Пенчев, който е и бивш председател на ВАС и познава детайлно проблемите на административното правосъдие.", "date": "2018.02.01", "title": "Конституционен съдия: Решението за Делян Добрев ще принуди парламента да приема оставки"}
{"url": "https://www.dnevnik.bg/biznes/2018/02/01/3122248_problemut_s_pirin_se_profanizira_do_nivo_ekolozi/", "text": "Месец след като правителството взе две решения, с които на практика разреши строителството в Пирин, само една организация в туризма се противопостави на това (с изключение на председателя на Асоциацията за алтернативен туризъм Любомир Попйорданов, който активно участва в протестите).  За тази вечер е насрочен поредният протест  срещу решението на правителството. В отворено писмо Асоциацията българските туроператори и туристически агенти (АБТТА) изразява опасения, че гласуваното в края на м.г. изменение на плана за управление на Национален парк \"Пирин\" ще възпрепятства постигането на конкурентно и устойчиво развитие на планинския и ски туризма в България (пълния текст на писмото вижте в прикачения файл). Решението за бъдещето на най-големия ни ски курорт е взето извън професионалната общност на туроператорите, а проблемът е профанизиран до ниво \"еколози срещу инвеститори\", посочва асоциацията, като напомня, че решението на кабинета противоречи на основните принципи за устойчиво икономическо развитие, а също и на ангажиментите, поети от България с подписването на Глобалния етичен кодекс на Световната туристическа организация по туризъм към ООН през 2014 г. Решението е в колизия и с визията и целите, записани в Националната стратегия за устойчиво туристическо развитие за периода 2014 - 2030 г., се посочва в писмото. Туроператорите подчертават, че с отъждествяването на планинския туризъм само със ски в последните години в България са неглижирани всички останали негови форми - пешеходен туризъм във всичките му разновидности, планинско колоездене, конен туризъм, наблюдение на диви животни, скално катерене и алпинизъм, както и останалите форми на приключенски туризъм - рафтинг, параглайдинг и др. В същото време ски туризмът в Банско продължава да се развива екстензивно, създавайки огромен дисбаланс между легловата база и съществуващия капацитет на ски пистите и оставяйки без развитие най-екологичните и изискващите най-скромни ивестиции форми на зимен туризъм като ски туринг, фрийрайд, ски бягане. Организацията обръща внимание на въпроси като този дали е възможно без анализ за въздействието на концесията на ски зоната в Банско върху местната икономика през последните 15 г. да се намери устойчиво решение на проблемите. Според асоциацията трябва да се установи точно капацитетът на съществуващите ски писти в Банско, какъв прираст на туристи може да се очаква при втори лифт, какви мерки предвижда държавата за осигуряване на равностойна конкурентна среда при предоставяне на ски услуги и хотелски услуги и предпазване от възможни злоупотреби с монополната собственост на ски съоръженията в ски курортите ни. Организацията призовава правителството да отмени решението си, за да даде възможност за експертни оценки на планираните промени в плана за управление на Пирин и за обществени дискусии по темата. Организацията допълва, че решението на кабинета е в нарушение на Закона за защитените територии и Европейската директива за природните местообитания и без да бъде извършена предварителна екологична оценка и оценка за съвместимост с \"Натура 2000\".", "date": "2018.02.01", "title": "Проблемът с Пирин се профанизира до ниво \"еколози срещу инвеститори\", обяви асоциация"}
{"url": "https://www.dnevnik.bg/sport/2018/02/01/3122309_dimitur_berbatov_e_tretiiat_nai-skupoplaten_futbolist/", "text": "Димитър Бербатов е футболистът с третата най-висока заплата в индийската Суперлига, съобщи сайтът на местния шампионат. Българският нападател, който играе за  \"Керала бластърс\" , ще получи 358 942 щатски долара, ако изпълни докрай договора си с тима. Обърната в местната валута рупии, заплатата на българина е 22 милиона. Рекордьорът по голове за националния отбор на България, който на 30 януари навърши 37 години, подписа с \"Керала\" през лятото, а ангажиментът му е само за настоящия сезон. Първоначално се смяташе, че той ще вземе близо 1 милион евро за трансфера си в Индия, но официалните данни показват, че сумата е много по-малка. Все пак става въпрос само за твърдата заплата на Бербатов, като не е ясно какви са различните бонуси за изиграни мачове и вкарани голове. №1 по заплата в Суперлигата е нападателят на \"Бенгалуру\" Мику. Венецуелецът получава 499 930 долара, а втори след него е Роби Кийн. Бившият съотборник на Бербатов в \"Тотнъм\" и настоящ капитан на ATK (доскоро \"Атлетико де Колката\") взима 400 хиляди долара. Откакто отиде в Индия, българинът не се наслаждава на голям успех, след като претърпя две мускулни контузии. Бербатов има едва шест мача през този сезон и не е отбелязал нито един гол. Преди да подпише с индийския отбор, Бербатов беше без отбор една година, след като се раздели с гръцкия ПАОК през 2016 г. Наскоро местните медии  обявиха, че нападателят е пред раздяла с \"Керала\" , за да може тимът да освободи място за друг чужденец. За момента обаче никой от клуба не е коментирал официално.", "date": "2018.02.01", "title": "Димитър Бербатов е третият най-скъпоплатен футболист в Индия"}
{"url": "https://www.dnevnik.bg/biznes/2018/02/01/3122303_ot_dnes_levut_moje_da_se_obmenia_v_cheindjbjurata_v/", "text": "Българският лев и румънската лея ще могат от днес да се обменят в обменните бюра в Сърбия според решение на Народната банка на Сърбия (НБС), цитирано от БТА. Българският лев и румънската лея ще бъдат включени в списъка с чуждестранни валути, с които банките могат да търгуват, се казва в съобщение на НБС. Българската валута ще има код BGN и цифров код 975, докато румънската лея ще има код RON и цифров код 946.  При взимането на решение за въвеждането на двете нови валути в списъка с валутите, които се обменят, Народната банка на Сърбия се е ръководила от участието и значението на Румъния и България във външнотърговския обмен на Сърбия и потенциала за развитие на икономическото сътрудничество с тези страни в предстоящия период. Взето е под внимание и постоянното нарастване на броя на граждани на Румъния и България, които посещават Сърбия, а въвеждането на двете валути влияе стимулиращо и на реализацията на общи икономически проекти на Сърбия с България и Румъния, се казва в решението. Взето е под внимание също, че двете страни са членки на Европейския съюз. От юни 2010 г. българите могат да пътуват до Сърбия само с личната си карта. Оттогава се наблюдава и засилен интерес за пътувания в страната както за посещение на туристически обекти, така и за кулинарен туризъм. ", "date": "2018.02.01", "title": "От днес левът може да се обменя в чейнджбюрата в Сърбия"}
{"url": "https://www.dnevnik.bg/bulgaria/2018/02/01/3122261_kratki_novini_uchenik_e_obvinen_v_opit_za_ubiistvo_na/", "text": "През март ще се решават субсидиите за тютюна На 7 март ще се проведе заседание на Консултативния съвет по тютюна, на което ще бъдат предложени ставките за подпомагане. Това съобщи заместник-министърът на земеделието Цветан Димитров в Благоевград. Размерът на помощите ще бъдат приблизително, колкото и миналата година, намалението на средствата за сектора е между 4 и 5%, каза той, цитиран от пресцентъра си. Според него се очаква част от държавите-членки да повдигнат въпроса за подпомагането на тютюнопроизводителите на европейско ниво и след 2020 г. Ученик на 16 г. е обвинен в опит за убийство във Варна Окръжният съд във Варна наложи постоянен арест на 16-годишен ученик, обвинен в опит за убийство на охранител в дискотека. На 28 януари момчето и негов приятел нападнали 36-годишния охранител. Обвиняемият е държал охранителя, докато другото момче му е нанесло над 10 удара с нож, единият - в сърдечната област. Съучастникът се издирва. От варненската прокуратура съобщават, че обвиняемият има 6 криминални регистрации - за телесна повреда, палеж, унищожаване и увреждане на имущество и за притежание на наркотици. Днешното определение може да бъде обжалвано пред Апелативния съд. Съдебният съвет единодушно отказа да отстъпи правомощия на института по правосъдие  Висшият съдебен съвет (ВСС) единодушно отхвърли редица предложения за изменения в Закона за съдебната власт (ЗСВ), с които се увеличава автономията на Националния институт на правосъдието (НИП) и се дава повече власт на директора му. Идеята дойде от главния прокурор Сотир Цацаров, който обърна сериозно внимание на промените в текстовете, отнасящи се до НИП. По думите му \"много необосновано се засилва автономията на НИП за сметка на Пленума на ВСС\". Той предложи съветът да възрази срещу посочените от него изменения. Забележките му накараха останалите членове да зачетат по-внимателно проекта, което пък доведе до още възражения срещу други промени. Накрая всички приеха предложението на Цацаров, че съветът одобрява проекта за изменения в ЗСВ с изключение на параграфите от 10 до 21, свързани с НИП - с мотив, че предложените промени не са необходими, действащата уредба е достатъчно подробна, ясна и обоснована. Грипна ваканция е обявена в Асеновград от 7 февруари Заради висока заболеваемост учениците в общината излизат в тридневна ваканция от 7 до 9 февруари включително, съобщи агенция \"Фокус\". По този начин междусрочната им ваканция, която започва от понеделник (5 февруари), ще бъде удължена до края на идната седмица. Проблемът с работниците в Дупница е на път да бъде решен От днес са прекратени трудовите договори на работниците от обувното предприятие в Дупница, чиито работодател – италиански гражданин, не е изплащал заплати от ноември, но изчезна от страната. Така работниците ще могат да се регистрират в бюрото по труда или да започнат нова работа. От главната инспекция по труда съобщиха, че са успели да се свържат с новия управител на предприятието, също италианец, и са го убедили да дойде в страната и да оформи документите за прекратяване на трудовите правоотношения на основание забавени възнаграждения. Събират се доказателства за завеждане на молба за производство по несъстоятелност. Когато такова бъде открито в съда, работниците ще могат да получат неизплатените заплати и обезщетения от Фонда за гарантирани вземания на работниците и служителите при несъстоятелност.", "date": "2018.02.01", "title": "Кратки новини: Ученик е обвинен в опит за убийство на охранител във Варна"}
{"url": "https://www.dnevnik.bg/bulgaria/2018/02/01/3122278_vupreki_ogranichitelna_zapoved_muj_ubi_suprugata_si/", "text": "Въпреки наложена ограничителна заповед 37-годишен мъж от Троян е убил съпругата си, като я е пробол 26 пъти с нож, съобщи \"Нова телевизия\". Заради постоянни скандали и побои между двамата мъжът имал ограничителна заповед, наложена от съда, да не доближава жената. Забранено му било дори да влиза и в дома им, където останала да живее тя. Нарушавайки и двете забрани, мъжът обаче влязъл в апартамента и с 35-годишната жена си разменили взаимно удари. Той лично информирал полицията за извършеното престъпление. Вместо да бъде арестуван, е бил отведен в троянската болница, защото и той самият е бил намушкан. След ден и половина в лечебното заведение той е изпратен в затвора в Ловеч, тъй като съдът му е наложил мярка за неотклонение - постоянен арест. Според разказите на съседите пред телевизията съпругата е била по-агресивна. Лекар от местната болница пък разказа, че наскоро мъжът е бил лекуван, след като съпругата му го е ударила с тиган. Той е с повдигнато обвинение за умишлено убийство, което според закона се наказва с от 10 до 20 години затвор. Два подобни случая влязоха в публичното пространство наскоро и показаха слабости в работата на разследващите. През лятото на миналата година Стефан Станев уби по брутален начин приятелката си Виола Николова. След това се разбра, че в  продължение на години МВР и прокуратурата са отказвали да обърнат внимание  на сигналите за насилие и заплахи, които бившата съпруга на Станев е отправяла към тях. Веднага след случая ръководството на МВР и държавното обвинение заявиха решимост за справяне с проблема. Уж заради инцидента оставка подаде и районният прокурор на София Петър Белчев (всъщност истинската причина да напусне поста са констатирани нарушения при случайното разпределение на делата). Делото приключи в едно заседание на първа инстанция през ноември, когато съдът наложи наказание от 25 години затвор. Повече за процеса четете  тук . Малко след този случай ограничителна заповед се оказа безполезна при убийство в столичния квартал \"Лагера\". Тогава 64-годишният Венцислав Василев уби по-младата си с над 20 години втора съпруга пред приятелката ѝ. Той също  призна вината си в съда . Неговото наказание, определено от първата съдебна инстанция, е затвор от 13 години. Повече вижте  тук . ", "date": "2018.02.01", "title": "Въпреки ограничителна заповед мъж уби съпругата си"}
{"url": "https://www.dnevnik.bg/evropa/2018/02/01/3122313_mei_se_gotvi_za_spor_s_es_za_pravata_na_evropeiskite/", "text": "Британският премиер Тереза Мей заяви, че гражданите на Европейски съюз, които пристигат по време на преходния период след Брекзит, няма да имат същите права като дошлите преди това, предадоха \"Гардиън\" и \"Ройтерс\". Изказването на Мей създава условия за конфронтация с ЕС по въпроса. Ограничаването на миграцията беше една от главните причини, поради които през 2016 г. британците избраха да напуснат ЕС. Това стана след масов наплив на граждани на съюза, особено от по-бедните страни от Източна Европа. ЕС предупреди Великобритания, че трябва да приеме всички решения на съюза, а по време на  така наречения преходен период  след Брекзит неговите граждани да могат да имат пълни права на пребиваване в Обединеното кралство. Мей обаче заяви, че гражданите на ЕС, които пристигнат във Великобритания след март 2019 г. (когато Лондон трябва да излезе от ЕС и да започне преходният период), вече ще бъдат третирани по различен начин. \"Хората, които са дошли в Обединеното кралство, докато още сме били член на ЕС, са си създали определени очаквания и са направили житейски избор\", заяви Мей пред репортери на връщане от  посещението си в Китай . \"Има разлика между хората, които са дошли, преди да излезем, и тези, които ще дойдат, знаейки, че Обединеното кралство вече не е член на ЕС.\" Това е възможна пречка, която Великобритания и ЕС ще трябва да преодолеят, за да се споразумеят по въпроса за прехода. Идеята на този период е двете страни да могат през това време да се подготвят за последиците от края на 46-годишното членство на Лондон в съюза. Много от привържениците на Брекзит изразяват безпокойство, че планът да няма особени промени в сегашното статукво в периода непосредствено след официалното излизане на Великобритания от съюза през март 2019 г. представлява подмяна на решението от референдума. Мей донякъде отхвърли тези безпокойства. \"Те не са гласували да няма никаква промяна след излизането ни от ЕС\", каза тя. \"Това, което правим сега, е да свършим работата, която британският народ поиска от правителството да свърши, а именно - да осъществи Брекзит.\"/БТА", "date": "2018.02.01", "title": "Мей се готви за спор с ЕС за правата на европейските граждани след Брекзит"}
{"url": "https://www.dnevnik.bg/politika/2018/02/01/3122322_ombudsmanut_shte_se_izbira_s_iavno_glasuvane_i_shte/", "text": "Омбудсман ще се избира с явно, а не с тайно гласуване, и ще получи повече правомощия. Едно от тях е, че ще може да дава препоръки до Министерския съвет и до Народното събрание за подписване и ратифициране на международни актове в областта на правата на човека. Това прие парламентът на първо четене в промени в Закона за омбудсмана. \"За\" гласуваха 165 депутати, а един се въздържа. Към изискванията за заемане на длъжността на обудсмана и заместник-омбудсмана ще бъде добавен и предишен опит в областта на правата на човека. Предлага се още омбудсманът да може отправя предложения и препоръки за защита на правата на гражданите и от частни субекти. Омбудсманът не само ще защитава, но и ще насърчава основните права и свободи. \"Това ще допринесе за авторитета на държавата ни и ще даде гаранции за българските граждани, че зад техните права работи институцията с най-висок статут\", каза депутатът от БСП Красимир Янков. Според него промените ще осигурят повече прозрачност и ще гарантират, че конституционните права на омбудсмана вече ще са разписани и в закона. Пак скандали за Делян Добрев Дебатите по закона бяха прекъснати временно, след като Георги Гьоков от БСП поиска по време на гласуването от залата да бъде отстранен Делян Добрев, който \"вече не е народен представител\". Гьоков цитира решението на Конституционния съд, който казва, че неприемането на оставката на Добрев е противоконституционно. Данаил Кирилов призова Цвета Караянчева да не допуска подобни изяви \"с лична интерпретация\". После припомни случая с Иван Иванов от кабинета на Пламен Орешарски, който бе зам.-министър на вътрешните работи за по-малко от ден, а мандатът му в НС не бе прекъснат. Тома Биков (ГЕРБ) посъветва социалистите да си взимат хапчетата, защото обстановката е \"прекалено нервозна\".", "date": "2018.02.01", "title": "Омбудсманът ще се избира с явно гласуване и ще има повече правомощия"}
{"url": "https://www.dnevnik.bg/sport/2018/02/01/3122333_sportniiat_arbitrajen_sud_otmeni_dojivotnite/", "text": "Спортният арбитражен съд (КАС) в Лозана отмени доживотните наказания на 28 руски спортисти, които бяха санкционирани заради положителни допинг проби от игрите в Сочи през 2014 г. Общо 42-ма руснаци бяха наказани от Международния олимпийски комитет (МОК), който наложи най-тежката мярка в цялата си история. На свое заседание обаче КАС прецени, че \"няма достатъчни доказателства\", затова наказанията отпадат. Жалбите на други 11 спортисти са частично уважени и вместо с доживотна забрана се заменят с неучастие на  олимпийските игри в Пьонгчанг , които започват на 9 февруари. Засега е отложено изслушването на трите биатлонистки Огла Зайцева, Олга Вилухина и Яна Романова. КАС уточни, че в задачата на арбитрите не е влизало да се определи имало ли е схема за манипулиране на допинг пробите на игрите в Сочи, а са разглеждани индивидуалните случаи спортист по спортист. Резултатите на 28-те спортисти от Сочи, които са оправдани, ще се зачитат и така Русия връща първото си място в класирането по медали. Така страната има 33 отличия (13 златни, 11 сребърни и девет бронзови медала). Ще участва ли Русия в Пьонгчанг Малко след решението на Спортния арбитражен съд Международният олимпийски комитет също излезе със съобщение. МОК твърди, че отпадането на доживотните наказания на 28 от руските олимпийски не им разрешава автоматично да се явят на игрите в Пьонгчанг. \"МОК ще анализира мотивите за решенията на КАС много внимателно. Въпреки това остава в сила решението от 5 декември, според което Русия и руски спортисти не могат да се състезават на игрите в Пьонгчан. Също така решението на КАС не прави руските спортисти невинни\", гласи съобщението на МОК. Реакцията от Кремъл не закъсня, като руският спортен министър Павел Колобков заяви, че очаква състезателите да получат разрешение да участват на игрите в Пьонгчанг. \"Това решение доказва, че руският спорт е чист и нашите спортисти винаги са се състезавали според правилата. Русия се радва, че правдата възтържествува и сега чакаме тези спортисти да получат покани за Пьонгчанг\", каза Колобков. Вицепремиерът на Русия и бивш спортен министър Виталий Мутко също коментира, но беше по-остър. Той нарече частично отменените санкции на 11 от спортистите \"пълна глупост\". \"Твърди се, че има някакви аномалии в пробите и затова 11 от нашите спортисти са оставени в списъка с наказаните. Русия ще помогне на всички потърпевши и няма да остави нещата така. На тези 11 души ще бъда оказана всякаква юридическа помощ\", каза Мутко. Говорителят на руския президент Владимир Путин Дмитрий Песков изрази задоволство и каза, че \"в Кремъл всички са много радостни от новината\".", "date": "2018.02.01", "title": "Спортният арбитражен съд отмени доживотните наказания на 28 руски олимпийци"}
{"url": "https://www.dnevnik.bg/bulgaria/2018/02/01/3122264_za_godina_slujbite_zasekli_80_razgovora_na_pedofili_s/", "text": "През миналата година е имало над 80 случая на комуникация между педофили и деца в социалните мрежи, каза пред Би Ти Ви началникът на отдел \"Трансгранична организирана престъпност\" в ГДБОП Явор Колев. Всички те са докладвани на прокуратурата. Извършителите са установени и имат повдигнати обвинения, допълни той. \"Тези хора обикновено са много добри психолози, защото преследват собствените си отвратителни нужди и в този нагон достигат до крайности\", заяви Колев. \"Много малки деца, включително и моята внучка на 4 г., прекарват много време в браузване в интернет. Гледа клипчета, постоянно е в платформите за видеострийминг. Там може да попаднеш и на много неподходящо съдържание. Но ние не трябва да ограничаваме децата си, трябва да говорим с тях и да наблюдаваме това, което те правят, да сме наясно, че когато детето е с телефона или таблета, не е в безопасност\", коментира още той. От думите му се разбра, че са се увеличили интернет измамите, което той определи като нормално, заради увеличеното потребление по принцип. \"Ежедневно имаме случаи по внедряване на междуфирмена кореспонденция и кражби на банкови сертификати\", допълни той. Явор Колев разказа подробности и за системата \"Амбър Алърт\", която подпомага дейността по издирване на изчезнали или отвлечени деца, като ангажира огромен кръг от обществото в тази дейност.  Тя беше въведена у нас преди дни. \"Обикновено информацията за изчезнало дете се получава в секторите \"Издирване\", където родители или близки подават сигнал. Тази информация се прецизира, обработва се от специалистите от тези сектори и се подава на ГДБОП, където се изготвя този постер, съдържащ всички данни на детето – височина, ръст, години, актуална снимка\", посочи той. Идеята е всеки един потребител, ако забележи детето или автомобила, с който е било отвлечено, да се обади на посочен телефон в ГДБОП, който работи 24 часа в денонощието 7 дни в седмицата, разясни Явор Колев. По думите му чрез тази система от 2015 г. до момента само в САЩ са установени и върнати в семействата си над 900 деца.", "date": "2018.02.01", "title": "За година службите засекли 80 разговора на педофили с деца в социалните мрежи, обяви Явор Колев"}
{"url": "https://www.dnevnik.bg/photos/2018/02/01/3121800_fotogaleriia_veshti_na_chaushesku_se_prodavat_na_turg/", "text": "Румънска аукционна къща продава вещи на екзекутирания комунистически лидер Николае Чаушеску, за да отбележи 100-годишнината от рождението му. Николае Чаушеску е ръководител на комунистическа Румъния от 1965 г. до падането на режима през декември 1989 г. През същия този месец Чаушеску е обвинен в престъпления срещу държавата, геноцид срещу собствения си народ, откриване на тайни сметки в чужди банки и \"подкопаване на националната икономика\". След кратък процес Николае и съпругата му Елена Чаушеску са признати за виновни и екзекутирани на 25 декември 1989 г.", "date": "2018.02.01", "title": "Фотогалерия: Вещи на Чаушеску се продават на търг в Румъния"}
{"url": "https://www.dnevnik.bg/biznes/2018/02/01/3122321_komisiiata_za_konkurenciia_shte_vkljuchi_i_signala_na/", "text": "Комисията за защита на конкуренцията ще присъедини към образуваната от нея проверка за пазара на ток на борсата сигнала на Асоциацията на организацията на българските работодатели. Това се разбира от отговор на регулатора до асоциацията, съобщава Българската стопанска камара, която е ротационен председател на асоциацията. Асоциацията изпрати писмото си на 25 януари, като в него посочва, че има сигнали за нелоялна конкуренция на свободния пазар на ток. И по-конкретно, че АЕЦ \"Козлодуй\" и ТЕЦ \"Марица-изток 2\", които са единствените доставчици на ток на борсата, имат предварителни уговорки с някои търговци на ток, като по този начин предлагат различен достъп до информация за тръжните процедури. Сигнализира се и за съгласувани действия на отделни големи търговци на електроенергия, което води до необосновано високи цени на тока. Междувременно Комисията за защита на конкуренцията се самосезира и започна производство, което включва секторен анализ на свободния пазар на ток. В края на миналата година  индустриални предприятия се оплакаха  от това, че от началото на февруари доставчиците им на ток ще искат много по-високи цени, които в някои случаи са с 60% по-високи от тези към момента. Беше посочено и че на борсата на ток реално няма механизъм за контрол на сделките, нито пък за санкции срещу неправомерни действия. В резултат  министърът на енергетиката Теменужка Петкова посъветва бизнеса да се обръща към Комисията за защита на конкуренцията , без да обясни започнала ли е работа борсата за ток без контролни механизми. По-късно министърът съобщи, че с е готвят промени в Закона за енергетиката, с които се вменява на енергийния регулатор  да контролира борсата. Последното бе представено като настъпване на момента за въвеждане на определена европейска директива. Представители на индустрията отказаха да участват в безрезултатни срещи при министъра и обявиха готовност за протест.", "date": "2018.02.01", "title": "Комисията за конкуренция ще включи и сигнала на работодателите в производството за пазара на ток"}
{"url": "https://www.dnevnik.bg/politika/2018/02/01/3122354_bsp_iska_smetnata_palata_da_proveri_harcheneto_na/", "text": "БСП иска Сметната палата да провери разпределянето на средства от бюджета в последните месеци, тъй като смята, че кабинетът е нарушил закона по този въпрос. Според социалистите управляващите са направили комбинации в бюджета, с които са задържали разходите до края на м.г., а след това са разпределили стотици милиони левове. Така били нарушени и законът за бюджета, и конституцията. \"Цяла година проглушават за излишъци в бюджета заради това, че те не харчат 2.5 млрд. лв. капиталови разходи. Задържат огромни средства, стотици милиони, с които лишават българските фирми и потребители от тези средства, намаляват динамиката на БВП, защото тези пари не влизат в икономиката. И после на тъмно, в края на годината, изведнъж си ги разпределят. Същото правят и от началото на 2018 г. С изключително странни решения, при двустранни срещи между премиера и представители на МВР и други, отпускат стотици милиони без санкцията на парламента и в нарушение на конституцията\", обясни социалистът проф. Румен Гечев.", "date": "2018.02.01", "title": "БСП иска Сметната палата да провери харченето на излишъка в бюджета"}
{"url": "https://www.dnevnik.bg/evropa/2018/02/01/3122355_sudebnata_reforma_v_rumuniia_postavia_pod_vupros/", "text": "Председателят на Европейската комисия Жан-Клод Юнкер предупреди румънското правителство да промени последните закони за съдебната система. В противен случай Букурещ рискува Брюксел да продължи надзора върху румънското правосъдие и да постави под въпрос бъдещото членство на страната в Шенген, предаде EUobserver. По думите на Юнкер, ако парламентът в Букурещ не внесе поправки в сегашното законодателство за съдебната система, това може да постави влизането в шенгенската зона в риск. Ако румънското законодателство остане в този вид, освобождаването от Механизма за сътрудничество и проверка и влизането на Румъния в Шенген ще бъдат разглеждани по съвсем различен негативен начин, подчерта той по време на съвместна пресконференция с румънския президент Калус Йоханис в Брюксел. Румъния и България са под съдебния надзор на ЕС от влизането си в съюза през 2007 г. Тази седмица в европейски доклад се каза, че има шанс  мониторингът за Румъния да отпадне  преди този за България. Йоханис бе на посещение в Брюксел седмица след като  Европейската комисия предупреди  лявото правителство на страната  да промени законите , които биха защитили политиците от преследване. През последните седмици  десетки хиляди румънци излязоха на улиците , за да протестират срещу законодателството. Предупреждението на Юнкер идва, след като във вторник Конституционният съд на Румъния постанови, че части от спорните реформи противоречат на конституцията и трябва да бъдат променени. Юнкер изрази доверие в румънското правосъдие. \"Съдебната система е независима и функционална, не можем да кажем това за всички държави членки\", отбеляза той, като добави, че решението на Конституционния съд е доказателство, че правосъдната система работи. Дясноцентристът Йоханис изказа увереност, че парламентът ще вземе предвид решението на съда и ще промени закона. Юнкер отхвърли твърдението, че Европейската комисия ще започне срещу Румъния  процедура като тази, която стартира срещу Полша . Там независимостта на съдебната система в в опасност, докато в Румъния става въпрос за специфично законодателство, което буди тревога в Брюксел. Юнкер повтори намерението си да сложи край на Механизма за сътрудничество и проверка до края на мандата си през 2019 г. и посочи, че Румъния трябва да бъде приета в Шенген. \"Тук става въпрос за национално достойнство. Румънските граждани не заслужават да бъдат третирани като втора категория граждани\", подчерта той, но добави, че за да убеди държавите членки да допуснат Румъния в шенгенското пространство, законодателството за правосъдната система трябва да отговаря на стандартите на ЕС.", "date": "2018.02.01", "title": "Съдебната реформа в Румъния поставя под въпрос членството в Шенген, предупреди Юнкер"}
{"url": "https://www.dnevnik.bg/bulgaria/2018/02/01/3122356_prokuraturata_proveriava_nasilie_v_detska_gradina_v/", "text": "Прокуратурата започна проверка по медийни публикации за насилие в детска градина в Бургас. Видео, разпространено в социалните мрежи, показва как две възпитателки в детската градина удрят шамари на децата и ги дърпат ги за косите малтретират децата. Според автора на клипа, кадрите са направени в обединено детско заведение \"Брезичка\" в бургаския комплекс \"Славейков\". Пред БНР родители потвърждават, че децата им имат синини и са стресирани. Директорът на градината Събка Недева информира, че едната учителка е подала молбата за напускане, а другата е в отпуск. По думите й досега не е имало подобни сигнали и случилото се е неочаквано за нея. Районната прокуратура е възложила проверката на МВР и отдела за закрила на детето. В хода на проверката трябва да бъде установено на коя дата е станал инцидентът, кои са възпитателките, нарушили неприкосновеността на децата и кои са самите деца. Ще бъдат разпитани родителите за това дали са установили увреждания по тялото и лицата на децата, документирани ли са от съдебен лекар, какво са споделили децата и уведомено ли е ръководството на детската градина. Срокът на проверката е 10 дни, а според резултатите наблюдаващият прокурор ще реши какво да предприеме.", "date": "2018.02.01", "title": "Прокуратурата проверява насилие в детска градина в Бургас"}
{"url": "https://www.dnevnik.bg/sviat/2018/02/01/3122308_kak_hiliadi_strogo_sekretni_dokumenti_se_ozovaha_v/", "text": "Австралийското контраразузнаване си върна хиляди класифицирани документи, оставени в магазин за мебели втора употреба, и това се превърна в един от най-големите пробиви в сигурността в последно време, съобщи \"Ройтерс\". Документите съдържат информация за пет предишни правителства, която трябва да е строго секретна за най-малко 20 години. Те обаче се оказаха забравени в две чекмеджета, които доскоро са били на разпродажба в магазин за мебели втора употреба в столицата Канбера. Въпросният магазин според австралийски медии често се използва за разпродажба на стари мебели, използвани в правителствени институции, но името му не се съобщава. Купувачът изчакал няколко месеца, преди да пробие чекмеджетата - оказало се, че никой в магазина не може да ги отвори. Именно липсата на ключове обаче станала причина за ниската цена на разпродажба.  Предадени на обществения оператор Ей Би Си, те доведоха до няколко истории (засега), включително за пропуските в сигурността на сегашното и предишни правителства. Телевизията отказва да каже как точно са стигнали до нея. Репортажите обаче смутиха бивши премиери и няколко депутати, които са част и от сегашния кабинет и чиито имена се споменават в документите. Телевизията казва, че Австралийската организация за сигурност и разузнаване е преговаряла с нея, за да получи документите, но в резултат медията си е запазила достъп до съдържанието. Последствията Според документите например финансовият министър Скот Морисън е поискал да забави процеса на проверки за сигурност на бежанците, за да ограничи възможността им за разселване, а бившият премиер Тони Абът е обмислял дали да премахне финансовата помощ за безработни австралийци на възраст под 30 години. Освен това федералната полиция е загубила стотици документи, свързани с националната сигурност, в периода от 2008 до 2013 г. \"Очевидно е направена абсолютно елементарна грешка, вероятно от младши или среден служител\", каза Абът за Ей Би Си. \"Определено някой трябва да си плати и трябва да има последствия.\" Австралийският вицепремиер Барнаби Джойс определи случващото се като сериозен пробив в сигурността. \"Очевидно е шокиращо и разследването ще открие как е станало. \"Докато управляваш страна, има неща, които може да се объркат. Това е едно от тях\", каза той. Консервативни политици в Австралия опитаха да минимизират щетите за кабинета, като насочиха вниманието към решението на Ей Би Си да публикува данни от документите. Медията обаче настоя, че те са обект на \"национален интерес\". Въпреки това бившият премиер Кевин Ръд съобщи в \"Туитър\", че е завел дело срещу нея. Самата телевизия цитира експерти, според които пробивът в сигурността ще подкопае доверието в Австралия на съюзниците ѝ като Съединените щати и Великобритания и другите от т.нар. общност на \"Петте очи\" (последните две заедно с Канада и Нова Зеландия), която активно обменя разузнавателни данни.", "date": "2018.02.01", "title": "Как хиляди строго секретни документи се озоваха в магазин за мебели в Австралия"}
{"url": "https://www.dnevnik.bg/biznes/2018/02/01/3122353_za_10_godini_prihodite_ot_nelegalna_prodajba_na_cigari/", "text": "Общо за целия 10-годишен период (2007 - 2016 г.) незаконната търговия на цигари в България е донесла приходи за криминалния свят между 2.5 млрд. лв. и 3.5 млрд. лв. Това показват оценки на Института за пазарна икономика. Те са част от проекта \"По правилата\", чиято основна цел е да проучи възможностите за подобряване на водените политики и преодоляване на онези институционални слабости, които дават почва за незаконна търговия с тютюневи изделия в страната. Незаконната търговия се свива Големият бум на нелегалната търговия е през 2010 г., когато криминалните приходи са между 450 и 640 млн. лв. за годината, но и към момента, въпреки свиването на незаконната търговия, те не са за пренебрегване, като се оценяват между 120 и 170 млн. лв. за 2016 г. Това е ресурс, който в голямата си част се влива в организираната престъпност и създава възможности за корумпиране по високите и ниските етажи на властта, се посочва в анализа. Данните, базирани на данъчните приходи от Агенция \"Митници\" и данни за незаконната търговия от KPMG, показват, че през 2007 г. делът на незаконната търговия с цигари от целия пазар е 11.1%, а през 2016 г. спада до 6.8%. Въпреки спада на незаконната търговия негативните ефекти остават сериозни, посочват авторите на анализа. За 2016 г. този дял се е равнявал на близо 1 млрд. къса незаконни цигари, които са ощетили бюджета на страната с 200 млн. лв. Това биха били приходите за хазната от акцизи и ДДС, ако тези цигари бяха потребени легално. В пиковия момент за незаконната търговия – през 2010 г., потенциално пропуснатите приходи за бюджета са надвишавали 800 млн. лв. 75 процента сиво Незаконната търговия при тютюна за пушене достига над 75% от общия пазар, което се равнява на около 646 тона насипен тютюн - нарязан тютюн, който се продава на килограм, опакован в пликове без етикет и извън законните канали за продажба. Въпросните 646 тона насипен тютюн са равносилни на 861 млн. къса еквивалент на класическа цигара (0.75 грама на цигара). Цели 86% от незаконния насипен тютюн на пазара е с местен произход, тоест произведен в България, се посочва в анализа. Прегледът на акцизната политика спрямо тютюневите изделия в България през последните 10 години води до няколко много ясни извода. На първо място се потвърждава теоретичната постановка, че недалновидната акцизна политика може да има много тежки негативни последици и да подкопае постигането на двете основни политически цели – здравната (намаляване на тютюнопушенето) и данъчната (стабилни приходи в бюджета от облагане на тютюневи изделия), се посочва в анализа. Прекомерното и рязкото покачване на акцизната тежест неизменно води до ръст на незаконния пазар, който не може да бъде овладян само с контролни механизми. През 2010 г. тютюневият пазар в страната беше буквално залят от незаконни цигари, които достигнаха 1/3 от пазара и генерираха огромни приходи за организираната престъпност. Прегледът на развитието и ефектите от акцизната политика в България дава и някои поуки за общоевропейските политики. В процеса на хармонизиране трябва да се отчитат разликите в социално-икономическите фактори и особено разликите в платежоспособността, допълват авторите на проекта. Според тях огромният ръст на незаконната търговия в България и други страни от Източна Европа в първите години на членството можеше да бъде избегнат при по-внимателно поставяне на целите и далновидна политика по догонване. Към 2018 г. страните - членки на ЕС, достигнаха новите минимални нива (в т.ч. и България) от 90 евро акциз на хиляда къса цигари, с което ЕС се утвърди като икономическия блок с най-тежко облагане на най-разпространените тютюневи продукти. Експертите на института препоръчват в средносрочен план запазване на тези нива на облагане и фокус върху борбата с незаконната търговия. България има силен интерес всички бъдещи промени на ниво ЕС да бъдат съобразени с различната покупателна възможност в страните-членки.", "date": "2018.02.01", "title": "За 10 години приходите от нелегална продажба на цигари достигат 3.5 млрд. лв., сочи анализ"}
{"url": "https://www.dnevnik.bg/sport/2018/02/01/3122345_transferniiat_prozorec_zatvori_sus_smazvashti_rekordi/", "text": "Трансферната футболна лудост достигна невиждани върхове през изминалия януари. В рамките на първия месец на 2018 г. клубовете от големите пет европейски лиги похарчиха 815 милиона паунда. Висшата лига на Англия беше далеч пред всички останали с инвестиции за нови играчи на стойност 430 милиона паунда, показват данните на \"Делойт\". След като преди година клубовете от топ 6 - \"Манчестър сити\", \"Манчестър юнайтед\", \"Ливърпул\", \"Челси\", \"Тотнъм\" и \"Арсенал\" - похарчиха само 400 хиляди паунда за трансфери, през изминалия януарски прозорец те вложиха 265 милиона. Само техните инвестиции в нови попълнения бяха достатъчни да бъде разбит досегашният рекорд. Той беше поставен през 2011 г. - 225 милиона паунда, а миналата година благодарение на похарчените пари от по-малките клубове почти беше достигнат - 215 милиона. Стимулирани от спонсорските договори и големите пари от телевизионни права, двадесетте клуба от Висшата лига едва не преминаха считаната доскоро за абсурдна граница от 2 милиарда паунда за трансфери в един сезон. Те похарчиха общо 1.9 милиарда в рамките на летния и зимния трансферен прозорец. Това е с 520 милиона повече от рекорда, който беше поставен миналия сезон. Само за последните две години инвестициите на английските клубове в нови играчи са се увеличи почти двойно, след като през сезон 2015/2016 за пръв път в историята беше премината границата от 1 милиард. \"Въпреки че пред очите ни е още един изпълнен с рекорди трансферен прозорец, разходите на клубовете във Висшата лига продължават да бъдат в рамките на техните средства в контекста на генерираните приходи\", коментира Дан Джоунс от \"Делойт\". \"Приблизителните нетни разходи от 755 млн. паунда за сезон 2017/2018 представляват само 17% от прогнозните приходи на Висшата лига за същия сезон. Това е в тон със средния процент за 15-те години от първия януарски прозорец (2003 г.), тъй като клубовете увеличават инвестициите в играчите пропорционално на общия ръст на футболния бизнес\", допълни той. След като през лятото \"Пари Сен Жермен\" трансформира трансферния пазар с привличането на Неймар от \"Барселона\" за 222 милиона евро, през януари клубовете трябваше да платят колосални суми, за да вземат футболистите, които искат. \"Барселона\" превърна Филипе Коутиньо  във втория най-скъп играч в историята, след като се съгласи да плати на \"Ливърпул\" до 142 милиона паунда. \"Мърсиасйдци\" решиха да инвестират повече от половината от тези пари в  защитника на \"Саутхемптън\" Върджил ван Дайк . Той ще струва на червените 75 милиона паунда, което го превръща в най-скъпия бранител в историята и десетия най-скъп играч изобщо. Още два клуба счупиха трансферния си рекорд през януари. \"Арсенал\" привлече  Пиер-Емерик Обамеянг за 60 милиона паунда , а лидерът във Висшата лига \"Манчестър сити\" плати  57 милиона паунда за защитника на \"Атглетик\" (Билбао) Емерик Лапорт. През януарския прозорец беше осъществен още един трансфер за повече от 50 милиона паунда, въпреки че той беше договорен още през септември.  Диего Коща се завърна в \"Атлетико\" (Мадрид) , като заради трансферната забрана на \"дюшекчиите\" сделката с \"Челси\", която се оценява на 60 милиона паунда с бонусите, влезе в сила от 1 януари. Английският шампион също инвестира 50 милиона паунда на пазара, но с тях привлече цели трима играчи -  Оливие Жиру  от \"Арсенал\" (18 млн.), Емерсон Палмиери (17 млн.) и  Рос Баркли  (15 млн.). \"Юнайтед\" и \"Арсенал\" пък направиха  директна размяна за Хенрик Мхитарян и Алексис Санчес . \"Евертън\" отново беше сред разточителните отбори, както се случи и през лятото. \"Карамелите\" привлякоха нападателя на \"Бешикташ\" Дженк Тосун срещу 27 милиона паунда и крилото на \"Арсенал\" Тио Уолкът за 20 милиона. \"Тотнъм\" взе Лукас Моура от ПСЖ за 23 милиона паунда, а към настоящия прозорец е причислен още един трансфер за повече от 20 милиона - на Адриен Силва от \"Спортинг\" (Лисабон) в \"Лестър\" за 22 милиона. Сделката беше уредена още през лятото, но не се осъществи, тъй като изпращането на документите в системата на ФИФА стана няколко минути след затварянето на прозореца. Висшата лига успя да подобри още един рекорд. В последния ден от трансферния прозорец клубовете от английския елит похарчиха 150 милиона паунда. Това е с 15 милиона повече, отколкото през последния януарски ден на 2011 г. Най-близо като похарчени пари до Висшата лига през изминалия януари беше испанската Примера дивисион с общи инвестиции за 250 милиона. Това се дължи основно на трансферите на Коутиньо в \"Барселона\" и Коща в \"Атлетико\". Бундеслигата похарчи 65 милиона паунда през януари, като най-големите сделки бяха преминаването на Мануел Аканджи от \"Базел\" в \"Борусия\" (Дортмунд) срещу 18 милиона паунда и на Сандро Вагнер от \"Хофенхайм\" в \"Байерн\" срещу 11.5 милиона паунда. Клубовете от френската Лига 1 похарчиха общо 50 милиона паунда през януари, а най-скромна от големите лиги беше италианската Серия А с инвестиции за 20 милиона паунда.", "date": "2018.02.01", "title": "Трансферният прозорец затвори със смазващи рекорди за Висшата лига"}
{"url": "https://www.dnevnik.bg/sviat/2018/02/01/3122401_junkeras_predloji_katalunia_da_ima_simvolichen_i/", "text": "Уволненият вицепремиер и лидер на една от двете най-големи сепаратистки партии в Каталуня Ориол Жункерас обяви, че за да встъпи в длъжност Карлес Пучдемон като премиер на областта, може да се въведат два лидерски поста: един \"символичен\" и един \"ефективен\". Така Жункерас наля масло в огъня на спекулациите, че неговата партия ERC допуска вариант намиращият се в Брюксел Пучдемон да не бъде избран за премиер в парламента. Във вторник заседанието  беше отложено  на фона на  решение на Конституционния съд , изискващо Пучдемон да се яви лично в парламента и само с разрешение на съдия, ако сепаратисткото мнозинство желае гласуването да се проведе съгласно закона. Председателят на парламента Роже Торен, който е член на ERC, обяви, че отлага заседанието за неопределено време, и с това  предизвика протести  на организации, подкрепящи независимостта. Два дни по-рано в интервю за в. \"Ла Вангуардия\" представител на ERC допусна, че Пучдемон може да бъде \"жертван\", ако е необходимо. Партията официално настоява, че подкрепя кандидатурата на бившия премиер. Това казва и Жункерас в интервюто си от затвора в Естремера, дадено чрез адвокатите му за изданието Diario16.com, според когото Пучдемон все още може да бъде избран. \"Въпросът е дали парламентът може да назначи избран депутат. Става дума за елементарен демократичен принцип.\" Същевременно сегашният контекст означава, че \"обстоятелствата може да попречат такова управление да е действително. И да трябва да се комбинира легитимно, макар и символично, президентство (премиерски мандат) с изпълнително\", продължава той. Пучдемон, който ще бъде задържан заради национална заповед за арест, ако се върне в Испания, потвърди, че е написал до бивш министър съобщения, в които казва, че е бил \"жертван\" от националистите в Каталуня. Впоследствие добави, че не се е отказал да бъде премиер и че просто има човешки моменти на слабост.", "date": "2018.02.01", "title": "Жункерас предложи Каталуня да има \"символичен\" и действителен премиер"}
{"url": "https://www.dnevnik.bg/evropa/2018/02/01/3122410_es_otpuska_blizo_polovin_milion_evro_za_jelezoputnata/", "text": "Европейската комисия съобщи, че 471.5 милиона евро от фондовете на Европейския съюз за сближаване ще бъдат отпуснати за обновяването на железопътната отсечка между Елин Пелин и Костенец. Тази отсечка е част от високоскоростната железопътна линия между София и Пловдив по коридор от трансевропейската транспортна мрежа (TEN-T). От Берлин до Атина коридорът прекосява осем държави в ЕС и свързва страните от Централна и Южна Европа. Еврокомисарят по регионалната политика Корина Крецу коментира, че железопътните линии подпомагат развитието на българските региони и ще допринесат за изграждането на конкурентоспособна и чиста икономика. От 2007 до 2013 г. ЕС осигури над 100 милиона евро за железопътната линия София - Пловдив. С тези средства беше изградена отсечката между Септември и Пловдив. Отсечката Костенец - Септември получи финансиране до 151.5 милиона евро от ЕС. Когато приключат работите по линията София - Пловдив, пътниците ще могат да се придвижват между двата града за по-малко от 80 минути при скорост до 160 километра в час. /БТА", "date": "2018.02.01", "title": "ЕС отпуска близо половин милион евро за железопътната връзка Елин Пелин - Костенец"}
{"url": "https://www.dnevnik.bg/skorost/avtomobilna_industriia/2018/02/01/3122430_bmv_otchete_nai-silnata_si_godina_v_bulgariia/", "text": "Миналата година е била най-успешната за БМВ на българския пазар, отчетоха на пресконференция от представителството на марката. Купените нови автомобили от марката са 1014, което е с един повече от рекордната за автопазара 2008 година. Управителят на \"БМВ груп България\" Александър Миланов не скри, че това се дължи и на 40 доставени автомобила,  които да обслужват гостите на българското председателство на съвета на ЕС . Така или иначе, в сравнение с 2016 година ръстът в продажбите е 12%. Най-популярният модел на БМВ в България е Серия 5 със 181 продажби, но като се елиминират вече споменатите 40 коли, лидерството е на Х5 със 147 доставки. Следващите по популярност модели са Х6 (100 броя) и Х3 (98). 87% от автомобилите БМВ са дизелови Като интересна тенденция при автомобилите БМВ Миланов посочи увеличеното търсене на бензинови модели. Въпреки това обаче в България 87% от доставените коли от марката са дизелови, а 2.37 на сто електрифицирани (хибридни или електрически). Задвижването на четирите колела xDrive присъства в 84 на сто от купените автомобили БМВ. По отношение на конфигурацията на моторите 6-, 8- и 12-цилиндровите са повече от половината поръчани коли. С 42% дял четирицилиндровите агрегати са без конкуренция. При другата марка, част от портфолиото на \"БМВ груп\" - МИНИ, ръстът в продажбите е 20%, формиран от 113 доставки. Повече от половината от тях са на кросоувъра \"Кънтримен\". Цели 125% е ръстът на продажбите на мотоциклетите БМВ, но от общо 145 бройки  60 са купени от МВР . Без тях повишаването на търсенето е 55%. Ръст на частните клиенти и предпочитания към оперативния лизинг Като интересни тенденции на пазара, що се отнася до представляваните от \"БМВ груп България\" марки, Александър Миланов посочи ръста на частните клиенти, което се обяснява с промените в данъчното законодателството и по-специално с въвеждането на т.нар. данък уикенд. Намалявало и значението на данъчния кредит чрез автомобили с N1 сертификат (които са леки, но се водят товарни и не се плаща ДДС при тяхната покупка), като България е последният пазар, на който подобна опция присъства. Друга любопитна подробност е нарастването на дела на автомобилите, купени на оперативния лизинг и взети на дългосрочния наем, за сметка на директната покупка и финансовия лизинг. Според Александър Миланов дори държавните ведомства обмислят да преминат на оперативен лизинг, което би позволило намаляване на автопарка с до 30% заради това, че при сервизиране на колата се дава заместваща, и предсказуемост на разходите, защото в месечната вноска се включват всички харчове. От \"БМВ груп България\" виждат нужда от разширяване на базата за обслужване, защото търсенето на сервизна услуга расте по-бързо от продажбите. Това се доказвало и от ръста от 20% на доставките на части и аксесоари. През миналата година представителствата на БМВ и МИНИ бяха увеличени с още едно в София. БМВ се превръща в технологична компания В глобален план миналата година е била за \"БМВ груп\" седма поредна на ръст на продажбите, с доставени над 2.46 млн. превозни средства, които формират ръст от 4.1%. От тях БМВ са 2.088 млн. (+4.2%), МИНИ - 373 881, и 3362 - \"Ролс-Ройс\" (спад от 16.2%). Обобщавайки посоките на развитие на автомобилния концерн, Александър Миланов посочи, че той се трансформира от производител на автомобили в технологична компания, предлагаща пълния сектор услуги в сферата на мобилността. Това стана с мрежата от зарядна станции Charge Now, информацията в реално време за налични паркоместа ParkNow, услугата със споделени автомобили DriveNow и свързаността на колите чрез BMW Connected. Фокус върху автономността и електрическата мобилност Александър Миланов посочи, че през миналата и тази година \"БМВ груп\" ще има най-голямата моделна офанзива в своята история с лансирането на 40 нови модела. Тази година от БМВ на пазара се очакват  Х2  (което днес официално за пръв път беше показано и в София), Х4, Х5 и  Х7 ,  Z4 , Серия 8, обновените  i3  и i8 и изцяло новото  i8 роудстър . При МИНИ има фейслифт на хечбека с три врати, а \"Ролс-Ройс\" започва продажбите на новия \"Фантом\". Като основен фокус за \"БМВ груп\" през тази година Александър Миланов посочи електрическата мобилност и автономното шофиране. Плановете на концерна са  през 2025 да предлага 25 електрифицирани автомобила , от които 12 изцяло на ток и 13 зареждащи се от контакта хибрида. Целта на \"БМВ груп\" е през 2020 да е продала повече от половин милион електрифицирани автомобила при 200 хиляди сега.", "date": "2018.02.01", "title": "БМВ отчете най-силната си година в България"}
{"url": "https://www.dnevnik.bg/sport/2018/02/01/3122429_adrian_andreev_vze_posledniia_uaild_kard_za_tenis/", "text": "Надеждата на българския мъжки тенис Адриан Андреев получи последния \"уайлд кард\" за турнира в София. 16-годишният състезател ще направи абсолютен дебют в основна схема на надпревара от световния професионален тур на АТП. До момента той е изиграл само два мача на ниво АТП, като те бяха в квалификации. Първият беше в Метц през 2016 г., когато отстъпи срещу германеца Михаил Берер с 3:6, 2:6, а вторият - преди година в София, когато  загуби от друг представител на Германия - Максимилиан Мартерер с 2:6, 0:6. Андреев показва много добра форма в последните месеци, като в началото на декември спечели титлите на сингъл и двойки в един от престижните турнири за подрастващи - \"Еди Хер\" в САЩ. Миналия месец той участва в юношеския Australian Open, като достигна до втория кръг. Българският тенисист стартира с победа срещу австралиеца Кен Каврак, след което отстъпи пред бъдещия шампион Себастиан Корда от САЩ. Другите две покани за основната схема на турнира в София отидоха при  втората ракета на България Димитър Кузманов  и Александър Донски, който си извоюва \"уайлд кард\" със спечелването на държавното първенство по тенис. \"Това е великолепна възможност за българските тенисисти и най-вече за младия Адриан Андреев, който ще направи своя дебют в основната схема на АТП турнир точно в България. Пожелаваме му всичко най-добро\", каза директорът на турнира в София Пол Макнами. Третото издание на надпреварата от категория АТП 250 ще се проведе в зала \"Арена Армеец\" от 4 до 11 февруари. Все още не е ясно дали миналогодишният шампион Григор Димитров ще защитава титлата си.  Той обяви, че има контузия в рамото  и в момента се възстановява в Монако. Във вторник шампионът от младежките финали на АТП  Хьон Чун се оттегли от турнира . Корейският тенисист ще пропусне надпреварата заради кожните проблеми в стъпалото, които го принудиха да прекрати  участието си в полуфинала с Роджър Федерер на Australian Open . Ако Димитров също се откаже, най-големите имена в българския турнир ще са ветеранът от Люксембург Жил Мюлер, третата ракета на Франция Адриан Манарино и финалистът в София от 2016 г. Виктор Троицки. Още двама българи ще участват в индивидуалния турнир - 20-годишният Александър Лазаров (№360) и 27-годишният Александър Лазов (№751). Те получиха \"уайлд кард\" за квалификациите. ", "date": "2018.02.01", "title": "Адриан Андреев взе последния \"уайлд кард\" за тенис турнира в София"}
{"url": "https://www.dnevnik.bg/evropa/2018/02/01/3122464_s_novi_pravila_evrokomisiiata_iska_da_povishi/", "text": "Европейската комисия предложи днес промени в законодателството. С тях би се повишило качеството на питейната вода, би се подобрил достъпът до питейно водоснабдяване и би се осигурила по-качествена информация за гражданите, съобщи пресслужбата на институцията. Една от целите на предложените промени е доставчиците на вода да предоставят на клиентите си по-ясни данни за потреблението, структурата на разходите и цената на литър. Това би допринесло за използването на по-малко пластмаса и за намаляване на вредните газове. С промените еврокомисията иска към списъка с показатели за определяне на безопасността на водата да бъдат добавени нови и новопоявяващи се вещества (например легионела и хлорати). Съгласно новите правила от държавите в ЕС ще се изисква да подобрят достъпа за всички, особено за уязвимите и откъснатите групи хора със затруднен достъп до питейна вода. Това означава да се предвиди оборудване за достъп до питейна вода на обществени места, кампании за информиране на гражданите за качеството на водата и насърчаване на администрациите и управителите на обществени сгради да осигуряват достъп до питейна вода. Предвижда се и по-разбираема и удобна за използване онлайн информация за качеството на питейната вода и за водоснабдителната система в съответния регион. Според някои оценки тези мерки ще намалят възможните опасности за здравето, свързани с питейната вода, от четири процента на по-малко един процент. Ако намалят използването на бутилирана вода, домакинствата в ЕС могат да спестят над 600 милиона евро годишно, посочва еврокомисията.  Бутилките от пластмаса  са най-разпространените изделия за еднократна употреба, замърсяващи европейските плажове. Комисията ще ускори работата си по стандартизацията, за да може строителните изделия, например резервоари и тръби, да не бъдат източник на замърсяване на питейната вода. /БТА", "date": "2018.02.01", "title": "С нови правила еврокомисията иска да повиши качеството на питейната вода"}
{"url": "https://www.dnevnik.bg/gradska_sreda/2018/02/01/3122387_noshten_gradski_transport_koito_moje_da_bude_vuveden/", "text": "Нощен градски транспорт със 7 автобусни линии, които да свързват най-големите квартали на София, като билетът ще струва 2 лева и ще важи 90 минути. Това  предлагат от организацията \"Спаси София\" , които днес са внесли в Столичната община над 31 хиляди подписа на граждани в подкрепа на идеята. Предлаганите линии  свързват кварталите \"Бояна\", \"Гоце Делчев\", \"Студентски град\", \"Младост\", \"Дружба\", \"Враждебна\", \"Орландовци\", \"Надежда\", \"Обеля\", \"Люлин\", \"Западен парк\" и \"Овча купел\". По изчисления на \"Спаси София\" въвеждането на линиите ще струва 4.5 млн. лева годишно на общината, като в тази сума са включени и разходи за заплата на контрольори и служители на Общинска полиция. Един от мотивите от \"Спаси София\" да предложат въвеждането на услугата е, че  в доклада на датския урбанист Ян Геел за столицат а изрично се посочва необходимостта града да има нощен градски транспорт. Другият е, че София и Талин са единствените столици в Европейския съюз, които все още не са въвели услугата. Откъде накъде Всички линии ще имат обща спирка при площад \"Св. Неделя\", където пътниците ще могат да се прекачат от една линия на друга, като използват само един билет. Линиите ще се движат на интервал от 30 минути, като имат за цел да обслужват както хората, които работят през нощта, така и тези, които излизат с цел забавление.  По тази причина линиите обхващат и оформящите се бизнес зони по бул. \"Цариградско шосе\" и \"Бизнес парк София\", казва Андрей Зографски от \"Спаси София\" на пресконференция по-рано днес, на която беше представена идеята. От организацията са направили проучване, в което са се включили 6500 жители на кварталите \"Младост\", \"Люлин\", \"Надежда\" и \"Лозенец\". То е показало, че най-търсената дестинация е центърът на града. Предложените от \"Спаси София\" места за спирки в кварталите са били одобрени от 80% от анкетираните, поясни Борис Бонев от \"Спаси София\". Една от линиите ще свърже именно \"Младост\" и \"Люлин\", а друга районите по бул. \"Цар Борис III\" с квартал \"Дружба\", което повтаря маршрута на трамвайните линии 5 и 20. Линиите ще водят и го централната железопътна гара и летище София. По думите на Зографски обезпечаването им с нощен градски транспорт е важно. \"Само през 2017 г. има ръст от 40% на пътниците на летището, като средно полетите между 23:30 и 5:30 часа са по 20\", посочи Зографски. Той отбеляза и че в чешката  столица Прага градският транспорт се използва от 40 хил. пътници на вечер .  По думите му нощният градски транспорт в София по предложението на организацията може да се направи още утре, а общата спирка на пл. \"Св. Неделя\" може да бъде маркирана и оборудвана с табла за една седмица. По-евтино и по-сигурно Предложението предвижда качването в автобусите да бъде възможно само през първата врата и след купуване на билет. Превозните документи ще се продават от служител на Центъра за градска мобилност, който ще контролира влизащите. От \"Спаси София\" са предвидили и по два мобилни екипа на Общинска полиция и Центъра за градска мобилност, които да се отзовават на сигнали през цялата вечер. Въвеждането на нощен градски транспорт ще оживи града, което ще го направи и по-безопасен през нощта, посочи Гергин Борисов от организацията. По думите му сега единствената алтернатива за пътуване на по-дълги разстояния в София през нощта освен с личен автомобил е такси. Тази услуга обаче е няколко пъти по-скъпа от предложения от \"Спаси София\" нощен градски транспорт.", "date": "2018.02.01", "title": "Нощен градски транспорт, който може да бъде въведен от утре, предлага \"Спаси София\""}
{"url": "https://www.dnevnik.bg/bulgaria/2018/02/01/3122474_sled_akciiata_v_septemvri_kmetut_marin_rachev_shte/", "text": "Специализираната прокуратура утре ще повдигне на кмета на Септември Марин Рачев две обвинения - за умишлена безстопанственост и за сключване на неизгодна сделка. Това съобщи говорителят на главния прокурор Румяна Арнаудова на брифинг, цитирана от агенция \"Фокус\". По-рано днес  в сградата на община Септември бе претърсена  в рамките на специализирана операция. Арнаудова уточни, че обвинението за безстопанственост е свързано с общо 7 договора за обществени поръчки, сключени от март 2016 г. до март 2017 г., за ремонти на улици в гр. Септември и в село Семчиново. Според държавното обвинение Рачев не е упражнил достатъчен контрол върху строително-монтажните работи, които били некачествено или непълно извършени. В резултат са нанесени щети за около 100 хил. лева. Изпълнителят на ремонтите е дружество, собственост на роднина на кмета, каза Арнаудова. Второто обвинение е за сключване на неизгодна сделка от март 2017 г. Сделката е за имот, който Рачев е ползвал, преди да стане кмет, сключена на стойност със 100 хил. лева над стойността на имота, каза Румяна Арнаудова. БТА посочва, че Рачев е задържан за 24 часа.", "date": "2018.02.01", "title": "След акцията в Септември кметът Марин Рачев ще получи две обвинения"}
{"url": "https://www.dnevnik.bg/sport/2018/02/01/3122472_olimpiiskoto_selo_v_pyongchang_beshe_otkrito_bulgarite/", "text": "Президентът на  Международния олимпийски комитет (МОК)  Томас Бах откри олимпийското село в Пьонгчанг девет дни преди началото на зимните олимпийски игри. Той го определи като \"едно от най-добрите, а може би дори и най-доброто на зимни олимпийски игри, което съм виждал\". Българската делегация беше регистрирана, като спортистите от отбора ще са в блок 104 заедно с представителите на Германия, Финландия и Хърватия. В петък вечерта от София заминават първите български спортисти - биатлонистът Красимир Анев и състезателят по спускане с шейни Павел Ангелов. \"Селото ще помогне на спортистите не само да се подготвят по най-добрия начин за състезанията, но и да усетят максимално добре олимпийския дух. Това е отлично място за създаване на нови приятелства. Има общи места за ядене, а също така и много пространство, където да се празнува\", каза Бах по време на откриването. Олимпийските села за игрите са две - едното е в  Пьонгчанг , където ще са по-голяма част от спортистите, а другото е в Гангвон, където ще са състезанията по фигурно пързаляне, хокей на лед и пързалянето с кънки. Бах увери, че спортистите ще имат всички удобоства, за да се чувстват добре в Пьонгчанг. В олимпийското село има ресторант, който ще бъде отворен 24 часа в денонощието и ще предлага както местна кухня, така и деликатеси от цял свят. Освен това спортистите ща имат на разположение зала за забавления, възстановителен и медицински център и огромна фитнес зала. Сред другите удобства са още химическо чистене, фризьорски салон, магазин за цветя, поща, кафене, фотографско студио и банка.", "date": "2018.02.01", "title": "Олимпийското село в Пьонгчанг беше открито, българите ще са в блок с германци и хървати"}
{"url": "https://www.dnevnik.bg/biznes/2018/02/01/3122479_brjuksel_razreshi_fondovata_borsa_da_kupi_energiinata/", "text": "Европейската комисия е дала съгласие Българската фондова борса (БФБ) да придобие Българската независима енергийна борса. Това се вижда от съобщение на интернет страницата на борсовия оператор. В момента енергийната борса е собственост на Българския енергиен холдинг. Той бе задължен от Еврокомисията да се раздели борсата до 6 месеца след създаването й, които са изтекли. Комисията изразява мнение, че \"Българска фондова борса – София\" АД е подходящ купувач за \"Българска независима енергийна борса\" ЕАД (БНЕБ). Мотивите за това са, че разполага с финансовите средства, експертните способности и мотивация да развива енергийната борса като независим и конкурентен енергиен пазар. Освен това като пазарен оператор с повече от двадесетгодишна история в поддържането и експлоатацията на пазарна инфраструктура БФБ разполага с опит по отношение на търговска платформа и IT услуги и има визия за разширяването на предлаганите продукти. Допълва се още, че борсата е лицензирана от Комисията за финансов надзор и се подчинява на Европейското и националното законодателство в областта на финансовите пазари.  Решението на комисията е последното задължително изискване за влизане в сила на договора за прехвърляне на акциите, се допълва в съобщението. Предстои заплащане на договорената първоначална сума и учредяване на безусловна револвираща банкова гаранция за разсрочената част от покупната цена. След това акциите на \"Българската независима енергийна борса\" ЕАД ще бъдат прехвърлени на \"БФБ - София\" АД, с което ще бъде финализиран процесът по продажбата. Стойността на сделката е 5.2 млн. лв., които се бъдат осигурени от собствени средства на фондовата борса. През последните два месеца представители на индустриалния сектор отправиха множество критики към работата на енергийната борса, като изказаха подозрения за картел между търговци на ток, липса на контрол на сделките и сезираха за това Комисията за защита на конкуренцията, която започна производство по случая. ", "date": "2018.02.01", "title": "Брюксел разреши фондовата борса да купи енергийната"}
{"url": "https://www.dnevnik.bg/bulgaria/2018/02/01/3122504_pet_partii_poiskaha_premahvaneto_na_pametnicite_i/", "text": "Пет извънпарламентарни партии - \"Да, България\", ДСБ, ДЕОС, \"Зелените\" и БЗНС, поискаха да се премахнат паметниците и символите на комунизма, както и да се криминализира отричането на престъпния характер на този режим. В обща декларация по повод  1 февруари - ден за почит към жертвите на комунистическия режим , петте партии заявяват, че подкрепят \"изучаването на неподправената история, тази с престъпленията на комунистическия режим в училищата, за да се помни истината и никога да не се повтаря\". \"Ние, като представители на демократичната общност в България, вярваме, че основна функция на държавата е гарантирането на живота, достойнството и основните човешки права, както и създаването на условия за свободно развитие на гражданското общество и равнопоставеност на хората. Ние не сме забравили и се прекланяме пред жертвите на комунистическия режим – най-голямото унищожително \"бедствие\", сполетяло България през 20 век\", пишат партиите. Те участваха днес във възпоменателната церемония пред мемориала в градинката на НДК. \"Днес свеждаме глави пред жестоко убитите и отдаваме почит на оцелелите мъченици и заявяваме, че ще направим всичко по силите си, и невъзможното дори, да не допуснем отново това нещастие да сполети нашия народ. С ясното съзнание сме за предпоставките и събитията, които направиха България лесна жертва на съветската хегемония и агресия\", става известно още от общата позиция. Ето и останалата част от декларацията: Не сме забравили, че през първите десетилетия на 20 век, след серия от стратегически грешки, в България е установен Вместо да защитава живота и свободата и да брани собствеността на гражданите, вярната на Кремъл власт се впуска в масово изтребление на националния политически, стопански и културен елит.  Хиляди са убити без съд и присъда. Опитът на демократично мислещите политици, включили се в управлението, с надежда да спасят или спрат, каквото е възможно, да сложат край на разправата посредством формиране на т.нар. \"Народен съд\", не дава резултат. Никой от обвинените Когато единици са оправдани, от Москва Георги Димитров настоява за още повече смъртни присъди. На 1 февруари 1945 година са убити регентите и множество министри, депутати и висши офицери. Твърде скоро най-принципните демократи, противопоставили се на всякакво сътрудничество с нацистите по време на войната, отново преминават в опозиция вече на новата диктатура. Комунистическият режим арестува лидера на демократичната опозиция Никола Петков на банките на Народното събрание и . След неговото зверско убийство десетки хиляди демократично мислещи хора са изпратени по лагери и затвори. В много области на страната смели горяни повеждат неравна борба срещу отнемането на свободата и собствеността на гражданите. Десетки хиляди достойни граждани от всички етноси и вероизповедания биват жестоко изтезавани и малтретирани в лагерите и затворите, защото отстояват докрай и не предават демократичната кауза. Икономическото и социално развитие на България безвъзвратно изостава спрямо развитите страни. Световната изолация оставя тежки белези върху две поколения българи. Но духът на българската демокрация не се пречупва, защото ние пазим заветите на нашите деди, за да бъдем двигател на общественото развитие в България.", "date": "2018.02.01", "title": "Пет партии поискаха премахването на паметниците и символите на комунизма"}
{"url": "https://www.dnevnik.bg/intervju/2018/02/01/3122145_za_granicata_mejdu_blagotvoritelnostta_i_biznesa_i/", "text": "С Интересът расте с всяка година, достигайки до 80 кандидати през 2017 г. От тях 25 са включени в обучението, 16 са написали бизнес план за своето социално предприятие и 8 отиват на финал. Петима ще бъдат избрани от жури и ще си поделят грант от 40 хиляди лева за стартиране на предприемаческата си дейност.  Кои ще са те ще стане ясно на церемония този петък  в \"Сердика център\", а гостите на търговския център ще могат да разгледат и да си купят продукти от  благотворителния базар  на социалните предприятия от предишни издания на конкурса.  Георги Бресковски: Социални предприемачи са хора, които искат да постигнат някакъв измерим социален ефект по по-прагматичен начин. Мисля, че всъщност няма ясна дефиниция какво точно е социалното предприемачество, но това не е проблем, защото има различни подходи и различни идеи. Една част от хората са се събрали с идеята да работят за подпомагане на някаква уязвима група например и оттам се структурират, организират, решават дали ще развиват дейност. Това е единият подход и той е по-скоро на неправителствените организации. Другият подход е на хората, които се занимават с бизнес и в един момент решават, че могат да направят нещо добро за другите, и го правят.  Според мен е същото. След като има някакъв процес, който води до полза за някоя група, която има нужда от помощ, за мен няма значение дали в основата е бизнесът или не. Не бих казал, че има и голямо значение за ефективността. Може би има значение за формата, под която се определя самата предприемаческа дейност. От чужбина има много примери, в които се ползва както неправителствена организация като тип форма, така и компания. Някои държави с големи традиции в сферата на социалната икономика и предприемачество имат даже специфична правна форма за това нещо - отделен тип фирма, която не разпределя печалба, а е задължена да я инвестира обратно. Ние в България нямаме, но според мен не е и нужно да имаме. Това беше един от основните дебати покрай идеята за закон за социално предприемачество - има ли изобщо нужда от такъв и какво точно да регламентира той. Не е толкова важно да слагаме етикети, а по-скоро е важна логиката на социално-предприемаческата дейност - по устойчив предприемачески начин да генерираш ресурс, който да използваш за решаване на проблем, значим за обществото. Това е социалният елемент в социалното предприятие наред с предприемаческия. Наистина е доста трудно, поне по мои наблюдения, като виждаме как организациите развиват идеите си, да намерят баланса между двете. Те са тръгнали от мисията си, но за да надградят това нещо с предприемачески елемент, изисква да инвестират специфични знания и умения. И обратното – ако имаме хора, които са предприемачи по душа, бизнес хора, които са достигнали етап, в който се чувстват спокойни от своето развитие и решават да инвестират в разрешаването на някакъв обществен проблем, при тях пък има проблем с комуникирането на каузата им.  Няма граница, защо трябва да има. Хората имат нужди и имат цели и идеи, които изпълняват. Дали ще е бизнес, който е достатъчно пораснал и решил, че може да помага на другите, или пък някой, който няма бизнес, но прави хубави неща и иска да помогне на повече хора с тях - няма нужда от тази граница.  Аз също смятам, че няма нужда от такава граница и когато говорим за важни за обществото проблеми, е много важно и как ще се погрижим за въвличането на обществото в тях. Хората могат да даряват и да доброволстват, но също така могат и да си купуват тенденциозно продукти, които имат кауза зад себе си, и по този начин да помогнат през предприемачеството. Това са различни подходи да въвлечеш общността и да я запознаеш с даден проблем, или по-скоро с твоето решение за този проблем.  Тенденцията е, че стават малко по-конкретни, по-фокусирани в идеите си, по-добре ги описват. Което невинаги е добре, защото пък това означава, че се фокусират върху цифри и малко по-суха материя, докато има и фондации със страхотни идеи, които обаче не знаят още как да ги реализират - те са по-интересни. По-важно е да имаш добра идея, а другото са детайли.  Много са. Не бих казал, че има. Ако гледаме кандидатите през всичките години, ще видим, че във всяка сфера е имало проекти.  Всяка година е различна тенденцията, или дори модата, бих я нарекла. Например тази година се наблюдава по-засилен интерес по темите за образованието и обучението на учители. Друга сфера, която често се реализира под формата на социално предприемачество и дава добри резултати по мои наблюдения, е сферата на екологията и опазването на околната среда. Член съм на журито за най-добър бизнес план от начало през 2012 г. и за мен е много интересно, защото това са нещата, които познавам много добре – неправителственият сектор и стартиращите фирми. Най-важното са хората. За такива стартиращи малки проекти най-важното е човек да не се предава и да си блъска главата в стената хиляда пъти, докато стената се разбие. Така че на първо място гледам хората колко са ангажирани с идеята и с целта на дейността, които предлагат, и как се представят. И следващото нещо, което гледам, е по финансовата част да не си подценяват труда, защото всички го правят. Гледам какъв е потенциалът за печалба и растеж на предприятието. В първите години особено много съществуваше проблемът, че някои идеи са много добри и имат страхотен социален ефект, но не е ясно дали ще оцелеят като бизнес. Въпреки че идеята е страхотна, клиентската база може да е много ограничена или да няма много голям потенциал за растеж или за достатъчен приход от продукта. Докато други може да предлагат много добър бизнес, но социалната идея и крайният ефект да не засяга толкова много хора.  Аз не мисля, че бизнес образованието е необходимо за това. Всички големи предприемачи по света не са учили бизнес, а който е учил бизнес, е учил едни администраторски теории кое как трябва да се прави. Ако човек има идеи и характер, винаги може да се справи, дори без много помощ. Важното е да са достигнали до разбирането, че трябва да направят още нещо, да развият дейността си, която в някаква степен вероятно вече работи, но с финансиране от грантове или дарения. Само трябва да си сменят настройката, защото винаги когато гледаме бизнес плановете на неправителствени организации, те се подценяват. Досега те са свикнали да предоставят някаква услуга по най-изчистения от разходи начин и си представят, че по същия начин трябва да я предоставят и на новите си потенциални клиенти. И всеки път се опитвам да им обясня, че всъщност техният продукт е уникален и трябва да го продават скъпо, а не евтино.  Когато се опитваме да фокусираме неправителствените организации върху предприемаческа дейност, която може да им осигури устойчивост, е необходимо самата организация да достигне до определено ниво на организационна култура и да разпознае това като приоритет наред с всичките останали свои дейности, иначе то няма как да се развие. Така че освен личностите и лидерите вътре е важна цялостната култура на организацията и осъзнаването на предприемачеството като цел. Бих казала, че от 15 години неправителствените организации в България имат добре изградени навици как да кандидатстват по проекти, но бизнес се прави по друг начин. През програмата на БЦНП - обученията, акселератора с финалистите и срещата им с ментори от бизнеса - се опитваме да събудим точно тези умения. Всеки може да бъде предприемач, стига да погледне на това сериозно и смело.  Една от възможностите са именно състезания като това на БЦНП, тъй като победителите получават парични награди, които да използват за стартиране на дейността си. Другата възможност са отворени проектни програми, където могат да кандидатстват, но там трудно могат да пробият, защото са много специфични. Всъщност там точно винаги се проявява конфликтът \"вие сега защо не правите социални проекти, вместо да се опитвате да печелите пари\". От 2017 г. има нова възможност чрез Фонда на фондовете, с който \"Микрофонд\" подписа договор по механизъм за споделен риск. Фондът на фондовете управлява средствата по оперативна програма \"Развитие на човешките ресурс\" и дава възможност по него да се се комбинират частни и публични средства и да се отпускат много изгодни нисколихвени кредити за стартиращи фирми, включително и на социални предприятия. Така че вече работи и този механизъм, но това са кредити, не са безвъзмездна подкрепа – лихвеният процент е между 2.9 и 4.35%. Неправителствените организации нямат нужда от милиони, защото стартират социалните си предприятия плахо, в малки мащаби, с някакви по-традиционни дейности, които са им познати и в малки бройки, ако щеш, на продуктите, които искат да произвеждат. За да се изгради капацитетът на екипа вътре в организацията, имат нужда от това малко финансиране, което за определено време да им даде спокойствие да се развият, а вече след това да започнат да мислят за растеж. В традиционния бизнес винаги целта е да растеш, докато при неправителствените организации поради това, че те се опитват да съчетават бизнеса с мисията им, която е основното и водещото, невинаги при тях растежът е приоритет или по-трудно идва. И ако при една традиционна фирма, която работи по ясен и тестван бизнес модел, моментът, в който дейността си покрие разходите и стане самоиздържаща се, идва след една или две години в зависимост от спецификата на сектора, при социалните предприятия наблюдаваме, че този период е доста по-дълъг. Така че това липсва в България в момента – стартъп финансиране за социалните предприятия за изграждане на вътрешния им капацитет освен за инвестицията в самата дейност. Освен това съчетаването на социалния ефект идва със своите особености и допълнително утежнява бизнес модела. Ето например типичен сектор за социалните предприятия са такива, които осигуряват заетост на хора в някакво социално уязвимо положение. Тази заетост може да бъде защитена и подкрепена, но пак трябва да имаш едно място, което е структурирано по предприемачески начин и успява до някаква степен да се издържа. Но това струва и повече пари, отколкото да вземеш един човек, който е с нужното образование, продуктивността му е достатъчно висока и т.н. Добре е, по примера на други държави, да се съчетава грантовото финансиране с тези нисколихвени кредити, които са дълго разсрочени във времето и достатъчно гъвкави като инструменти, че да не натоварят финансово организация.  Това важи и за всеки стартиращ бизнес. Според мен също най-добрият подход за подкрепа на едно стартиращо предприятие е да има и грантови схеми и схеми за евтини кредити, защото така този, който го започва, има склонност да рискува повече. А ако е ограничен от кредит, поема по-малко рискове и възможностите му за успех са по-малко. Да, явно е, че има развитие. Ето има нови продукти и за финансиране и подкрепа за стартирането, има много различни състезания за социални предприемачи, така че има раздвижване.    Става все по-популярно използването на думите социален предприемач и социално предприятие, макар че според мен не е много ясно хората какво точно влагат в тях. Но не е нещо ново - преди 10-тина години имаше няколко програми за развитие на ООН, които подкрепяха малки социални предприятия. Имаше програма и на Counterpart, която също инвестираше в създаването на социални фирми, някои от които мисля, че още съществуват. Така че не ми се ще да го разглеждаме като нещо модерно, защото в световен мащаб то е нещо, което е въпрос на култура на дадено общество и съществува от много по-отдавна. Но действително става все по-популярно в България, защото възможностите за финансиране на гражданските организации намаляват и те трябва да се фокусират и върху тази възможност, като независим източник на финансиране извън донорите си. Защото оперативните програми продължават да не са достатъчно гъвкави, плюс това все още неправителствените организации се конкурират за тях например с общини, което е доста неравностойно състезание. Има гъвкави донорски програми, обаче те са много малко и не могат да обхванат малките стартиращи НПО, да речем, особено извън големите градове, където средата е доста по-окастрена откъм възможности. Г.Б.: Мисля, че колкото по-малко регулация има, толкова по-добре. А и още е рано - няма толкова много предприятия и натрупан опит. Обикновено регулацията идва на по-късен етап, когато нещата са се развивали и имаме вече и лоши примери, и добри примери. Но в момента една регулация само ще ограничи гъвкавостта и предприемчивостта.  Аз съм на същото мнение дотолкова, доколкото, че за да правиш бизнес и предприемачество, рамката те спира да бъдеш смел. В сферата на социалното предприемачество, предвид думичката \"социално\" в него, една законова рамка би била оправдана само ако тя бъде обвързана с някакви механизми за подкрепа, които отчитат спецификите на тази дума. Но просто за да си дефинираме какво е социално предприятие, е безсмислено да се създава законова рамка. Мисля, че е много по-смислено в момента да се инвестира в това да направим карта на екосистемата на социалните предприятия, на средата – къде какви ресурси има, в държавата, в общината, в частния сектор, в кредитния сектор, в неправителствения. Така ще видим какво не достига, какви конкретни примери до момента са се развили и какъв е техният път на развитие според спецификата на каузата и дейността им. Трябва първо да сме наясно какво имаме, за да можем след това да сме наясно и какво още искаме. И това трябва да се съгласува в обща визия - не само от неправителствения сектор, не само от държавата и не само от бизнеса.", "date": "2018.02.01", "title": "За границата между благотворителността и бизнеса и защо тя всъщност не е необходима"}
{"url": "https://www.dnevnik.bg/sport/2018/02/01/3122389_bulgarskite_ski_begachi_se_celiat_v_top_30_na_igrite_v/", "text": "Българските състезатели в ски бягането ще гонят класиране сред първите 30 на олимпийските игри в Пьонгчанг. Това заяви един от членовете на Българската федерация по ски, Даниела Пашова. Според нея състезателите \"имат сили и възможности да влязат в световния елит\". България ще участва с  21 спортисти на игрите в Пьонгчанг . Квоти в ски бягането спечелиха  постоянният участник в Световната купа Веселин Цинзов , 21-годишният Йордан Чучуганов и Антония Григорова, за която това ще е трета поредна олимпиада. \"Направихме максималното, за да се доберем до трите квоти. Конкуренцията е изключително висока в този спорт и борбата е до последния ден. Имаме желанието и възможностите да реализираме високи цели в първите 30 при мъжете. Повярвайте, че пред нас са такива страни, че всеки един от 60 души може да стане пръв\", заяви Пашова на пресконференция в четвъртък. Григорова, която след Сочи се концентрира върху ултрамаратоните, не си постави конкретна цел за призово класиране в Пьонгчанг. Нейните усилия ще са насочени към свободния стил на 10 км. Преди четири години тя остана 56-а в скиатлона на 15 км. \"Ще направя всичко възможно да подобря класиранията си от предишните две олимпиади. Чувствам се в отлична форма и се надявам в Пьонгчанг да съм във върхова кондиция, за да дам максимума от себе си\", каза  първата жена, пробягала Ком - Емине . Григорова ще участва във всички дисциплини в свободния и класическия стил, като ще пропусне само старта в скиатлона. Тя каза, че е запозната с профила на състезанията и очакванията за ниски температури в Пьончанг не я притесняват. Състезателката ще замине в понеделник за Южна Корея, за да може да се приспособи по-лесно към условията. През лятото Григорова стана  първата жена, която пробяга успешно туристическия маршрут Ком - Емине . Тогава тя измина 600-километровата дистанция за по-малко от шест дни. Григорова каза пред \"Дневник\", че нов опит на екстремното предизвикателство не влиза в плановете й за 2018 г. През този сезон 31-годишната състезателка отново ще се фокусира върху изявите си в планинското бягане. \"Когато приключат олимпийските игри, ще се съсредоточа върху дългите бягания. След като съм спечелила толкова ултрамаратони в България, сега искам да се пробвам навън. За пръв път съм си поставила за цел да участвам в международни състезания\", заяви Григорова. Най-големите надежди за добро представяне в ски бягането са свързани с Веселин Цинзов. От години той е единственият български състезател в световния елит на този спорт. За него това също ще е трета поредна олимпиада. През този сезон най-доброто класиране на Цинзов в Световната купа е 34-о място в свободния стил на 15 километра. Предходния сезон той два пъти успя да влезе в топ 30 - 22-о място на 10 км и 23-о място на 15 км. Преди четири години в Сочи българинът остана 39-и в 15-те километра, където са насочени основните му надежди и в Пьонгчанг. ", "date": "2018.02.01", "title": "Българските ски бегачи се целят в топ 30 на игрите в Пьонгчанг"}
{"url": "https://www.dnevnik.bg/politika/2018/02/01/3122566_karakachanov_poiska_referendum_za_gei_brakovete_i/", "text": "Вицепремиерът Красимир Каракачанов (\"Обединени патриоти\"/ВМРО) се обяви за провеждане на референдум за гей браковете и джендър понятията в образователната и правната система на България В позиция до медиите Каракачанов предлага   в един национален референдум: 1. Съгласни ли сте с въвеждането на трети пол, социален пол и джендър идентичност в българското законодателство? 2. Съгласни ли сте да се въведе джендър обучение в българската образователна система? 3. Съгласни ли сте с признаването на еднополови бракове в България? Съпредседателят на \"Обединени патриоти\" и лидер на ВМРО призова председателите на всички парламентарно представени партии да започнат консултации по въпроса. \"Тези въпроси трябва да бъдат цялостно решени и т.нар. Истанбулската конвенция е само повод за допитване до народа. Тя не може да бъде единствена тема на референдум, който касае бъдещето на моралната, правната и религиозната и националната идентичност на България\", заявява Каракачанов. Вчера БСП посочи свой вариант на въпрос за референдум , свързан с Истанбулската конвенция - \"Против ли сте ратификацията на т.нар. Истанбулска конвенция\". Според Каракачанов тази формулировка може да бъде оспорена в Конституционния съд, тъй като за юридически легитимно се смята официалното название на документа - Конвенцията на съвета на Европа за превенция и борба с насилието над жени и домашното насилие. \"Очевидно е, че обществото в огромната си част категорично отхвърля термини като \"социален пол\" и политики като \"джендър обучение\" и т.н. Още по-малко е склонно такива да бъдат допуснати в детските градини, училищата и университетите. От публичния дебат става напълно ясно, че българите не одобряват гей браковете и че има ясни настроения всички тези въпроси да бъдат поставени в тяхната цялост\", твърди Каракачанов.", "date": "2018.02.01", "title": "Каракачанов поиска референдум за гей браковете и джендър понятията"}
{"url": "https://www.dnevnik.bg/biznes/2018/02/01/3122537_kreditiraneto_raste_za_15-i_poreden_mesec/", "text": "Кредитирането бележи годишен ръст от 3.3% към края на декември, движен от увеличение на кредитите към домакинствата с 6% и на кредитите към нефинансовите предприятия с 1.7%, пише в свой анализ \"Райфайзенбанк (България)\" ЕАД, базиран на данните на БНБ. \"Положителен факт освен това е, че кредитирането расте на годишна база за петнадесети пореден месец. От друга страна, относителният дял на лошите и преструктурирани кредити (без овърдрафт) също регистрира спад с 3.7 пр.п. спрямо нивото им от края на 2016 г. Въпреки спада обаче това равнище е все още относително високо в сравнение със средното за ЕС. Очакваме плавното спадане в дела на лошите и преструктурирани кредити да продължи и през 2018 г.\", коментира икономическият анализатор на Райфайзенбанк Емил Калчев. Подобно на кредитите, през декември нараснаха и депозитите - с 9% на годишна база. \"Това, че в рамките на общата тенденция депозитите на фирмите нарастват далеч по-бързо от тези на домакинствата, е сигнал за затруднен инвестиционен процес в реалната икономика\", допълва Калчев, цитиран от пресслужбата на банката. На този фон среднопретеглените номинални лихвени проценти по депозити и кредити леко се снижават в сравнение с нивата им от края на 2016 г. Така по депозитите процентът е 0.3% годишно, а при кредитите - 4.4%. На фона на завърналата се инфлация (2.8% за 2017 г.) реалната лихва по депозитите е -2.5%, а по кредитите е 1.7% към края на 2017 г., отчита анализът.", "date": "2018.02.01", "title": "Кредитирането расте за 15-и пореден месец"}
{"url": "https://www.dnevnik.bg/sport/2018/02/01/3122451_pilotite_ot_formula_1_shte_nosiat_revoljucionni/", "text": "Състезателните ръкавици са едни от основните аксесоари на пилотите, които не се променят в цялата им кариера. Дали в картинг, рали автомобил или болиди от Формула 1, те използват едни и същи ръкавици. От 2018 г. обаче Международната автомобилна федерация (ФИА) започва кампания \"Сигурността в техните ръце\", която ще бъде въведена първоначално във Формула 1. Става въпрос за нови революционни ръкавици, които ще бъдат носени от пилотите. Те ще дават постоянни биометрични данни за състезателя в реално време и така лекарският екип ще знае как е той в случай на сериозна катастрофа. Сензорът ще бъде с дебелина само три милиметра и ще бъде върху палеца - там, където пулсът се усеща най-добре. От ФИА са убедени, че новите ръкавици с нищо няма да се различават от досегашните и няма да пречат на пилотите. Проектът е по идея на медицинския делегат на ФИА д-р Йън Робъртс и пилота на медицинската кола Алън ван дер Мерве. \"Катастрофите във Формула 1 не са рядкост и затова ние искаме да направим този спорт още по-сигурен, като защитим максимално пилотите. Невинаги можем да достигнем до пилота бързо, така че ако имаме данни за неговото състояние, ще е по-лесно\", заяви Робъртс. Освен данни дали пилотът има пулс лекарският екип ще вижда в реално време и каква е пулсовата оксиометрия (кислородната сатурация). Идеята е през 2018 г. всички пилоти да тестват новите ръкавици, като тяхното използване не е задължително. Обсъжда се обаче от 2019 г. всички да ги носят. От ФИА обясняват още, че отборите също ще имат достъп до данните и ще могат да си свалят, когато пилотът се прибере в бокса. Ръкавиците пък ще бъдат оставяни на специално място, за да могат да се заредят, тъй като са снабдени с малка батерия. \"Формула 1 винаги е била високотехнологичен спорт и мисля, че можем да поставим начало на нов етап в спорта. Това ще помогне много на лекарските екипи\", каза Ван дер Мерве. Друга от идеите на екипа е в най-скоро време ръкавиците да могат да измерват температурата на пилота и респираторния рейтинг. \"Така ще се вижда какво е нивото на стреса и дали един пилот е изморен. В момента разчитаме на тяхната преценка, което при по-младите е измамно, защото те често пренебрегват здравето си само и само да участват в състезания\", добавя доктор Робъртс.", "date": "2018.02.01", "title": "Пилотите от Формула 1 ще носят революционни ръкавици с биометрични данни"}
{"url": "https://www.dnevnik.bg/bulgaria/2018/02/01/3122581_prokuraturata_shte_deistva_po_spisuk_sreshtu_obshtini/", "text": "Година преди местните избори прокуратурата се похвали, че е изготвила списък с общини, срещу които са постъпвали сигнали за злоупотреби. Това стана известно от изявление на Румяна Арнаудова, говорител на главния прокурор, цитирана от \"Фокус\". Тя говори на брифинг в Септември във връзка  със задържането на кмета на града. По този списък ще бъде изготвен еднотипен начин на действие. \"Във всички случаи, в които се съберат доказателства, че длъжностното качество на кмета пречи или затруднява, или създава опасност да се повлияе на свидетелите, или да се затрудни разследването, Специализираната прокуратура е в пълна готовност и ще процедира идентично и ще внася искания за отстраняване на кметове от длъжност. Уверявам ви, че съвсем скоро ще се видим в друг град\", заяви още Арнаудова. От думите й стана известно още, че утре държавното обвинение ще прецени каква мярка да поиска за задържания кмет на Септември. Засега той е с 24-часов арест.", "date": "2018.02.01", "title": "Прокуратурата ще действа по списък срещу общини, за които има сигнали за злоупотреби"}
{"url": "https://www.dnevnik.bg/zelen/2018/02/01/3122534_pirin_vleze_v_siviia_sektor/", "text": "\"Не ме гледайте какво приемам, а какво ви говоря.\" Така можем да обобщим приказките на премиера Бойко Борисов по повод на промените в плана за управление на Националния парк \"Пирин\" през последните седмици. Документът разреши строителството  на обекти на територията на парка и отвори пътя към предоговаряне на концесията или сключването на нов договор с фирма \"Юлен\", с неизвестен краен собственик. Въпреки приетите промени Борисов настоява, че \"няма да позволи една керемидка повече от втори лифт да се построи\". Дългосрочно бихме приели дадена дума за чиста монета само от диктатор, за когото сме убедени, че ще управлява през следващите поне 30 години. В цивилизования свят обаче Защото за разлика от писмените документи думата не обвързва по никакъв начин следващите премиери и министри на околната среда и водите. Аз все пак се надявам силно Борисов да не е министър-председател още кой знае колко дълго време. Не че няма по-ужасни варианти от него, но не бива да се примиряваме с посредствеността. Така че  отхвърлянето на компромисното предложение на Боян Петров  за разрешаване на строителството само на втори лифт и нищо повече на практика развързва ръцете на властта (сегашна или следваща) да се позове на промените в плана, когато разреши строителството на нови писти, ресторанти, заведения и сечта на вековни дървета. Каквато забрана в приетия между Коледа и Нова година няма. Като по този начин бетонира бъдещето на Банско и Пирин като цяло в лоу-кост курорти за социално слаби скиори. И обрича инвеститорите в недвижими имоти още дълги години да губят пари заради цените от 200 евро на кв.м в момента.  Въобще влизането на Пирин в сивия сектор (в който на хартия са възможни едни неща, но на думи други) означава Когато нещо не е достатъчно ясно написано, интерпретациите стават норма. Като нищо в даден момент и съдът може да прецени, че планът за управление дава възможност за \"строителство на керемидки\", и тогава думата на Борисов няма да има особено значение. Като той, разбира се, ще е направил всичко възможно да удържи на обещанието си, но съдебната система е независима и той не може да контролира какви решения ще вземе тя.  Изразът \"не говори празни приказки\" може да се допълни в случая с \"каквито приказки говориш, такива постановления приемай\"  С други думи, не се опитвай да баламосваш публиката с обещания, при положение че в същото време приемаш съвсем различни текстове. Борисов изпусна момента да приеме компромиса на Боян Петров. С което маските паднаха и вече за всеки, който следи водевила, е ясно, че не става въпрос за лифта, а за завземане на много по-голяма територия от парка. Всъщност правителството има пълното право да подари по-голяма територия от Пирин на офшорката \"Юлен\" след промени в плана, нов концесионен договор и т.н. А става въпрос за подарък, защото само помощта, която се отпуска за провеждането на световната купа по сноуборд, е с пъти по-голяма от годишната концесионна такса. Но нека поне да излязат и да кажат, че например в името на развитието на Банско като евтин курорт в най-долния ценови сегмент ще позволят на \"Юлен\" да сече вековни дървета и да строи в планината.  Твърде личното и до голяма степен фриволно отношение на Борисов към упражняването на власт обаче трябва да ни накара да се замислим, че той Капанът щраква, когато се опитваш да преминеш на по-горно ниво по досегашния начин – с подкрепа на конкретни и близки до властта олигарси и на отрасли с ниска добавена стойност. Какъвто е случаят с Пирин. Няма как да очакваме, че индустрии като масовия туризъм, който по данни на Националния статистически институт е на последно място по размер на заплатите, и при това е сезонен сектор, ще ни доближат до средноевропейско ниво на икономиката и доходите. Или с политика и медии на нивото на махленска кръчма ще убедим сънародниците ни да се върнат в страната. Това може да стане с ясни писани (а не неписани както в случая) правила, силна образователна система, която произвежда конкурентоспособни специалисти, и поощряване на отрасли, от които се печели. Както и с включването на повече хора в просперитета на България. Иначе си оставаме на сегашното ниво. На опашката на Европа и с растежи от максимум 3-4%, когато глобалната конюнктура е добра като сега. И ще хващаме пневмония, когато светът кихне.", "date": "2018.02.01", "title": "Пирин влезе в сивия сектор"}
{"url": "https://www.dnevnik.bg/sport/2018/02/01/3122413_antidopingoviiat_tribunal_na_svetovnoto_koloezdene/", "text": "Антидопинговият трибунал към Международния колоездачен съюз (UCI) ще разгледа случая с положителната проба на Крис Фрум, твърди \"Гадзета дело спорт\". Според италианското издание правните органи за антидопинг (LADS) вече са предали случая на трибунала, който е независим от UCI и по никакъв начин не съгласува решенията си с него. Британският колоездач на \"Скай\" беше уличен в двойно по-голямо от позволеното количество салбутамол по време на Обиколката на Испания. Пробата на Фрум е от 7 септември след 18-ия етап на Вуелтата. Той е бил уведомен за нея на 20 септември. Новината обаче беше обявена едва на 13 декември от UCI. Фрум използва терапевтично препарата с решение от UCI и Световната антидопингова агенция (WADA), след като от детството си има проблеми с астма. При тази допинг проба обаче наличието на салбутамол е над допустимите 1000 нанограма на милилитър. От \"Скай\" са били уведомени за положителния резултат на 20 септември. Отварянето на Б-пробата е потвърдило наличието на веществото. В урината на лидера на \"Скай\" Пращането на казуса в ръцете на антидопинговия трибунал оставя малко вариантите пред Фрум. Ако започне дело, то е възможно правата на състезателя да бъдът временно спрени, докато се вземе окончателно решение. Това е най-малко желаният сценарий от \"Скай\" и британеца, който вече заяви, че през 2018 г. ще преследва дубъл \"Джиро д'Италия\" и \"Тур дьо Франс\". Според експерт, който е консултирал \"Гадзета дело спорт\", съществува вариант Фрум да пледира, че има нарушена функция на белите дробове и заради това количеството на салбутамол е било завишено. Ако обаче не успее да докаже подобно нарушение, Фрум може да бъде изправен пред двегодишно наказание. Членовете на антидопинговия трибунал на UCI са петима души, като един от тях ще гледа случая на Фрум. Това са Хеле Квортруп Бахман (Дания), професор Улрих Хаас (Германия), Емили Висноски (САЩ), Андреас Загклис (Гърция) и Жулиен Зилберстейн (Франция). В началото на седмицата друго италианско издание - \"Кориере дела сера\", информира, че Фрум е бил посъветван от съпругата си и своя мениджър Мишел да сключи сделка, признавайки своята вина. Смята се, че той ще пледира за намалено наказание от шест месеца, за да може да участва в Джирото и Тура. Все още обаче не е сигурно откога трябва да започне наказанието на Фрум, ако такова му бъде наложено. Според едното тълкуване на правилника това може да стане от датата на отваряне на пробата, а според други - от фактическото нарушение на правилника (7 септември). Фрум, който в момента се готви отделно от отбора на \"Скай\" в Южна Африка, коментира лаконично. \"Видях статията тази сутрин в \"Кориере дела сера\" и мога да кажа, че няма нищо вярно\", написа в \"Туитър\" четирикратният шампион в \"Тур дьо Франс\" и победител във \"Вуелта\" от 2017 г. В същото време състезателният директор на Джирото Мауро Вени призова UCI да даде разрешение на Фрум да кара в Италия единствено ако бъде гарантирано, че след това резултатът на британеца няма да бъде анулиран. Вени заяви, че не иска да се повтаря случая с Алберто Контадор от 2011 г. Тогава испанецът спечели Джирото, но впоследствие му беше наложено двегодишно наказание със задна дата и победата му беше отнета.", "date": "2018.02.01", "title": "Антидопинговият трибунал на световното колоездене ще решава за положителната проба на Фрум"}
{"url": "https://www.dnevnik.bg/zdrave/2018/02/01/3122613_okolo_350_hiliadi_bulgari_jiveiat_s_diagnozata_rak/", "text": "Около 350 хиляди души в България в момента живеят с диагнозата рак. През последните няколко години броят на новооткритите случаи варира около 30 хиляди на година, като по данни на НЦОЗА през 2017 г. тe са 30 485. Най-често това са случаи на рак на белия дроб, рак на органите на храносмилателната система, на гърдата при жените и на простатата при мъжете. Това съобщиха специалисти днес по повод предстоящия Световен ден за борба с рака - 4 февруари, по време на дискусия, организирана от \"Аджибадем Сити клиник онкологичен център\" и Асоциацията на пациентите с онкологични заболявания. \"Тези данни не са напълно прецизни, тъй като след като Националният раков регистър спря да функционира през 2012 г., събирането на информацията зависи от различни организационни и административни фактори. Тенденциите обаче са ясни\", уточни националният консултант по медицинска онкология проф. Асен Дудов. Българските пациенти имат достъп до най-съвременно лечение на онкологичните заболявания, но системата все още е неефективна по отношение на ранното откриване на рака, коментираха специалистите. Според националния консултант по гръдна хирургия проф. Данаил Петров ракът на белия дроб вече не бива да се приема като смъртна присъда, защото благодарение на съвременните възможности и методики пациентите и близките им \"имат надежда, имат бъдеще\". \"Добри сме във въвеждането на новостите, но изпускаме момента с ранната диагностика. Що се отнася до скрининга за рак на маточната шийка например, България е на нивото на изостаналите страни в Африка\", коментира началникът на Клиниката по лъчелечение и радиохирургия в \"Аджибадем Сити клиник\" д-р Николай Недев. По думите му много от жените, които заболяват от рак на гърдата и от рак на маточната шийка у нас, могат да бъдат спасени и да запазят високо качество на живот, ако системата стимулира скрининга и ранното откриване на тези болести. Двете засягат общо около 9000 жени у нас всяка година. По този повод се прави опит да се въведе протокол за изследване на жени с висок риск от рак на гърдата, обяви националният консултант по образна диагностика проф. Галина Кирова. \"Програмата е насочена към жени с умерено висок и висок риск да заболеят от рак на гърдата, определен от тяхната фамилна история, генетична предиспозиция, особености на паренхима на гърдите и придружаващи заболявания, статистически достоверно асоциирани с рак на гърдата\", обясни тя. Според председателя на Асоциацията на пациентите с онкологични заболявания Евгения Александрова друг пропуск в системата, свързан с онкологични заболявания у нас, са палиативните грижи. \"Дълбоко погрешно е схващането, че това е последната грижа за човека, преди той да си отиде от този свят. В модерните общества палиативните грижи са важен фактор за максимално удължаване на живота и запазване на качеството му при пациентите с рак\", коментира тя. У нас обаче тези здравни грижи почти не се предлагат.", "date": "2018.02.01", "title": "Около 350 хиляди българи живеят с диагнозата рак"}
{"url": "https://www.dnevnik.bg/sviat/2018/02/01/3122603_izrael_i_livan_razmeniha_ostri_repliki_zaradi/", "text": "Израел обвини Ливан в провокативни действия, след като Бейрут разреши експлоатация на газови полета в спорни води. Става въпрос за  газовите полета  в Източното Средиземноморие - морската граница между двете държави, които са в състояние на война от 1948 г., не е уточнена. През декември Ливан прие оферта за разработването им от консорциум, съставен от френската Total, италианската Eni и руската Novatek. Договорите трябва да бъдат подписани на 9 февруари. Министърът на отбраната на Израел  Авигдор Либерман  заяви, че експлоатацията на полета, които \"по всички стандарти са наши, е много, много предизвикателно и провокативно поведение\". Той предупреди международните компании, които са подали заявки, че правят \"огромна грешка\". Ливанският премиер  Саад Харири  заяви, че тези изказвания са поредните \"заплахи\", отправени от Израел в последните дни, а терористичната групировка  \"Хизбула\"  обяви, че ще защитава \"правата върху газа и петрола\" на Ливан. Президентът  Мишел Аун  обвини Либерман, че заплашва суверенитета на Ливан върху териториалните му води. За последно двете държави бяха в \"гореща война\" през 2006 г. В едномесечния конфликт загинаха 1200 ливанци (повечето цивилни) и 160 израелци (предимно войници). Крайнодесният Либерман е коментирал преди, че Ливан \"ще плати пълната цена\", ако \"Хизбула\" отново атакува Израел, и че армията на страната е неразличима от терористичната групировка.", "date": "2018.02.01", "title": "Израел и Ливан размениха остри реплики заради експлоатацията на спорни газови полета"}
{"url": "https://www.dnevnik.bg/sviat/2018/02/01/3122569_katalunski_lideri_podadoha_isk_sreshtu_zadurjaneto_im/", "text": "Тримата каталунски политици с мярка превантивен затвор са завели иск към Организацията на обединените нации срещу решението на испанския съд да бъдат задържани. Това обяви адвокатът им Бен Емерсън, цитиран от \"Ройтерс\" и \"Ел конфиденсиал\". Искът на бившия вицепремиер Ориол Жункерас и двамата активисти Жорди Санчес и Жорди Кушарт (свързвани от Мадрид с организацията на кампанията за независимост на Каталуня) е подаден до Работната група на ООН за произволни задържания. Заедно със бившия премиер Карлес Пучдемон и министрите от кабинета му те са разследвани за бунт и подстрекателство към размирици, но една част от екипа на Пучдемон (заедно със самия него) отиде в Брюксел, а други бяха освободени от затвора в Естремера, недалеч от Мадрид. \"Задържането им от Испания е обида за човешките права, замислена така, че да им попречи да изпълняват ролята си като политически представители на каталунския народ\", каза адвокатът Бен Емерсън преди пресконференция в Лондон. Агенцията, до която е подаден искът, публикува необвързващи препоръки, ако сметне, че правителствата извършват нарушения в процеса и практиките на задържане на заподозрени или обвиняеми. От групата не се иска да разгледа въпроса за независимостта на Каталуня, а само въпроса дали задържането на тримата е инструмент на \"политическа репресия\". \"Бяха задържани, след като каталунците гласуваха с внушително мнозинство за независимост на референдума\", казва още адвокатът. Подкрепилите отделянето от Испания на 1 октомври бяха над 90%, но при активност около 43 на сто формираха малко над една трета от електората.", "date": "2018.02.01", "title": "Каталунски лидери подадоха иск срещу задържането им в ООН"}
{"url": "https://www.dnevnik.bg/sport/2018/02/01/3122593_misiia_nevuzmojna_kitaiski_ultramaratonec_shte_biaga/", "text": "Китаецът Бин Бай ще направи опит да пробяга дистанцията от Северния до Южния полюс в рамките на 300 дни. Ултрамаратонецът ще започне предизвикателството с дължина 24 хиляди километра на 2 март, съобщава китайската информационна агенция \"Синхуа\". Бай ще премине през 65 града в 13 страни. Той ще прекоси последователно Чили, Аржентина, Перу, Еквадор, Колумбия, Панама, Коста Рика, Никарагуа, Хондурас, Гватемала, Мексико, САЩ и Канада. Със своето екстремно бягане китаецът иска да запали повече хора към тичането. Той разказа, че изминава средно по 70-80 км на тренировка, което му дава увереност за предстоящото бягане. Бай обяви още, че по време на експедицията ще предостави реални данни, базирани на кинетика и психология, които да помогнат за изследването на издръжливостта на човешките същества. Това не е първото голямо предизвикателство, което си поставя Бай. През 2011 г. той пробяга 10 хиляди километра за 150 дни. Китаецът се занимава с ултрамаратонски бягания от 17 години.", "date": "2018.02.01", "title": "Мисия (не)възможна: Китайски ултрамаратонец ще бяга от Северния до Южния полюс за 300 дни"}
{"url": "https://www.dnevnik.bg/politika/2018/02/01/3122743_prezidentut_referendum_za_instanbulskata_konvenciia_ne/", "text": "Президентът Румен Радев определи отлагането на ратификацията на Истанбулската конвенция като \"победа за българското общество, което показа обединение и здрав разум\". В Брюксел държавният глава заяви, че се надява на здрав разум от страна на народните представители и няма нужда да се стига до референдум, който ще отнеме и време, и енергия, и средства. \"Според мен конвенцията в този си вид е един зле написан документ, който допуска неясноти и най-различно тълкуване. А вносителите и проповедниците на конвенцията се скриха зад Конституционния съд\", заяви Радев пред журналисти в Брюксел. Неговото мнение било, че конвенцията не трябва да се ратифицира по няколко причини - сама по себе си не може да предотврати насилието, отнема от правомощията на държавата и вменява такива правомощия в неправителствените организации, както и може да стане причина за съдене на държавата. Най-важната била, че според държавния глава тази конвенция легитимира намесата в образователния процес с непредвидими последствия върху психиката и съзнанието на децата. \"Можем да предотвратим насилието над жени и деца само с читави български закони, с адекватни действия на полицията и на съда и най-вече добро възпитание. Нещо много важно – точно тези текстове, които бунят нашата общественост, които са в разрез с нашите ценности, морал, традиции и вяра – за тях в самата конвенция изрично е написано, че не подлежат на никакви резерви и на никакви съпътстващи декларации. Тоест всички тези внушения, че, виждате ли, ще направим тук едни резерви и това няма да го има, не са основателни изобщо\", обясни Радев. Попитан за евентуалния нов началник на Националната служба за охрана (НСО) Радев каза: \"Към НСО трябва да има отговорно отношение. Най-малкото защото там има отговорни и достойни хора и трябва да се отнасяме подобаващо към тях. Всякакво фриволно тълкуване на законите и всякакви произволни самодейни предложения не работят в интерес на държавността. По закон има ясен срок – той е един месец, в който трябва да издам указ за нов началник на службата, и аз ще го спазя.\"  ", "date": "2018.02.01", "title": "Президентът: Референдум за Инстанбулската конвенция не е нужен"}
{"url": "https://www.dnevnik.bg/bulgaria/2018/02/01/3122733_sudebnata_vlast_ima_jilishta_koito_ne_moje_da_polzva/", "text": "Свободните ведомствени жилища на съдебната власт са общо 21 и нито едно от тях не е годно за обитаване в момента, а имат нужда от ремонт. 17 са в София, а останалите пет - в Благоевград, Велико Търново, Чирпан, Перник и Казанлък. Това се разбира от справка, публикувана на сайта на Висшия съдебен съвет (ВСС), информира сайтът defakto.bg.  Решението за изготвянето на справката бе взето от пленума на съвета на 25 януари , но се изпълни сега. Резултатът бе очакван, защото както в предишния, така и в сегашния състав на ВСС имa членове, които не са от София. Този съвет реши да плаща наема им, като определи горна граница от 1000 лв. на месец. Въпреки това обаче реши да ремонтира основно други шест ведомствени апартамента.  Сумата за това е 48 хил. лв. без ДДС, или 57 600 лв. Проверката показа, че макар да има ведомствени жилища, те не могат да се използват. Предишният състав на съвета явно не им е обърнал внимание, защото и той плащаше наемите на членовете си, които не бяха от София. От 17-те апартамента в столицата шест са за нуждите на ВСС, четири са предоставени на Върховния касационен съд (ВКС), два на Върховния административен съд и пет - на прокуратурата. Ведомствените жилища са в кварталите \"Павлово\", \"Люлин\", \"Манастирски ливади\", \"Красно село\" и Зона Б-18. Квадратурата им варира от 65 кв.м до 144 кв.м и всички са \"в процес на ремонтиране след проведена обществена поръчка\". Четирите апартамента на ВКС са все е \"Овча купел\" и са с квадратура от 99 ĸв.м до 160 ĸв.м, всичките са необзаведени и се нуждаят от \"освежителен ремонт\". Двете жилища на ВАС са в \"Лозенец\" от 84 кв.м и в \"Люлин\" от 65 ĸв.м. За тях са отбелязани \"паднала мазилка\" и нужда от основен ремонт. От петте апартамента на прокуратурата два са в \"Овча купел\" - необзаведени и нуждаещи се от освежителен ремонт. Един е в \"Манастирски ливади\", предоставен на спецпрокуратурата - ателие от 52 кв.м, което също се нуждае от основен ремонт. Два са предоставени на националното следствие. И те се нуждаят от основен ремонт, единият е на \"Симеоновско шосе\" и е 30 кв.м, а другият - в \"Дървеница\" и е 105 кв.м. От жилищата в страната апартаментите в Благоевград и Перник ще са годни за обитаване след \"освежителен ремонт\". А на тези във Велико Търново, Чирпан и Казанлък състоянието е лошо и се нуждаят от основен ремонт.", "date": "2018.02.01", "title": "Съдебната власт има жилища, които не може да ползва без ремонт"}
{"url": "https://www.dnevnik.bg/sviat/2018/02/01/3122745_germaniia_razsledva_reklamniia_pazar_po_podozreniia/", "text": "Антитръстовият регулатор в Германия започна разследване на онлайн рекламния пазар заради \"значителната\" позиция на \"Гугъл\" (Google) и \"Фейсбук\" (Facebook) в него, съобщи агенция \"Ройтерс\". Федералната служба за картелите отваря втори фронт срещу мрежата на Марк Зукърбърг, след като през декември обяви, че тя е злоупотребила с доминантната си позиция, за да събира лични данни на потребители. \"Някои участници в пазара виждат \"Фейсбук\" и \"Гугъл\" като установени близки системи (познати още с термина \"затворени градини\"). Това повдига въпроси за достъпа и употребата на данните на потребителите\", заяви директорът на службата Андреас Мунд. Според техните изчисления германският рекламен пазар е варирал между 5 и 9 млрд. евро миналата година. \"Гугъл\" и \"Фейсбук\" получават около половината доходи от реклама в глобален мащаб и над 60% в САЩ, показват данните на eMarketer. От службата уточняват, че разследват сектора, а не отделни компании.", "date": "2018.02.01", "title": "Германия разследва рекламния пазар по подозрения срещу \"Гугъл\" и \"Фейсбук\""}
{"url": "https://www.dnevnik.bg/zelen/2018/02/01/3122740_deloto_za_mrusniia_vuzduh_e_s_nov_shans_za_nachalo/", "text": "Делото, заведено от няколко организации срещу Столичната община, има шанс да започне. Софийският апелативен съд (САС) е отменил  прекратяването  на процеса, постановено преди около три месеца от долната инстанция - градския съд, съобщава  news.lex.bg. Според апелативните съдии прекратяването е било неправилно, защото не е била дадена възможност на завелите колективния иск срещу общината да докажат, че могат да понесат тежестите и разноските по делото, а направо го е прекратила на това основание. Делото се връща отново в градския съд, който отново ще трябва да направи преценка дали организациите са доказали, че могат сериозно и добросъвестно да защитят интереса по делото и да понесат тежестите, свързани с воденето му. Ако отново се стигне до същия извод - че няма данни те да се справят с воденето на такъв процес - да им бъдат дадени точни указания за представянето им. Организациите, завели колективния иск - \"Спаси София\", \"За Земята - Достъп до правосъдие\", асоциация \"Диабет тип 2\" и \"Център за независим живот\", както и адвокатите Димо Господинов, Христо Христев и Иван Велов, смятат, че през годините общината е бездействала и не се е борила със замърсяването на въздуха.", "date": "2018.02.01", "title": "Делото за мръсния въздух е с нов шанс за начало"}
{"url": "https://www.dnevnik.bg/sviat/2018/02/01/3122664_i_sled_rechta_na_trump_pred_kongresa_vunshnata_mu/", "text": "Националната сигурност и външната политика не бяха в центъра на обръщението на президента Тръмп \"За състоянието на съюза\". Това, което каза той, беше по-малко забележително от това, което не каза.  Оповестената наскоро от министъра на отбраната Джим Матис Стратегия за национална отбрана предполага, че \"сега главната грижа за националната сигурност на САЩ е стратегическото съперничество между държавите, а не тероризмът\". По-нататък в нея като главни  заплахи се посочват Китай и Русия . На следващо място в списъка са Северна Корея и Иран и чак след това се нарежда тероризмът. Както отбеляза Том Райт от института \"Брукингс\", обръщението  \"За състоянието на съюза\"  обърна приоритетите: Тръмп спомена като основни заплахи \" търговските сделки , имигрантите, тероризма и Северна Корея\". Съперническите велики сили едва бяха споменати. Това беше единственото споменаване на Русия и Китай от Тръмп: \"По света ние се сблъскваме с проблемни режими, терористични групировки и съперници като Китай и Русия, които отправят предизвикателство към нашите интереси, нашата икономика и нашите ценности. В противопоставянето на тези опасности знаем, че слабостта е най-сигурният път към конфликта, а силовото превъзходство е най-сигурното средство за нашата отбрана.\" След като отметна тази точка, Тръмп премина към призиви за повече разходи за отбрана и повече ядрени оръжия. Както при своя призив за повече разходи за инфраструктура, той не показа осъзнаване на това, че амбициозните му планове са подкопавани от данъчния законопроект на републиканците, който ще добави близо 1 трилион долара към нашия дълг. Тръмп естествено се похвали с военния успех срещу \"Ислямска държава\" - \"Горд съм да съобщя, че коалицията за разгромяване на ИДИЛ е освободила почти 100 процента от територията, завзета по-рано от тези убийци в Ирак и Сирия\", без, разбира се, да спомене, че стратегията му за борба с \"Ислямска държава\" е до голяма степен същата като представената и прилаганата от президента Барак Обама. Ако Тръмп беше похвалил своя предшественик, това щеше да се приеме спокойно и от двете партии, но той просто не можа да си наложи да го направи. Той не спомена и нещо, което беше казано наскоро от държавния секретар Рекс Тилърсън: войските на САЩ ще останат в Сирия, за да стабилизират районите, освободени от \"Ислямска държава\". Това, изглежда, би било и продължителните военни мисии в чужбина, но дали този план се ползва с неговото одобрение трябва да остане въпрос на догадки. Той също така не коментира засилващата се  конфронтация между Турция , която е съюзник в НАТО, и  кюрдските съюзници на Америка  в Сирия, като не даде указание как се надява да разреши този сложен конфликт. Нямаше какво толкова да каже и за ядрената сделка с Иран: дали ще се изтегли или не? Всичко, което каза, беше - \"Искам Конгресът да се заеме с фундаменталните недостатъци на ужасната ядрена сделка с Иран\", без да уточни какви промени би искал или как се надява да убеди другите страни по сделката, в това число Европейския съюз, Китай и Русия, да приемат неговата позиция. А Северна Корея? Тръмп спомена, че нейният \"безразсъден стремеж към ядрени ракети може много скоро да заплаши нашата родина\", без да каже какво ще направи по въпроса. Не е добър знак, че правителството просто се отказа по Корея във Вашингтон - Виктор Ча, за посланик в Южна Корея, както се твърди, заради това, че е против нанасянето на превантивен удар срещу Севера \"за натриване на носа\". Но ако Тръмп сериозно мисли да нападне Северна Корея (много лоша идея поради причини, които Ча изложи във \"Вашингтон пост\"), той не намекна нищо за това в обръщението \"За състоянието на съюза\". Човек би си помислил, че ако правителството сериозно мисли да започне война, а всички признаци сочат в тази посока, президентът може да иска да представи пред обществеността аргументи защо са необходими военни действия. Вместо това Тръмп остро разкритикува Северна Корея за политиката ѝ в областта на човешките права. Той похвали родителите на американския студент Ото Уормбиър, умрял, след като беше затворен от Северна Корея, и севернокорейския беглец Джи Сеон-хо, загубил краката си, докато търсел храна. \"Вашата голяма жертва вдъхновява всички нас\", каза Тръмп на Джи, който размаха патериците си в знак на съпротива. Това беше трогателен момент, но е трудно да се разбере какво ни казва той за политиката на Тръмп. Дали президентът смята ужасното представяне на Северна Корея в областта на човешките права за причина за още санкции или за основание за военен удар? Той не каза. Възмущението на Тръмп от нарушенията на човешките права, извършвани от Северна Корея, а също от Иран, Куба и Венецуела, не звучи убедително, имайки предвид, че той нямаше какво да каже за нарушенията на човешките права в страни, на чиито лидери откровено се възхищава. Страни като Филипините, Египет, Турция, Китай и Русия. Тръмп  реагира бурно в \"Туитър\" , след като Иран смаза демонстрациите срещу режима. Но остана безмълвен миналия уикенд, когато главорезите на Владимир Путин арестуваха руския опозиционен лидер Алексей Навални. Заради доста селективното отношение на Тръмп към човешките права е трудно той да бъде приеман сериозно. Като цяло е трудно да се разбере накъде е тръгнал Тръмп във външната политика заради продължаващия конфликт между неговите изолационистки и протекционистични импулси и по-интернационалисткия светоглед на неговите висши съветници. Обръщението \"За състоянието на съюза\" не помогна да се разясни по какъв път ще върви правителството. /БТА", "date": "2018.02.01", "title": "И след речта на Тръмп пред Конгреса външната му политика остава загадка"}
{"url": "https://www.dnevnik.bg/sport/2018/02/01/3122761_mok_obmislia_da_objalva_opravdatelnite_prisudi_na/", "text": "Международният олимпийски комитет (МОК) разкритикува решението на Спортния арбитражен съд в Лозана да  отмени доживотните наказания на 28 руски спортисти . От МОК заявиха, че обмислят да обжалват пред швейцарския федерален трибунал. Олимпийският комитет наказа до живот общо 42-ма руснаци заради допинг нарушение по време на олимпийските игри в Сочи през 2014 г. Съдът в Лозана обаче обяви днес, че няма достатъчно доказателства за налагането на подобни санкции. Освен че оправда изцяло 28 от руските спортисти, КАС отмени частично наказанията на други 11. Тяхната доживотна забрана беше заменена със забрана за участие в Пьонгчанг. Изслушването на биатлонистките Огла Зайцева, Олга Вилухина и Яна Романова беше отложено. От МОК заявиха, че решенията на съда в Лозана \"могат да имат сериозно въздействие върху борбата с допинга в бъдеще\". Олимпийският комитет е разочарован, че върховният орган в спортното законодателство не е уважил \"доказани допинг нарушения\".  \"От една страна сме доволни, че бяха потвърдени допинг нарушенията на 11 спортисти, защото манипулацията на техните проби за пореден път ясно показва съществуването на системна манипулация на антидопинговата система в Сочи\", се казва в изявлението на МОК. \"От друга страна сме много разочаровани, защото съдът в Лозана не взе предвид доказаното съществуване на системна манипулация и при останалите 28 случая. Това може да има сериозно въздействие върху борбата срещу допинга в бъдеще. МОК ще анализира мотивираните решения много внимателно, след като те бъдат на разположение, и ще разгледа възможните последици, включително обжалване пред швейцарския федерален трибунал\", допълват от олимпийския комитет.", "date": "2018.02.01", "title": "MOK обмисля да обжалва оправдателните присъди на руските спортисти"}
{"url": "https://www.dnevnik.bg/evropa/2018/02/01/3122438_poruteni_fasadi_i_hlebarki_remontut_na/", "text": "Хлебарки, пробита канализация, рискове от пожар. . . Огромният Уестминстърски дворец, където заседават двете камари на британския парламент, спешно се нуждае от ремонт на стойност няколко милиарда паунда, който обаче предизвиква разногласия сред депутатите. Вчера те обсъдиха различните варианти за ремонта на огромната сграда в неоготически стил, над която се извисява часовниковата кула Биг Бен, на брега на река Темза в сърцето на Лондон. Дворецът е включен в списъка на световното културно наследство на ЮНЕСКО. Порутени фасади, повреди на електроинсталацията, зле работещо отопление и климатична инсталация, течове, неизползваеми тоалетни: този ремонт се обсъжда от години, но правителството и депутатите не успяват да вземат решение заради мащабите на необходимите дейности и разходите по тях в момент, когато бюджетните икономии продължават да са в сила. откъм електроинсталация или канализация от средата на 19 век. Тогава е възстановена от архитекта Чарлс Бари след пожара от 1834 г., унищожил голяма част от нея. В тревожен доклад на парламентарна комисия от септември 2016 г. се изразяват опасения от избухване на \"много сериозен пожар\". Само през първите 11 месеца на 2017 г. в двореца са регистрирани 11 възпламенявания, защото отоплителната парна система е от средата на миналия век и горещите тръби минават близо до зле изолирани електрически кабели. А един депутат се оплака, че в кабинета му имало теч от... урина. \"Не можем повече да отлагаме извършването на тези ремонтно-възстановителни дейности\", предупреди парламентарната комисия. Правителството внесе два текста в парламента по този въпрос. В единия се предлагаше нова оценка на необходимите ремонтни дейности до края на мандата на сегашния парламент, тоест още няколко години да продължи да се закърпва положението ден за ден. В другия се предлагаше ремонтът да започне, \"щом стане възможно в началото на следващото десетилетие\", а същевременно да се направи оценка на необходимостта от частична или пълна евакуация на сградата. А депутатът лейбърист Крис Брайънт внесе предложение за пълна евакуация на двореца, докато трае ремонтът, който може да продължи 11 години. В друга поправка Шотландската национална партия настоява този период да се използва за модернизиране на парламентарната дейност, включително с въвеждане на електронно гласуване. които отказват да напуснат дори временно двореца, символ на британската демокрация и смятан за предтечата на съвременните парламенти. \"Списъкът на опасностите е силно преувеличен\", заяви консерваторът Едуард Лий, според когото \"това е емблематична сграда и затварянето й за десет години ще е пагубно\". Тези вълнения напомнят реакциите на взетото през лятото на миналата година решение  часовникът Биг Бен да замлъкне  за четири години, докато се ремонтира кулата му. Правителството бе принудено да поиска през този период известната камбана да може отново да бие по специални поводи. А всъщност според парламентарния доклад от 2016 г. евакуирането на сградата, вместо да се ремонтира малко по малко, би било най-евтиното и най-бързо решение. Според оценка от 2015 г. ремонтните дейности ще струват 3.9 милиарда паунда (4.6 милиарда евро), ако депутатите са извън сградата, и 6 милиарда паунда, ако останат в нея. Смята се обаче, че тези числа са по-ниски от реалните. Освен около 1500-те парламентаристи - депутати и лордове, ще трябва да се настанят другаде и работещите в сградата още 3000 души: парламентарни сътрудници, готвачи, охранители... Колкото до окончателно напускане на Уестминстърския дворец и преместване в чисто нова сграда, депутатите отхвърлиха този вариант с гласуване през 2012 г./БТА", "date": "2018.02.01", "title": "Порутени фасади и хлебарки: Ремонтът на Уестминстърския дворец разделя депутатите"}
{"url": "https://www.dnevnik.bg/zelen/2018/02/01/3122778_shestvieto_v_zashtita_na_pirin_obhodi_vuzlovi/", "text": "За седми път тази вечер в защита на Национален парк Пирин тази вечер в София и други градове протестират граждани и природозащитници. Повече от 2000 са събралите се пред Министерския съвет и президентството, като движението към булевардите \"Цар Освободител\" и \"Дондуков\" беше блокирано за кратко. След това шествието се насочи към Министерството на околната среда и водите, под прозорците на което скандираха \"Мафия\" и \"Оставка\". Пътят им продължи към Орлов мост, като по пътя си блокираха движението по бул. \"Мария Луиза\". Оттам - по бул. \"Сливница\" се отправха по ул. \"Раковска\" и отново по \"Дондуков\" до градинката на Кристал, където около 21.30 часа протестът приключи. Шествието в София започна в 18.30 часа от Спортната палата, защото според организаторите от коалиция \"За да остане природа в България\" Министерството на младежта и спорта спонсорира двудневна Световна купа по сноуборд на стойност, която се равнява на 3 и половина години концесионна такса за ски-зоната в Банско. Протестиращите питат: \"Защо правителството връща обратно и многократно дължимите от концесионера плащания?\" Протести има още в Благоевград, Бургас, Варна, Велико Търново, Габрово, Казанлък, Плевен, Пловдив, Русе, Свиленград, Свищов, Сливен, Стара Загора, Шумен, а също в Бристол, Виена, Глазгоу, Лондон, Прага. Участниците в протеста продължават да настояват за отмяна на  решението на правителството от 28 декември  2017 г., с което се дава възможност за строителство в 48% от територията на Националния парк \"Пирин\", както и за оставка на министъра на околната среда Нено Димов, който предложи това. Другото им искане е  да бъде обявен реалният собственик на концесионера  на ски зоната на Банско \"Юлен\" и да бъде извършен одит на концесията от международен одитор и с участие на гражданското общество.", "date": "2018.02.01", "title": "Шествието в защита на Пирин обходи възлови кръстовища в София (допълнена)"}
{"url": "https://www.dnevnik.bg/zdrave/2018/02/01/3122792_zakonoproektut_za_lekarstvata_be_priet_edinodushno_v/", "text": "Изпълнителната агенция по лекарствата вече ще може да издава забрана или ограничаване на  износа на липсващи за българските пациенти медикаменти . За първи път ще бъде създадена информационна система, която ще следи движението на лекарствените продукти. Предвиждат се по-високи санкции при извършване на нерегламентирана търговия с лекарства, включени в ограничителния списък. Това е регламентирано в законопроекта за изменение и допълнение на Закона за лекарствените продукти в хуманната медицина, единодушно приет от Комисията по здравеопазване в Народното събрание на първо четене днес, съобщиха от здравното министерство. С него се регламентира редът за установяване на липса на лекарства при паралелен износ. ", "date": "2018.02.01", "title": "Законопроектът за лекарствата бе приет единодушно в здравната комисия"}
{"url": "https://www.dnevnik.bg/sport/2018/02/01/3122795_ludogorec_veche_raboti_po_izgrajdaneto_na_sektora_za/", "text": "Лудогорец\" вече работи по изграждането на новия сектор на гости на стадиона си. Собственикът на клуба Кирил Домусчиев представи снимки от дейностите на \"Лудогорец арена\" в профила си във \"Фейсбук\" с текст \"Започнахме\". Преди три дни той посочи, че наред с подобряването на условията на работа за футболистите трябва да се осигури и необходимият комфорт за привържениците. \"Като собственици на \"Лудогорец\", за мен и брат ми изграждането на модерен стадион стои на едно от челните места сред нашите задачи, тъй като все пак футболът е за феновете. Затова стартираме 2018 година с изграждането на третия нов сектор на \"Лудогорец арена\". Така нашият дом ще бъде още по-красив и уютен. Няма да пестим сили и енергия\", написа на 28 януари Домусчиев. В края на ноември  \"Лудогорец\" получи разрешение да започне изграждането на сектора за гости  на стадиона си. Общинският съвет в Разград одобри предложението футболният клуб да модернизира първо тази трибуна, а след това сектор А. Според концесионния договор между общината и \"Лудогорец\" първо трябваше да се изгради централната трибуна, а след това секторът, където се настаняват привържениците на гостуващите отбори. В последните сезони шампионите понесоха много критики за условията в сектора за гости.", "date": "2018.02.01", "title": "\"Лудогорец\" вече работи по изграждането на сектора за гости на стадиона си"}
{"url": "https://www.dnevnik.bg/bulgaria/2018/02/01/3122794_prokuraturata_razsledva_zloupotreba_s_pari_chrez/", "text": "Софийска градска прокуратура образува досъдебно производство по сигнал за злоупотреби с пари на настоятелството на Софийската математическа гимназия, съобщава \"Офнюз\". Пред \"Дневник\" говорителката на Софийска градска прокуратура Зорница Таскова потвърди информацията и каза, че то е образувано на 19 януари. Досъдебното производство е заради злоупотреба на длъжностно лице със служебното му положение за набавяне на облага, с което е ощетена общинска собственост, уточни Таскова. Към момента няма привлечени хора в качеството им на обвиняеми, защото е твърде рано, обясни още тя и припомни, че от ноември 2017 г. разследванията не се образуват срещу някого или срещу неизвестен извършител, а по престъпното деяние. По информация на \"Офнюз\" се разследват двама души във връзка с подаден сигнал на родители на деца в гимназията. Опасенията им за кражби се породили, когато разбрали, че парите за такси и нощувки, които платили за участието на приблизително 100 деца в математическо състезание в Созопол, всъщност са били осребрени на името на настоятелството. Те платили по 273 лв., без да получат документ за разхода, след което установили, че е издадена фактура на името на настоятелството, която била осребрена в София от бюджета му. А той се формира от дарения и от таксите за съботно-неделните курсове по математика (около 1 млн. лв. за 1 г.), които отново родителите плащат. Според родителите това не е единичен случай - децата им ходят на много състезания извън София всяка година - и че сумите във фактурите са завишени спрямо реално направените разходи. Сигналът обаче е за едно конкретно състезание и провеждането му от 2013 до 2016 г. включително.", "date": "2018.02.01", "title": "Прокуратурата разследва злоупотреба с пари чрез настоятелството на Софийската математическа гимназия"}
{"url": "https://www.dnevnik.bg/bulgaria/2018/02/01/3122797_koncert_v_brjuksel_otkri_bulgarskoto_predsedatelstvo/", "text": "Министърът за българското председателство Лиляна Павлова официално откри Българското председателство на Съвета на Европейския съюз в Брюксел, съобщиха от пресцентъра на министерството. Тя даде началото на концерт в центъра за изкуства \"БОЗАР\" тази вечер.  \"Говорим много различни езици, но не се нуждаем от превод за нашата обща култура. Историята на България е над 1300 години и ние сме единствената страна в Европа, която не е променила името си от основаването си. Вероятно знаете, че страната ни може да бъде класирана на трето място в света след Италия и Гърция по отношение на своето археологическо наследство\", каза в словото си Павлова. \"Това, което може би не знаете, е, че на нашите български земи траките са правели едни от най-хубавите вина в Европа\", подчерта тя и добави, че тези дни в България са специални, защото празнуват винопроизводителите. \"Но траките освен с виното, са известни и със своята уникална музика и с Орфей. Ние се гордеем да ви представим нашите най-красиви гласове\", каза още Павлова. Тя отправи специални благодарности към българското явление на световната оперна сцена, сопраното Соня Йончева, която прие да се присъедини към събитието от Ню Йорк, след което пожела на гостите \"Наздраве\" с чаша българско вино от тракийските земи.  В програмата на концерта в зала \"Бозар\" участват още Софийската филхармония с диригент Найден Тодоров, хор \"Ваня Монева\" с диригент Ваня Монева и пианиста Людмил Ангелов, които представят произведения както от българската, така и от европейската класическа музика и фолклор. На събитието присъстват  премиерът Бойко Борисов ,  президентът Румен Радев , вицепрезидентът Илияна Йотова, министърът на културата Боил Банов и официални лица, представители на европейските институции. \"Нашият общ дом Европа не е само пясък, камък, бетон и стъкло, тя е дух и тъкмо той е най-солидната основа на дома ни\", заяви президентът Румен Радев на тържествения концерт Той припомни как е създадена сградата на BOZAR, като отбеляза, че историята й е \"урок по Европа\": След Първата световна война архитектурната забележителност е изградена със спомоществования от ценители на изкуството след отказа на правителството да финансира проекта на белгийския архитект Виктор Орта. \"Европа трябва да бъде разбираема, ако иска да й вярват и да я подкрепят\", призова президентът Радев, като даде пример с друг момент от историята на BOZAR, когато е решено името на комплекса да се изписва с пет букви вместо първоначалното наименование на френски език с девет букви и един знак. \"България извървя труден, много тежък път до Брюксел, но мисля, че всеки българин днес е щастлив, че не само сме в Европейския съюз, но и председателстваме Съвета на ЕС.\" С тези думи министър-председателят Бойко Борисов се обърна при официалното откриване в Брюксел на Българското председателство на Съвета на ЕС. ", "date": "2018.02.01", "title": "Концерт в Брюксел откри Българското председателство на Съвета на ЕС"}
{"url": "https://www.dnevnik.bg/photos/2018/02/01/3122371_fotogaleriia_svetovnite_snimki_na_denia_-_1_fevruari/", "text": "над вулкана Майон в Легазпи, Филипини.", "date": "2018.02.01", "title": "Фотогалерия: Световните снимки на деня - 1 февруари 2018 г."}
