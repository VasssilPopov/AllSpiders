{"url": "http://www.dnevnik.bg/sport/2017/08/13/3023696_lacio_grabna_superkupata_na_italiia_sled_kusna_drama/", "text": "\"Лацио\" прекъсна серията си от 15 поредни мача без победа над \"Ювентус\" и спечели Суперкупата на Италия. Сблъсъкът между шампиона и финалиста за Купата се превърна в истински трилър с пет гола. Римските \"орли\" поведоха с 2:0 след голове на Чиро Имобиле в 32-ата и 54-ата минута. Феновете на \"бианкочелестите\" вече ги виждаха като победители, прекъсвайки четиригодишната суша без трофей, когато Пауло Дибала изравни с точни изстрели в 85-ата и 90-ата минута. Последната дума имаше \"Лацио\", който спечели с гол на резервата Алесандро Мургиа в 92-ата минута. Трофеят е четвърти в надпреварата след тези през 1998, 2000 и 2009 г. Също така е първи за треньора Симоне Индзаги. Като футболист, бившият нападател спечели общо шест отличия с \"Лацио\". Хегемонът в последните години \"Ювентус\" излезе с всичко най-доброто, като треньорът Алегри заложи на най-опитните си играчи, а новите попълнения Федерико Бернардески и Дъглас Коста останаха на пейката. \"Лацио\", който под ръководството на Симоне Индзаги залага на колектива, а не на звездите отново игра задружно и с много голямо настроение. Типично по италиански мачът беше изпълнен с доста нерви и разправии между играчите, които реферът Давие Маса трудно удържаше. В 32-ата минута \"Лацио\" откри с точно изпълнена дузпа от Имобиле. Нападателят сам си спечели 11-метровия наказателен удар, след като беше повален от Джанлуиджи Буфон в пеналта. Вратарят, който излезе за рекорден девети път в мач за Суперкупата на Италия, изравнявайки по този показател Деян Станкович, отгатна ъгъла на изпълнението, но не можа да улови изстрела на Имобиле. Попадението на италианския нападател прекъсна и негативна серия от седем срещи за римските \"орли\" без гол срещу \"Ювентус\". След почивката авансът на \"Лацио\" нарасна на два гола, след ново точно изпълнение на Имобиле. В 54-ата минута нападателят беше забравен от защитниците в бяло-черно и с глава засече центриране на Марко Пароло. Изоставайки с две поапдения, Алегри хвърли всичко в атака и рискува максимално. Той вкара на терена Дъглас Коста и Бернардески и \"Ювентус\" натиска съперника си в наказателното му поле. През целия мач защитата пред Томас Стракоша се справяше блестящо, но в заключителните пет минути капитулира. В 85-ата минута Дибала изпълни прекрасно свободен удар и върна надеждите на шампионите. В последните секунди на редовното време \"Ювентус\" получи право да изпълни и дузпа. Алекс Сандро беше повален в наказателното поле от Адам Марушич, а Дибала беше точен от бялата точка – 2:2. \"Бианконерите\" сякаш забравиха, че мачът не свършва, а има още няколко минути от добавеното време и буквално \"заспаха\" в защита. В 92-ата минута резервата Джордан Лукаку нахлу мощно в наказателното поле и извади топката за друг играч, влязъл от пейката Алесандро Мургиа, който я заби в мрежата – 2:3. Халфът, реализира с първото си докосване в наказателното поле на съперника. Спечелването на Суперкупата позволи на \"Лацио\" да вземе първи трофей от 2013 г., когато триумфира с Купата на страната. Римските \"орли\" се реваншираха и за двете си загуби в мачовете за Суперкупата срещу \"Ювентус\" през 2013 и 2015 г. За \"бианконерите\" това е второ поредно поражение за това отличие, след като през миналия декември загубиха от \"Милан\" в Доха.", "date": "2017.08.13", "title": "\"Лацио\" грабна Суперкупата на Италия след късна драма срещу \"Ювентус\""}
{"url": "http://www.dnevnik.bg/sport/2017/08/13/3023542_bukmeikurite_smiatat_che_konte_shte_bude_purviiat/", "text": "Мениджърът на \"Челси\" Антонио Конте е сочен за фаворит на букмейкърите за първия уволнен във Висшата лига. Часове след  загубата с 2:3 от \"Бърнли\"  на \"Стамфорд Бридж\" специализираните компании свалиха драстично коефициентите за италианеца. Според Sky Bet шансовете на Конте са 3-1, а след него се нареждат Марк Хюз, който води \"Стоук сити\", и мениджърът на новака \"Нюкасъл\" Рафа Бенитес. Букмейкърите се позовават и на тенденцията в последните сезони мениджърите на шампионите да бъдат уволнявани. През 2014-2015 \"Челси\" стана шампион, но няколко месеца по-късно Жозе Моуриньо беше освободен. Същото се случи година по-късно с Клаудио Раниери, който изведе \"Лестър\" до сензационна титла. Междувременно италианецът обясни, че не се чувства притеснен, въпреки че няма широчина в състава си. Сините привлякоха общо четирима играчи за 129 млн. паунда, но бяха напуснати от основни фигури като Джон Тери и Неманя Матич. \"Клубът прави всичко възможно и работи здраво. Аз не съм притеснен и ще работя с тези играчи. Нямаме право на извинения, важното е да си вършим работата и да се концентрираме\", каза Конте. Той ще има сериозни проблеми за дербито с \"Тотнъм\" след седмица, след като не може да разчита на контузените Еден Азар, Тимуе Бакайоко и Педро, а Сеск Фабрегас ще бъде наказан. Положението в защита също не е розово заради наказание и на капитана Гари Кейхил. \"Червеният картон на Гари беше ключов за мача. Ние започнахме добре, но всичко се промени след този момент. Мисля, че прекалено лесно загубихме здрав разум, а това е ключово в такива мачове\", добави Конте. Само ден преди двубоя с \"Бърнли\"  мениджърът на \"Челси\" обяви , че не вярва тимът му да защити титлата си от миналия сезон.", "date": "2017.08.13", "title": "Букмейкърите смятат, че Конте ще бъде първият уволнен във Висшата лига"}
{"url": "http://www.dnevnik.bg/politika/2017/08/13/3023548_ninova_pozdravi_radev_che_ne_se_dogovoril_s_borisov_za/", "text": "Лидерът на БСП Корнелия Нинова поздрави в разпространено до медиите свое изявление президента Румен Радев за държавническата позиция по антикорупционния закон на правителството. Споделяме мнението му, че той няма да създаде възможност за борба с корупцията по високите етажи на властта, написа Нинова за вчерашното изказване на президента Румен Радев, че не се е договарял с председателя на ГЕРБ Бойко Борисов за антикорупционния закон. \"Борисов, сега къде си? Защо излъга, че с президента сте се договорили и само БСП не е разбрала за тази работа? Алтернативният проект на закон на БСП се намира на страницата на партията. Моля за мнения и предложения. Започваме консултации с академичната общност, съдии, прокурори, адвокати. Истинска борба с корупцията е възможна. Ще ви го покажем\", зарече се още Нинова. Преди две седмици  Борисов каза, че лично се е договорил с Румен Радев  как ще бъде изградена структурата на бъдещия независим антикорупционен орган. Вчера  президентът обаче заяви,  че антикорупционният закон в сегашния му вид няма да реши проблемите с корупционния модел на управление, и отрече да се е договарял с министър-председателя Бойко Борисов за него. \"Имаме консенсус само за едно – че дирекция \"Корупция\" трябва да излезе извън опеката на изпълнителната власт. Дотук. Изобщо не сме обсъждали с премиера и не сме решавали какъв да бъде точно този орган и как да се избира неговото ръководство\", заяви във Варна държавният глава.", "date": "2017.08.13", "title": "Нинова поздрави Радев, че не се договорил с Борисов за антикорупционния закон"}
{"url": "http://www.dnevnik.bg/photos/2017/08/13/3022814_fotogaleriia_baloni_nad_bristol/", "text": "Фестивалът на балоните с горещ въздух в Бристол е едно от най-големи събития на открито във Великобритания. Фестивалът, който тази година се провежда за 39-и път, привлича около половин милион души от страната и чужбина.", "date": "2017.08.13", "title": "Фотогалерия: Балони над Бристол"}
{"url": "http://www.dnevnik.bg/sport/2017/08/13/3023554_ansambulut_specheli_srebro_v_kazan_vladinova_i_taseva/", "text": "Ансамбълът по художествена гимнастика спечели сребро за съчетанието си с три топки и две въжета на Световната купа в Казан. Възпитаничките на Весела Димитрова се представиха силно и заслужиха оценка от 18.250. Елена Бинева, Симона Дянкова, Мадлен Радуканова, Лаура Траатс и Теодора Александрова играха по музика от филма \"Шерлок Холмс\", отстъпвайки единствено на Русия. Първото място за представителите на домакините обаче е много спорно. Русия получи оценка от 18.750 въпреки неточности, включително и изпусната топка. Трети са белорускините със 17.550. Този сребърен медал е и единствен за отбора ни от тази световна купа. В индивидуалната надпревара  Невяна Владинова  и Катрин Тасева не успяха да се поздравят с успех в последното си състезание преди световното първенство. За Владинова това е първи случай от първата Световна купа за сезона, когато тя не се класира на едно от първите три места на някой от уредите. В Казан тя записа три седми места – на обръч (16.200), топка (15.250) и лента (14.650). Тасева завърши шеста на топка (15.650), пета на бухалки (15.500) и пета на лента (15.000). В индивидуалната надпредвара най-успешно се представиха рускините Дина и Арина Аверини. Близначките, които отпразнуваха 19-ия си рожден ден, спечелиха по два златни и два сребърни медала на отделните уреди. Линой Ашрам от Израел завърши с четири бронза. Следващото състезание е световното първенство в Песаро, Италия.", "date": "2017.08.13", "title": "Ансамбълът спечели сребро в Казан, Владинова и Тасева останаха без медали"}
{"url": "http://www.dnevnik.bg/intervju/2017/08/13/3023561_iliian_metev_rejisyor_obicham_realnostta/", "text": "Това е вторият пълнометражен филм на Метев и първи игрален след  документалния му \"Последната линейка на София\" . Особено радващо е, че това е и вторият Златен леопард за България след спечеления миналата година в Международния конкурс от Ралица Петрова за  \"Безбог\" . Илиян Метев (1981) е разказал епизод от историята на едно същевременно сплотено и нестабилно семейство: баща и две деца. Посветил е на проекта пет години, завършил го е окончателно едва десет дни преди световната му премиера на 6 август. Работил е с натуршчици (\"...защото не обичам да променям хората, а искам те да променят идеята ми чрез себе си... в този смисъл, ако направя филм с актьори, той ще трябва да е за актьори...\"), снимките са отнели 52 много наситени дни (и две посещения в \"Пирогов\" заради постоянната нужда операторите да предшестват на заден ход разговарящите по улиците на София герои), след които го е боляло сърцето да се сбогува с екипа... Казва, че прави такова кино, в което той самият като зрител би се чувствал свободен и способен да създава. Чувства се като у дома си навсякъде. \"Север-северозапад\" на Хичкок е филмът, който е гледал най-много пъти, а решил да се занимава с кино заради Робер Бресон – \"... заради музикалния му подход към киното, използването на паузите, взаимоотношенията звук-картина... според мен никой не работи така овладяно като него\". \"Златният леопард\" не можеше да е по-заслужен за бодър и храбър филм като \"3/4\". Но трябва да отбележим още нещо. Ако съществуваше награда за най-лъчезарна личност на фестивала, Метев непременно щеше да вземе и нея. - Някак си бих предпочел да е нищо (смее се). Харесва ми идеята работата да говори сама за себе си. Досега, поне в документалното кино, все съм се опитвал да остана невидим. - От дете живея в чужбина, от 1989-а, затова отдавна ме теглеше назад. Отначало главно заради баба (тя почина преди десет години). И заради приятелите от детството, с които се виждахме само през ваканциите. Късометражката ми,  \"Гòлешово\" , беше нещо като извинение да се върна към корените си и да прекарам повече време в България. Тя е за възрастните хора в едно селце до гръцката граница. Много обичам възрастните хора и планините... Този филм го правихме с брат ми и дълго търсихме, подготвяхме се, за да е нещо положително. Има безброй напуснати места с меланхолична обстановка. А в Голешово попаднахме на много свежи хора, направо се влюбих. Докато работехме, ни се наложиха ред срещи с Бърза помощ и така се стигна до \"Линейката\". Без много да мисля. Спомням си само как ме вдъхнови откритието, че дори у хора, които системата е направила много твърди, все пак се е запазил грам човещина. Прищя ми се да ги разбера. - През последните месеци, докато завършвахме \"3/4\", не съм пипнал цигулката, но по душа съм музикант. На 17-18 човек, когато човек още е идеалист и си мечтае да блесне солово, осъзнах, че вероятно нямам такава перспектива... И брат ми, който свиреше в престижен оркестър, се отказа от музикалната си кариера, което също ми повлия. Започнах да се занимавам с изящни изкуства и понеже курсът беше комбиниран с кино, постепенно се увлякох. А що се отнася до документалното и игралното кино – не правя много разлика. Аз обичам реалността, обичам да наблюдавам хората такива, каквито са. Е, никога не можеш да си сигурен какви са, но като изкараш с тях достатъчно време, че да забравят за присъствието ти, имаш шанс. В \"Линейката\" например бяхме двама, единият се грижеше за камерата, другият – за звука и се бяхме превърнали в нещо като куфари, реквизит. Абсолютно ни забравиха и се усещаше. - Вярвам, че всеки човек е комплексен... понякога чувам да делят хората на такива, които ги бива, и такива, които не ги бива, а това, според мен, е арогантно... Подходих по усет: допускам, че съм търсил характери, с които на мен да ми е приятно да общувам, да ми е интересно да ги опозная. Претекстът за филма беше личен – моите родители са физици; и аз, и брат ми сме се занимавали с музика. Затова първа беше идеята за такова семейство и по нея започнахме да пишем сценарий с Бетина (Бетина Ип, партньорката на Илиян във всички начинания и майка на дъщеричката му Бианка, чието първо ходене на кино беше именно в Локарно, на премиерата на \"3/4\" - бел. авт.). От Бетина обикновено идват по-креативните предложения, а аз като по-търпелив поемам изработката... Опитах се да се срещна с колкото се може повече физици, музиканти и деца и да избера. Кандидатите за ролите, които намерих през кастинг агенции – макар и да имаше интересни възможности, – сякаш бяха твърде обременени от актьорството, затова се насочих към истинските физици. И търсих, докато не попаднах на Тодор Велчев. Хареса ми, че е по-млад (сравнително рядък случай в българската академия) и че макар и да си има тъмната страна, като цяло е прогресивен, енергичен, много амбициозен в работата си и се старае нещо да направи. Запали ме. По същия начин съм пресявал и децата. А Симона, учителката по пиано, беше част от идеята за филма още отпреди сценария. Имахме прожекция на \"Линейката\" в Благоевград, в Американския университет, и съвсем между другото се заговорихме с една от служителките, Мелани, която: тя ни разказа за секретарката на директора, невероятна жена, която преподавала и музика... Запознахме се и започнахме редовно да се срещаме – не съм си и представял друга за ролята. - Една година \"работилници\", структурирани като игри, за свикнат всички помежду си и с камерата. За децата беше голям кеф. Тодор също беше много мотивиран, но сигурно му е било малко по-трудно, защото аз не исках да им показвам сценария, докато снимахме, те не знаеха какво всъщност правим. Имаше много неизвестни за него особено, но ще, не ще... (смее се). - Началото – защото нямах опит с актьорите. Имам идоли в киното, на чиято работа с актьорите се възхищавам: Лоран Канте, Кен Лоуч, Майк Лий, Ермано Олми... Даже специално си направих среща с Канте по повод \"3/4\" и затвърдих усещането си, че моят способ е в интуитивния, не в интелектуалния подход (с насоки за емоциите и подаване на обилна информация от моя страна се получаваше лош театър). Като направиш правилния подбор на изпълнители, 90% си готов, горе-долу така се изрази Канте. Така че се задоволих с даването не на информация, а на цели. - По-голямата, 99%. Само тук-таме съм правил предложения или съм управлявал динамиката на сцената, нищо повече. - За онези фини семейни моменти, в които хем си с някого, хем не си... и за нуждата да изкарваме време заедно съзнателно. - Бах. Начинът, по който който пише – от една страна, силна форма и логика, а от друга, нещо много спонтанно и затрогващо. В началото един мотив се представя в цялата си форма, а по-нататък се появява с липси. И слушателят се мъчи да ги дострои, и се създават определен вид напрежения. Ох, за музиката е още по-трудно да се говори (смее се). - Някой пълен провал! Ограниченията са супер. Правят те по-изобретателен, по-прецизен. Пълната свобода може да доведе до разпад на формата. Ако нямам ограничения, сам си налагам. Заради финансови съображения филма за Бърза помощ например снимахме с фотоапарати. Да, както се каза, качеството на заснетото не е отлично и има \"дигитален шум\", но така успяхме да хванем толкова интимни ситуации, колкото с камера никога не бихме могли. - То не е задължително свързано с роднинството. Много често най-добрите семейства са роднини, но не е задължително. Семейството е фундаменталната любов... Сега ще трябва да дефинирам и любов (смее се). Да се чувстваш себе си пред другия, без нужда да говориш.", "date": "2017.08.13", "title": "Илиян Метев, режисьор: Обичам реалността"}
{"url": "http://www.dnevnik.bg/sport/2017/08/13/3023572_doviciozo_vze_izumitelna_pobeda_v_gran_pri_na_avstriia/", "text": "Андреа Довициозо затвърди шампионските си амбиции в  MotoGP  с великолепна победа в състезанието за Гран при на Австрия. Пилотът на \"Дукати\" изпревари с 0.176 сек. лидера в световния шампионат Марк Маркес с \"Хонда\". Италианецът беше поставен под голямо напрежение, но удържа крехкия си аванс, въпреки мощна атака в последния завой. Успехът е първи в историята за \"Дукати\" на пистата в Австрия. Състезанието на \"Ред Бул ринг\" се разви изумително, като предложи голяма битка и много изпреварвания. Маркес потегли от полпозишън за трети път поред, като зад него стартираха двамата пилоти на \"Дукати\". Довициозо и Хорхе Лоренсо притиснаха шампиона, а последният се изстреля напред, за да поведе колоната. Както и в предишния старт в \"Бърно\", Лоренсо беше много бърз в началните обиколки, като разчиташе на меки гуми. Той натрупа аванс от близо 1.5 секунди, но след това загуби темпо. Данило Петручи от \"Прамак Дукати\" стартира много лошо и потъна в класирането, а малко по-късно се отказа, заради проблеми с налягането на маслово в своя мотоциклет. Валентино Роси потегли едва от седма позиция, но заедно с Дани Педроса успя да си пробие път напред. В един момент Доктора беше най-близо до водещата тройка, притискайки Довициозо, а зад него беше съотборникът му Маверик Винялес. И двамата пилоти на \"Ямаха\" обаче допуснаха грешки, които доведоха до загуба на позиции в колоната. В края на състезанието Винялес и Роси финишираха шести и седми, като нито бяха заплашени от пилотите зад тях, нито имаха шанс да се доближат до лидерите. Машините на \"Ямаха\" изгубиха предимството си при ускорението, което имаха, а след състезанието Роси се оплака и от лоша работа на гумите си. В челото имаше две отделни битки между \"Хонда\" и \"Дукати\". Маркес си оспорваше първото място с Довициозо, докато Педроса се бореше с Лоренсо, но успя да се откъсне далеч пред него. Дребничкият испанец пресече финала трети, като това е трети пореден подиум за него. В продължение на няколко обиколки Маркес водеше пред италианския си съперник, но допусна грешка при влизането на един от завоите и по този начин сдаде лидерството. Световният шампион пробваше различни атаки, но много опитния  Довициозо  контролираше отлично темпото. В последния завой имаше истинска драма, след като Дови отвори траекторията, подканвайки да бъде изпреварен и да направи контра. Маркес обаче беше този, който опита трик, контрирайки, но пилотът на \"Дукати\" успя да ускори по-бързо на финалната права и да я пресече първи. \"Много съм щастлив за отбора, уикендът беше труден, но моторът беше по-силен в състезанието от предните дни. Получи се зрелищна битка, много хубава, колкото и да не е приятно Марк да бъде зад теб\", каза Довициозо след финала. Той вече има три победи през сезона, като по-рано триумфира на \"Муджело\" и \"Барселона\". Италианецът се изкачи на второ място в генералното класиране със 158 точки. Маркес запази лидерството със 174, а Винялес вече е трети със 150. Четвърти е Роси със 141, пред Педроса – 139. \"Бях на лимита, буквално на ръба трябваше да карам постоянно. Задната ми гума вече нямаше никакъв ресурс, беше ми много трудно, но се опитах да изпреваря Дови. Състезанието обаче беше страхотно, голямо шоу се получи, винаги се опитвам да спечеля\", каза Маркес, който не успя да вземе трета поредна победа след тези в  Германия и Чехия . Следващият старт за сезона е след две седмици на пистата \"Силвърстоун\" във Великобритания.", "date": "2017.08.13", "title": "Довициозо взе изумителна победа в Гран при на Австрия от MotoGP"}
{"url": "http://www.dnevnik.bg/bulgaria/2017/08/13/3023577_mitnicite_otchitat_rust_na_zalovenite_narkotici_tazi/", "text": "Агенция \"Митници\" отчита ръст на заловените наркотици тази година, като само пратките хероин и кокаин са за повече 70 млн. лева, съобщи \"Нова телевизия\". От началото на 2017 г. досега са заловени общо 27 кг кокаин. Марихуаната е близо 450 кг, а най-големите задържани количества са при хероина - 746 кг. По оценки на митниците ръстът при наркотрафика е 10%, информира телевизията. \"Имаме бум на трафика на хероин. Явно в Европа има засилено потребление на този вид наркотик\", коментира Анна Богнадова от отдел \"Наркотици\" в Агенция \"Митници\". В над 50% от задържаните да пренасят наркотици от митническата агенция са български граждани, обясни Богнадова. По думите й българите се използват най-често за куриери. Най-много са случаите на задържани наркотици на митническите пунктове \"Калотина\" (общо 13 случая), \"Капитан Андреево\", \"Дунав мост - Русе\" и \"Дунав мост – Видин\" и на Летище София.", "date": "2017.08.13", "title": "Митниците отчитат ръст на заловените наркотици тази година"}
{"url": "http://www.dnevnik.bg/sviat/2017/08/13/3023587_prolivni_dujdove_prichiniha_svlachishta_i_vzeha/", "text": "Поройни дъждове, паднали в Хималаите, причиниха наводнения и взеха десетки жертви в Непал и Индия, съобщи БТА. В Непал са загинали 49 души, като се очаква броят на жертвите да се увеличава, тъй като поне 35 души са в неизвестност. В Индия са загинали най-малко седем души. Най-малко 20 души са ранени в Непал, а хиляди са останали без подслон. Хотелиер съобщи, че се е наложило да извози туристи със слон до най-близката магистрала. Близо 600 туристи - 200 местни и 400 чужденци, са блокирани в Централен Непал заради наводненията, съобщи изданието \"Хималаян таймс\".  Полицията, военните, спасителните служби и местни жители подпомагат пострадалите и хората, качили се от страх пред водните потоци на покриви и високи места, които не могат да слязат долу самостоятелно. Властите организират временни укрития за останалите без жилище. Франс прес припомня, че над 100 души са загинали тази година в Непал вследствие на мусонните дъждове между юни и август. В Индия десетки хора са изчезнали, след като при свлачище, причинено от същите дъждове, два автобуса паднали в пропаст до планински път. Според представител на властите в северния щат Химачал Прадеш единият автобус е паднал от височина 800 метра и не се знае колко тела ще бъдат открити, освен вече намерените.  Десет души са вече спасени, а се очаква още около 35 да бъдат открити под земните маси, затрупали автобусите. От началото на дъждовния сезон свлачища, наводнения и порои са отнели живота на няколкостотин души в Индия.", "date": "2017.08.13", "title": "Проливни дъждове причиниха свлачища и взеха десетки жертви в Непал и Индия"}
{"url": "http://www.dnevnik.bg/sport/2017/08/13/3023584_totnum_se_izmuchi_no_nadvi_10_choveka_ot_njukasul_kato/", "text": "\"Тотнъм\" започна с победа новия сезон във  Висшата лига , надигравайки с 2:0 \"Нюкасъл\" като гост. Очаванията за трудна визита в Североизточна Англия на завръщащия се в елита тим, се оправдаха, като хората на Маурисио Почетино не стигнаха никак лесно до успеха. И двата гола паднаха в последните 30 минути. Първо точен беше Деле Али след атрактивен удар от въздуха, а защитникът Бен Дейвид оформи крайния резултат. Мениждърът на \"шпорите\"  Почетино , изненадващо заложи на пълния дебютант Кайл Уокър-Питърс, който за първи път в кариерата си все участие в мач от Висшата лига. Младият бранител застана на десния фланг на отбраната и се представи много убедително. \"Тотнъм\" срещна много организиран отбор срещу себе си, който не се притесняваше да приеме играта в собствената си половина. Мениджърът на \"джордитата\" Рафаел Бенитес беше подредил отлично тима си, който не допускаше никакви опасности пред вратаря Елиът. За сметка на това, домакините имаха един сериозен шанс на своята сметка, пропуснат от нападателя Дуайт Гейл. \"Нюкасъл\" обаче понесе два сериозни удара преди почивката, като Пол Дъмет получи разтежение в 8-ата минута, а Лежун усука глезена в края на първата част след влизане на  Хари Кейн . През първото полувреме \"Тотнъм\" изненадващо заложи само на дълги подавания, които не донесоха нищо опасно и бяха лесна плячка за защитата на домакините. През втората част играта на гостите се промени тотално и те повишиха оборотите. Голям принос за това имаше и Джонджо Шелви, който остави домакините с човек по-малко. Халфът необмислено стъпи върху глезена на падналия Али и заслужено получи червен картон. Въпреки това първият шанс отново се откри на сметката на \"джордитата\", но удар на Гейл беше спасен от Юго Лорис. След като вече беше с човек повече на терена \"Тотнъм\" подходи по-агресивно и изнесе играта в предни позиции, и точно час след началото на мача поведе в резултата. Кристиан Ериксен намери Деле Али в наказателното поле и той с атрактивен удар от въздуха с левия крак откри. Голът срази домакините, които така и нямаха идея как да си върнат контрола над мача. Далеч по-опитният тим на \"Тотнъм\" заигра с настроение и лесно стигна до втори гол. Негов автор стана Бен Дейвис в 70-ата минута, след прекрасна комбинация. С по едно докосване топката премина през Кейн, Али и Ериксен, преди уелсецът да забие топката в мрежата с десния си крак. До края на мача \"Нюкасъл\" имаше няколко възможности, дошли най-вече след статични положения и центрирания. В заключителните минути \"Тотнъм\" разчиташе на контраатаки, а при една от тях Кейн удар десния страничен стълб на Елиът, което го лиши от 100-тен гол с екипа на \"шпорите\".", "date": "2017.08.13", "title": "\"Тотнъм\" се измъчи, но надви 10 човека от \"Нюкасъл\" като гост"}
{"url": "http://www.dnevnik.bg/politika/2017/08/13/3023585_cacheva_obvini_ninova_v_opit_za_protivopostaviane_na/", "text": "Прави се опит за противопоставяне на институциите по темата за антикорупционния закон. С тези думи министърът на правосъдието Цецка Цачева коментира лидера на БСП Корнелия Нинова,  която попита в изявление до медиите  защо премиерът Бойко Борисов е излъгал, че с президента са се договорили за антикорупционния закон. Преди две седмици Борисов каза, че  лично се е договорил с Румен Радев  как ще бъде изградена структурата на бъдещия независим антикорупционен орган. Вчера президентът обаче каза, че антикорупционният закон в сегашния му вид няма да реши проблемите с корупционния модел на управление, и  отрече да се е договарял  с Бойко Борисов за него. Цачева обясни, че  антикорупционният закон  е разработван от Министерството на правосъдието от работна група в широк състав от участници -представители на съдебната власт, неправителствените организации, академичните среди и обществеността. От 31 юли той е качен на страницата на Народното събрание за публично обсъждане, което ще бъде завършено на 1 септември. Цачева не е съгласна с коментара на Румен Радев, че предвидения в закона антикорупционен орган е \"механичен сбор от сега действащи структури\". \"Изцяло нов е единният орган, ясно са разписани неговите правомощия и задължения, с които той ще разполага във взаимодействие с други вътрешни структури и организации, което ще става чрез нарочно разписани инструкции за координация между тези звена\", каза Цачева. Според нея проектозаконът на левицата се отличава основно в два пункта. \"Първият е, че те предвиждат възможност за разследващи функции на новия единен антикорупционен орган, наречен според тях Специална агенция. С това по същество се прави действително механичен сбор от правомощия, които вече са отречени, защото фигурата на разследващия агент или инспектор ние сме я имали по времето на кабинета \"Орешарски\", когато за кратко бяха създадени такива възможности и правомощия за структурата на ДАНС\", каза Цачева. Тя добави, че този опит не е довел до резултат. \"Още повече западните ни партньори отрекоха тази възможност, тъй като тя не води до затваряне на цикъла такъв, какъвто и президентът Радев го представи пред нас, а именно – анализ, който предполага информация, сигнал, разследване и обвинение. Според Конституцията и действащите закони в страната е ясно кои са структурите, които отправят обвинението, това във всички случаи е прокуратурата, а по отношение на останалите правомощия – те са такива, каквито са разписани и в министерския законопроект\", посочи Цачева. Другата отлика между двата законопроекта е начинът, по който се структурира ръководството на този единен орган. Според Цачева в република с парламентарно управление председателят на този единен орган следва да се избира от Народното събрание и останалите му членове.", "date": "2017.08.13", "title": "Цачева обвини Нинова в опит за противопоставяне на институциите"}
{"url": "http://www.dnevnik.bg/regioni/2017/08/13/3023589_osem_dushi_zaginaha_v_tejki_katastrofi_v_stranata/", "text": "Шестима души загинаха при две тежки пътни произшествия, станали днес в страната. Четирима души са загинали в катастрофа между лек автомобил и автобус, станала на пътя Плевен-Ловеч около 15 ч. следобед, съобщи пред БТА директорът на областната дирекция на МВР в Плевен Красимир Начев. По първоначални данни колата е навлязла ненадейно в насрещното движение. Причините се разследват, но вероятно става дума за прилошаване на шофьора или за заспиване. Загинали са мъж, две жени и дете, които са пътували в колата. Друго дете на 3 г. и 30-годишна жена, руски граждани, са загинали при катастрофа на главния път София - Варна между селата Микре и Сопот. В ловешката болница са настанени 5-годишното братче и дядото на загиналото дете, съобщи БТА. Няма опасност за живота им. Пострадали са още две жени и дете, като едната от жените е в тежко състояние. Катастрофата е станала около 15.30 часа между три автомобила, като според очевидци причината е неправилно изпреварване. Пътят бе затворен за движение. От сутринта в участъка между село Микре и пътен възел \"Боаза\" са станали още няколко катастрофи с над 10 пострадали, съобщиха от областната дирекция на МВР в Ловеч. По-рано днес 9-годишно момиче и жена на 58 загинаха при произшествие на пътя Шумен-Карнобат при село Дибич. По първоначални данни автомобилът им се е блъснал в камион. При катастрофата е пострадал и възрастен мъж, който е в болница в тежко състояние. ", "date": "2017.08.13", "title": "Осем души загинаха в тежки катастрофи в страната (обновена)"}
{"url": "http://www.dnevnik.bg/kultura/2017/08/13/3019483_otkus_ot_katastrofa_na_dj_g_balard/", "text": "\"Катастрофа\" е една от най-смущаващите книги на XX век, поредно свидетелство за изобретателния ум на Джеймс Г. Балард. След като покорихме футуристичния вертикален свят на \"Небостъргач\", сега имаме изключителната възможност да прочетем \"Катастрофа\" (превод: Деян Кючуков, стр. 248, цена 17 лв.), другия култов роман на писателя, този път фокусиран върху сексуалния фетишизъм. Възможно ли е автомобилните катастрофи да представляват зловеща поличба за кошмарния брак между секса и машините? Ще ни предоставят ли модерните технологии невъобразими досега средства за досег със собствените ни психопатологии? Не ще и дума, че крайното послание на \"Катастрофа\" е предупредително – предупреждение срещу онази брутална, еротична, ослепително ярка територия, която ни мами все по-настойчиво от границите на технологичния пейзаж. Представител на постмодернизма и новата вълна във фантастиката, Джеймс Г. Балард е една от най-крупните фигури в световната литература в продължение на повече от 50 години. Сравняват го с Мартин Еймис, Джулиън Барнс и Иън Макюън, но само от гледна точка на значимостта му като творец – ролята му на \"пророк\" в съвременната английска проза го сродява по-скоро с Джордж Оруел и Олдъс Хъксли. Героите на Балард са самотници – поставени в екстремни условия, те са принудени да си служат с хитрост, за да оцелеят. Преди \"Катастрофа\" (екранизиран от Дейвид Кроненбърг) \"Колибри\" издаде \"Небостъргач\", един от най-влиятелните му романи, филмиран под режисурата на Бен Уийтли. Вон умря вчера, при последната си автомобилна катастрофа. По време на приятелството ни бе репетирал смъртта си в много други катастрофи, но тази му беше единствената истинска. Насочвана по траекторията на сблъсъка с лимузината на филмовата актриса, колата му прелетяла през перилата на надлеза край лондонското летище и се стоварила върху покрива на автобус, пълен с пътници. Час по-късно, докато си проправях път през полицейския кордон, смазаните тела на туристите още лежаха по седалките от изкуствена кожа като слънчево кръвоизлияние. Елизабет Тейлър – актрисата, с която Вон бе мечтал да загине от толкова месеци насам, стоеше под въртящите се светлини на линейките, уловила шофьора си за лакътя. Когато коленичих край тялото на Вон, тя постави облечена в ръкавица ръка върху гърлото си. Дали можеше да отгатне по позата на мъртвия формулата на смъртта, която той бе подготвил за нея? През последните няколко седмици от живота си Вон не мислеше за нищо друго освен за тази смърт – коронация от рани, режисирана с всеотдайността на дворцов церемониалмайстор. Стените на апартамента му, намиращ се недалеч от филмовото студио \"Шепъртън\", целите бяха покрити с нейни фотографии. Всяка сутрин, когато тя излизаше от лондонския си хотел, той ги правеше с телеобектива си от пешеходния мост над магистралата или от покрива на близкия многоетажен паркинг. Аз самият притеснено разпечатвах на принтера в офиса си увеличените детайли на нейните длани и колене, на вътрешната повърхност на бедрата ѝ, на извивката на горната ѝ устна и му ги предавах в пликове, сякаш бяха вноски по гаранция за смърт. После, в апартамента му, го наблюдавах как сравнява частите от тялото ѝ със снимки на гротескни рани от един учебник по пластична хирургия. В своята визия за катастрофата с актрисата Вон бе обсебен от идеята за множество сблъсъци и язви – от умиращия хром и смазващите се шасита на двете коли, срещнали се в челно стълкновение като онези, повтаряни до безкрайност на забавен каданс във филмите, от идентичните травми, поразяващи двете им тела, от образа на челното стъкло, пръсващо се около лицето ѝ, докато тя пробива матираната му повърхност като мъртвородена Афродита... От сложните фрактури на бедрените им кости при удара в централната конзола и най-вече от пораженията по гениталиите им: нейната матка – пронизана от лоста с хералдичното изображение на емблемата на производителя, а неговото семе – пръснато по луминесцентните прибори на таблото, отчели завинаги последното ниво на горивото и температурата на двигателя. Само в подобни моменти, когато ми описваше тази последна катастрофа, Вон беше спокоен. Говореше за сблъсъците и раните с еротичната нежност на любовник, отделен от обекта на своята страст. Докато ровеше из снимките в жилището си, стоеше полуобърнат към мен, тъй че набъбналите му слабини да ме държат притихнал с гледката на почти еректиралия му пенис. Знаеше, че докато ме провокира със собствената си сексуалност, към която се отнасяше небрежно, сякаш може всеки момент да я зареже завинаги, аз никога няма да го напусна. Преди десет дни, когато задигна колата ми от паркинга, той профуча нагоре по бетонната рампа като страховита машина, изникнала изпод земята. А вчера тялото му лежеше проснато под светлините на полицейските прожектори в подножието на надлеза, обкръжено като с воал от фина кървава дантела. Неестествените извивки на крайниците му, размазаната геометрия на лицето му бяха като пародия на снимките от катастрофи, които лепеше по стените си. Погледнах за сетен път огромния му, налят с кръв чатал. На двайсет метра встрани под сините и червени отблясъци на въртящите се лампи актрисата висеше отмаляло върху ръката на шофьора си. Вон бе мечтал да загине в мига на нейния оргазъм. Преди да умре, той бе участвал в много катастрофи. Винаги когато мисля за него, си го представям в някоя от откраднатите коли, които караше и мачкаше, сред постоянно обграждащите го деформирани метални и пластмасови повърхности. Два месеца по-рано го бях открил на долното ниво на същия надлез, след първата репетиция за смъртта му. Някакъв таксиметров шофьор помагаше на две ужасени стюардеси да излязат от малката кола, в която Вон се беше врязал, изскачайки от укритието на тъмен страничен подход. Дотичах и го видях през счупеното предно стъкло на бял кабриолет, задигнат от паркинга на терминала. Изтощеното му, покрито с белези лице бе осветено смътно като от разпокъсана дъга. Отворих с мъка огънатата странична врата. Той седеше върху обсипаната със стъкла седалка и самодоволно изучаваше собствената си поза. Ръцете му, с обърнати нагоре длани, лежаха отстрани, изцапани с кръв от разбитите капачки на коленете. Той огледа оповръщания ревер на коженото си яке и се пресегна да докосне капчиците сперма, висящи от контролното табло. Опитах се да го измъкна навън, но бедрата му не помръдваха, сякаш се бяха схванали, изстисквайки течността от семенните му канали. На пътническата седалка до него имаше разкъсани фотографии на актрисата, които същата сутрин му бях разпечатал в офиса си. Увеличените фрагменти от устна и вежда, от лакът и деколте оформяха причудлива мозайка. За Вон автомобилните катастрофи и собствената му сексуалност бяха неразривно свързани. Помня как прекарваше нощите си с притеснени млади жени в смачканите купета на изоставени коли по автоморгите. Не съм забравил снимките им в пози на измъчен полов акт, под блясъка на светкавицата, с напрегнати лица, като образи на стреснати оцелели от потънала подводница. Тези безстрашни проститутки, събирани от Вон из денонощните кафенета и магазини на лондонското летище, бяха първи братовчедки на пациентите, изобразени в хирургичните му учебници. По времето на своя академичен флирт с ранените жени той бе обсебен най-вече от газовите гангрени, лицевите увреждания и раните на гениталиите. Чрез Вон аз открих истинската същност на автомобилната катастрофа – значението на камшичния удар, на преобръщането, екстаза на челния сблъсък. Заедно посещавахме Лабораторията за пътни изследвания на трийсет километра западно от Лондон и наблюдавахме контролираните удари на тестови автомобили в бетонни блокове. После, в апартамента си Вон прожектираше в забавен кадър филми от тези изпитания, които бе заснел с камерата си. Седнали на възглавници по пода в затъмнената стая, ние проследявахме безмълвните катастрофи, трептящи върху стената над главите ни. Повтарящите се изображения на смачквани коли отначало ме успокояваха, а после започнаха да ме възбуждат. Докато се носех нощем по някое шосе под жълтото сияние на натриевите лампи, аз си представях, че се намирам в една от онези машини. През следващите месеци двамата с Вон прекарахме много часове в шофиране по магистралите от северния периметър на летището. В тихите летни вечери тези бързи ленти ставаха арена на кошмарни сблъсъци. Слушахме полицейските сводки по радиото на Вон и отивахме да видим сцените на катастрофите една подир друга. Често спирахме в озарения от прожекторите периметър на тежко произшествие и гледахме как спасители и пожарникари използват ацетиленови горелки и крикове, за да освободят припаднали съпруги, заклещени под мъртвите си съпрузи, или как лекари сноват край някой умиращ, притиснат от преобърнат камион. Понякога Вон биваше изблъскван назад от присъстващите или трябваше да се бие за фотоапарата си с персонала на линейките. Но най-вече го влечаха челните удари в стълбовете на надлезите – меланхоличното съчетание между смачканото превозно средство, зарязано върху тревистия банкет, и спокойната, невъзмутима статуя на бетона. Веднъж се оказахме първите, стигнали при катастрофирала кола. Шофьорката, касиерка на средна възраст от безмитния магазин на летището, бе ранена и седеше в полусъзнание в смачканото купе, с късчета от предното стъкло, впити като диадема в челото ѝ. Докато полицейската кола приближаваше с вой по магистралата над нас, Вон притича да вземе апарата и светкавицата си. Аз свалих вратовръзката си и безпомощно взех да се чудя как да спра кръвоизлива, който напояваше бялата блуза на жената. Тя ме изгледа, без да проговори, а после се килна настрани върху седалката. Щом привърши със снимките, Вон коленичи до нея в колата, хвана нежно лицето ѝ в длани и взе да нашепва нещо в ухото ѝ. После пристигна линейката и ние помогнахме да я качат на носилката. Докато карахме обратно, Вон позна една от своите летищни курви, застанала на паркинга пред крайпътен ресторант. Тя работеше почасово като киноразпоредителка и вечно се тревожеше за дефектния слухов апарат на малкия си син. Двамата с Вон седнаха отзад и тя му се оплака от нервното ми шофиране, но той само наблюдаваше движенията ѝ с премрежен поглед, почти насърчавайки я да жестикулира с колене и ръце. Спряхме на пустеещия покрив на един многоетажен паркинг в Нортхолт и аз отидох да чакам край парапета, докато на задната седалка Вон се залови да наглася крайниците ѝ като тези на умиращата касиерка. Силуетът на едрото му тяло, приведен над нейното в отразената светлина на преминаващите фарове, приемаше всевъзможни стилизирани пози. Вон разкриваше пред мен цялата си обсебеност от мистериозната еротика на раните: перверзната логика на опръсканото с кръв табло, на омазаните в изпражнения предпазни колани, на късчетата мозък, полепнали по сенниците. Всяка катастрофирала кола пораждаше у него трепетно вълнение със сложната геометрия на огънатата броня, неочакваните вариации на счупената радиаторна решетка, гротескното надвесване на контролното табло над слабините на водача като в някакво машинно фелацио. Интимното време и пространство на едно човешко същество биваше запечатано завинаги в тази мрежа от огънати ламарини и режещи хромирани ръбове. Една нощ, седмица след погребението на касиерката, докато карахме около западния периметър на летището, Вон изви рязко волана и блъсна голямо бездомно куче. Ударът по колата бе като от чук, а дъждът от натрошено стъкло, преди тялото на животното да се претърколи през покрива, окончателно ме убеди, че ще загинем. Вон дори не намали – напротив, натисна още по-силно газта, привел напред белязаното си лице, по което проблясваха лъскави кристалчета. Неговата бруталност вече беше станала толкова непредвидима, че аз не бях нищо повече от безпомощен заложник. На следващата сутрин, на летищния паркинг, където изоставихме колата, той спокойно ми посочи дълбоките вдлъбнатини върху покрива и предния капак. После вирна жълтеникавото си лице към един пълен с туристи самолет, издигащ се в небето на запад, и присви устни като замечтано дете. Белезите върху нашите ламарини бяха издълбани от смъртта на едно непознато същество, оставило абстрактния си отпечатък върху геометрията на автомобила. Колко ли повече мистерия щеше да се съдържа в собствената ни гибел или в тази на богатите и известните? Но тази първа смърт изглеждаше невзрачна в сравнение с другите, в които Вон взе участие, както и редом до въображаемите, непрестанно изпълващи съзнанието му. Стараейки се да бъде изчерпателен, той бе съставил ужасяващ алманах на възможни катастрофи и безумни наранявания – дробове на възрастни мъже, пробити от дръжки на врати, гърди на момичета, пронизани от лостове за скорости, бузи на млади красавици, разкъсани от хромовите ръчки на триъгълни странични прозорчета.За него тези рани бяха ключ към нова сексуалност, родена от извратена технология. Образите им висяха в галерията на съзнанието му като експонати в кланичен музей. Като си представя Вон сега, давещ се в собствената си кръв под светлината на полицейските прожектори, неволно се сещам за безбройните въображаеми бедствия, които той ми описваше, докато обикаляхме заедно магистралите край летището. Мечтаеше за посланически лимузини, забиващи се в цистерни с бутан, или за таксита, пълни с празнуващи деца, които се разбиват с трясък в ярко подредените витрини на супермаркети. Фантазираше за отчуждени братя и сестри, събрани от катастрофата в случайна среща насред нефтозавод, застинали в неволно кръвосмешение сред смачкания метал, докато мозъкът им разцъфва в алени фонтани под алуминиевите силози и химичните реактори. Или за чудовищни сблъсъци на заклети врагове – смърт на омраза, белязана с разлято гориво, пламтящо в крайпътните канавки, и боя, образуваща мехури под жаркото следобедно слънце на провинциални градчета. Представяше си катастрофи на избягали затворници или на служителки на рецепция, заклещени между волана и скута на любовника, когото тъкмо облекчават. А също и трагедии с двойки на меден месец, останали редом в седалките, след като са се забили под задния мост на контейнеровоз.", "date": "2017.08.13", "title": "Откъс от \"Катастрофа\" на Дж. Г. Балард"}
{"url": "http://www.dnevnik.bg/photos/2017/08/13/3023562_snimka_na_denia_pikut_na_perseidite/", "text": "През последната нощ беше  . При ясно време можеха да се наблюдават между 70 и 100 метеора на час. Снимката е от Сан Мигел де Агуайо, Испания.", "date": "2017.08.13", "title": "Снимка на деня: Пикът на Персеидите"}
{"url": "http://www.dnevnik.bg/bulgaria/2017/08/13/3023593_rabotnite_grupi_za_kaliakra_shte_imat_stanovishte_do/", "text": "Работните групи в Каварна вече са определени и действат за разглеждането на плана за управление на защитена зона \"Комплекс Калиакра\" на местно ниво. Това съобщиха от министерството на екологията след срещата на министъра на околната среда и водите Нено Димов с местната общност и власти в Каварна. Групите са четири - земеделие, енергетика, лов и риболов и строителство/туризъм и ще търсят балансирано решение по казуса. До средата на другата седмица те ще дават становища по плана. След това ще направим среща между работните групи и експертите на Министерството на околната среда и водите на място в Каварна, заяви министър Димов. Според него е необходимо да бъде намерено максимално балансирано решение между различните засегнати страни. Едно от желанията, заявено на работната среща, е за прекартиране на териториите, каза Димов. Според него прекартирането е процес, който не може да бъде толкова бърз, колкото привеждането в действие на плана за управление. За прекартирането ще бъдат привлечени международно признати учени, за да бъде прецизиран процесът – да се изясни спазени ли са изискванията, какво е необходимо да бъде направено още, но всичко това в средносрочен план, допълни министър Димов. Краткосрочният е върху плана за управление. Кметът на Каварна Нина Ставрева по-късно е показала на министър Димов действащо гробище в село Топола, което влиза в НАТУРА 2000. През юли Нено  Димов забрани извършване на редица дейности  в част от защитена територия \"Комплекс Калиакра\", където има понто-сарматски степи. Това обаче породи протести на земеделци, рибари и представители на туристическия бранш от крайморска Добруджа заради опасения, че рестрикциите в териториите от \"Натура 2000\" ще засегне поминъка им. Забраната всъщност важи за много малка площ, която е предимно държавна площ и не забранява земеделие в Добружда. Заради протестите премиерът Бойко Борисов първоначално се закани да отмени заповедта, но след среща на засегнатите страни и институциите  в Министерски съвет забраната остана . Решенията на Европейския съд задължават България да възстанови унищожените степи и коридори за миграция на птици, като демонтира ветрогенератори и голф игрище, защото българското правителство ги е разрешило незаконно. Ако България не се съобрази със съда, първоначалната глоба може да е 1.5 млн. евро, а всекидневната - 20 хил. евро до отстраняване на нарушенията. От Еврокомисията са ни дали срок до края на септември да е приет въпросния оспорван план за управление и в него да са разписани мерките за предотвратяване на увреждане на защитените територии.", "date": "2017.08.13", "title": "Работните групи за Калиакра ще имат становище до дни"}
{"url": "http://www.dnevnik.bg/photos/2017/08/13/3021700_fotogaleriia_starite_kushti_na_pazardjik/", "text": "Привечер предния ден се озовавам в Пазарджик по работа. Градът е такъв, какъвто винаги съм го знаел: прашен, напечен, горещ, южен, напомнящ за османското си име Татар Пазарджик. Но този път не отивам в нашумялата покрай ислямистките обвинения и съдебни дела циганска махала. Съсредоточавам се върху старите къщи в центъра, част от т.нар. \"еврейска част\" около синагогата и главната улица.", "date": "2017.08.13", "title": "Фотогалерия: Старите къщи на Пазарджик"}
{"url": "http://www.dnevnik.bg/sport/2017/08/13/3023367_krah_za_bolt_v_poslednoto_mu_sustezanie/", "text": "Великият  Юсейн Болт  не можа да сложи подобаващ край на славната си кариера, след като не завърши в последното си състезание. Ямайският спринтьор се контузи 50 метра преди финала на последния пост от щафетата 4 по 100 метра. Изненадващо титлата грабна квартетът на Великобритания. Чиджинду Уджа, Адам Джемили, Даниел Талбот и Натаниъл Мичъл-Блейк записаха 37.47 секунди и изпревариха четворката на САЩ. Американците бягаха много силно на първите си два поста – Майк Роджърс и Джъстин Гатлин, но останалите двама Джайлин Бейкън и Крисчън Колман не бяха на висота. Бронзовият медал грабна щафетата на Япония с 38.04 секунди. При последното предаване трите отбора – САЩ, Великобритания и Ямайка бяха рамо до рамо. Болт прие палката от Йохан Блейк, но след няколко крачки се строполи на земята, гърчейки се от болка. Така след поражението на 100 метра, където остана трети, сега Болт дори не успя да завърши. Той не успя да увеличи бройката си от 11 титли на световни първенства, а последното му участие на пистата се превърна в катастрофа. Поражението е сериозно и за Ямайка, след като щафетата на островната държава неизменно ставаше шампион от 2009 г. Безапелационна победа за САЩ при дамите Квартетът на САЩ очаквано спечели златните медали в щафетата при дамите. Американките в състав Алая Браун, Алисън Филикс, Моролаке Акиносун и Тори Боуи записа 41.82 секунди и грабна златните медали. Финалът обаче се запомни с лошото предаване на доста от щафетите, което се отрази и на качеството на бягането. Алисън Филикс получи лошо палката на втори пост, а същото се случи с Боуи на четвърти. Все пак шампионката в индивидуалната дисциплина на 100 метра показа голямата си класа и не допусна изненада. Ветеранката Филикс вече има 15 медала от световни първенства и излезе еднолично начело в историята. На второ място във финала се класира щафетата на Великобритания с 42.12 секунди, а бронзън е за Ямайка – 42.19.", "date": "2017.08.13", "title": "Крах за Болт в последното му състезание, Великобритания грабна титлата"}
{"url": "http://www.dnevnik.bg/bulgaria/2017/08/13/3022852_kak_bulgarka_ne_moje_da_poluchi_pak_grajdanstvo_zaradi/", "text": "Правосъдното министерство спря възстановяване на българско гражданство на млада жена с мотив, че тя е от арменски произход, научи \"Дневник\". Матилда Нахабедян е родена в България. До 22-годишна възраст живее и учи тук, след което заминава за Холандия. Преди време тя получава холандско гражданство, което означава, че трябва да се откаже от българското си. Към този момент тя все още не е омъжена. И не знае, че е допустимо да има двойно гражданство, ако има брак с холандец. Миналата година, след като разбира, че може да си върне българското гражданство, подава през посолството на България в Хага молба за възстановяването му. \"Аз съм родена като български гражданин, родителите ми са български граждани, до 22 годишна възраст живях постоянно в България. Никога не съм живяла в Армения, не познавам там никой, дори не знам арменски език\", споделя пред \"Дневник\" Матилда. От правосъдното министерство приемат, че тя няма български произход. В отговора си до нея те цитират чл. 26, ал. т.3 от закона за българско гражданство, според който \"лицата от небългарски произход трябва да имат не по-малко от три години към датата на подаване на молбата за възстановяване, разрешение за постоянно пребиваване или дългосрочно пребиваване в Република България\". Затова те изискват от нея удостоверение от МВР, че е имала разрешение да пребивава в страната. Към тези документи тя трябва да представи и свидетелство за съдимост и документ от прокуратурата, че срещу нея няма образувано наказателно производство за умишлено престъпление от общ характер. За това тя има срок от два месеца. Администрацията на дирекция \"Българско гражданство\" към Министерството на правосъдието не е съобразило определение N14535 на Върховния административен съд от 2014 година. То е по жалба на Анжела Харчик Зарбханелян, която е гражданка на САЩ и също е поискала да й бъде възстановено българското гражданство. Позовавайки се отново на нейния етнически произход, министерството на правосъдието прекъсва процедурата по молбата й и изисква от нея да докаже, че е пребивавала в страната. ВАС обявява за нищожна заповедта за прекратяването и приема, че не може произходът да бъде изтъкван като причини за отказ гражданството да бъде възставено. Според съда понятието \"българин\" в закона за българското гражданство не следва да се тълкува в неговия етнически смисъл за лицата, които са загубили българското си гражданство и кандидатстват за неговото възстановяване. Това според ВАС би било в противоречие със забраната за дискриминация в член 6 от Конституцията на България. \"Ужасно е това, което се случва на тази жена. Тази разпоредба – чл.26, ал.1 т.3 беше приета преди време, за да може да се затруднят изселниците, които имат турско гражданство, при искането си за възстановяване на българското гражданство да трябва да доказват, че са пребивавали у нас\", обясни пред \"Дневник\" Красимир Кънев, председател на Българския хелзинкски комитет. Нахабедян се е обърнала към тях, след като получава отговора от правосъдното министерство. Според Кънев чиновниците в правосъдното ведомство е трябвало да се съобразят с определението на ВАС. От БХК се ангажират със случая и ако се наложи ще заведат дело при евентуален отказ гражданството й да бъде възстановено. По думите на Кънев става дума за обща дискриминация. \"Аз се чувствам българка. Това е причината, заради която искам да възстановя гражданството си. Това е част от моята идентичност. Нямам никаква връзка с Армения. Моите прабаби и дядовци са избягали от геноцида в началото то на 20-ти век. Но този етнически произход никога не е представлявал проблем в България. Сега обаче, за пръв път, се чуствам дискриминирана\", казва още Нахабедян. Тя е изпратила отговор до правосъдното министерство, като на изискването да представи удостоверение, че е пребивавала в последните три години в страната, тя прилага определението на ВАС. Предстои отговор от правосъдното министерство. \"Дневник\" изпрати въпроси до правосъдното министерство и ще следи случая.", "date": "2017.08.13", "title": "Как българка не може да получи пак гражданство заради арменския ѝ произход"}
{"url": "http://www.dnevnik.bg/analizi/2017/08/13/3022939_antikorupcionniiat_zakon_i_drugi_priiomi_za_simulaciia/", "text": "Предложеният от Министерство на правосъдието  проект  на Закон за противодействие на корупцията и за отнемане на незаконно придобитото имущество (Антикорупционен закон) [1]  регулира три основни отношения: 1) кои лица на висши държавни постове да декларират имуществото си, 2) как да се прави проверка за това дали са в условие на конфликт на интереси при изпълнение на работата си, 3) при какви условия може да се стигне до проверка на имуществото им и последващото му отнемане, ако се докаже, че е незаконно придобито. Освен заемащите висши държавни постове, в производство по отнемане на имущество могат да попаднат и гражданите, на които е повдигнато обвинение от прокуратурата за редица престъпления – убийство с цел облага, кражба в особено големи размери, присвояване, подкуп и т.н. Това става възможно, ако може да се предположи, че са се облагодетелствали с над 150 000 лв. за последните 10 години. Механизмът е следният: Заемаш висш държавен пост. Ежегодно декларираш какво имаш. Ако се установи несъответствие между имуществото ти и това, което си декларирал при проверка, тогава влизаш в една от следните хипотези в зависимост от размера на несъответствието: - до 5 000 лв. – излизаш си чист и се облагодетелстваш необезпокоявано, - между 5 000 лв. и 20 000 лв. – проверява те Националната агенция по приходите и ти налага глоба, - между 20 000 лв. и 50 000 лв. - започва проверка на имущественото ти състояние, която може да приключи с налагане на глоба и уволнение, - при облага над 50 000 лв. се пристъпва и към процедура за отнемане на имуществото, ако се докаже, че е незаконно придобито. Ето и един прост пример. Ако директорката на детска градина припечелва от рушвети за прием на деца по 1 000 лв., новият закон не я лови. Ако чиновник от горското стопанство ви поиска рушвет, за да си купите дървен материал, остава също неуловим от новия закон. За да бъдат еднакво благоприятни условията за живот и правене на бизнес в България с тези в другите страни от Европейския съюз (ЕС), ЕС изисква от държавата да приведе правосъдието у нас в съответствие с европейските стандарти. Затова с ежегодния доклад на Европейската комисия по Механизма за сътрудничество и проверка получаваме препоръки как да реформираме правосъдието и да се преборим с корупцията. Един вид от ЕС насила карат българските политици да подобрят условията на живот, но те яростно се съпротивляват на това. В доклада на Европейската комисия за 2017 г. получихме препоръки да се приеме нова уредба относно борбата с корупцията и да се осигури прилагането ѝ на практика, да се създаде ефективен орган за борба с корупцията и да се осъществи реформа на Закона за администрацията с цел укрепване на вътрешните инспекторати в държавната администрация. Предложеният Антикорупционен закон реално не е нито нов, нито на практика ще се бори с корупцията. Той \"поглъща\" три действащи към настоящия момент закона и обединява няколко комисии и агенции. Създава се нормативен корпус гигант с гръмко заглавие и, Антикорипционна комисия мастодонт с окрупнена администрация със спорен принос и експертиза до момента [2] . На целия този фон българската администрация на всички нива остава силно политизирана. Продължаващата вече 20 г. нейна реформа имаше за цел да я отдели от влиянието на управляващите, независимо от партийната им принадлежност, и да създаде независими експерти, които да върнат авторитета на институциите. Това не се случи. Единственият заслужаващ внимание нов елемент в Антикорупционния закон е възможността всеки гражданин да подава сигнали, като на сайта на новата антикорупционна комисия ще има и образец на сигнал. До този момент гражданите бяха лишени от право да сезират Комисията за отнемане на незаконно придобито имущество (КОНПИ), тъй като Конституционният съд обяви за противоконституционен приетия през 2012 г. текст на закона. Самият текст, който и в момента е действащ, страда от сериозни пороци и е особено неубедително написан, като вменява на гражданите задължението едва ли не експертно да преценят с точност вида и цената на присвоеното имущество. От 2012 г. до днес обществото пропиля 5 години историческо време. Към този период можем да прибавим и факта, че през първия мандат на ГЕРБ от 2009 г. те завариха една част от действащото законодателство. С помощта на периодични изменения се нароиха още антикорупционни звена и агенции. Оказва се, че са били необходими 8 години и постоянни препоръки от ЕК, за да необходимостта от взаимовръзка и взаимодействие на законите и прилагащите ги институции. Картината наподобява семейство, което на осмата година осъзнава, че трябва кухнята, спалнята и банята да се намират в едно жилище, за да са използваеми от семейството, а не семейството да притежава кухня, спалня и баня в три различни апартамента в рамките на града. Приложението на Антикорупционния закон отново опира до прокуратурата. Всички пътища на борба с корупцията неизбежно ще водят до главния прокурор. А за изясняване на неговия статут и реформа на поверената му институция липсва политическа смелост и обществена осъзнатост. Така, при извършена проверка за конфликт на интереси, независимо от изхода на проверката, ще се съобщава и на прокуратурата по силата на предложения чл. 75, т. 3. Прокуратурата ще може да атакува решението, с което не се установява конфликт на интереси. Когато според чл. 77 от проектозакона се установят данни за извършено престъпление, материалите ще се изпращат незабавно на прокуратурата. Редът, условията и сроковете за осъществяване на взаимодействието на новата Антикорупционна комисия с ДАНС, МВР и прокуратурата ще се определят със съвместна инструкция на главния прокурор, министъра на финансите, министъра на вътрешните работи и председателя на Държавна агенция \"Национална сигурност\". Сами можем да предположим кой кого и как ще инструктира. Наказателната политика на държавата по разкриване на престъпленията, преценка на събраните доказателства и повдигане на обвинение остава монополно дело на прокуратурата. Председателят на антикорупционната комисия, за разлика от съседна Румъния, няма да бъде оправомощен да повдига обвинение, т.е. той ще бъде в ролята на администратор, излъчен от Народното събрание. Оттук и аналогии с румънския модел не бива и не може да има. Очаквания за резултати в борбата с корупцията у нас – също. [1]  В Комисията за противодействие на корупцията и за отнемане на незаконно придобитото имущество се вливат Комисията за предотвратяване и установяване на конфликт на интереси, Центърът за превенция и противодействие на корупцията и организираната престъпност към Министерския съвет, съответното звено от Сметната палата, свързано с дейността по отменения Закон за публичност на имуществото на лица, заемащи висши държавни и други длъжности и съответната специализирана дирекция от Държавна агенция \"Национална сигурност\", свързана с противодействие на корупционни прояви сред лицата, заемащи висши държавни длъжности.", "date": "2017.08.13", "title": "Антикорупционният закон и други прийоми за симулация"}
{"url": "http://www.dnevnik.bg/photos/2017/08/13/3023184_fotogaleriia_izkustvo_za_kucheta/", "text": "Художникът и критик Джесика Досън и нейното малко куче откриха в Ню Йорк \"Първото арт шоу за кучета\".", "date": "2017.08.13", "title": "Фотогалерия: Изкуство за кучета"}
{"url": "http://www.dnevnik.bg/sport/2017/08/13/3023405_razocharovana_sum_skachah_za_medal_kaza_mirela_demireva/", "text": "Българската скачачка Мирела Демирева остана разочарована от седмото си място във  финала на световното първенство в Лондон . Тя раздели позицията с литовката Палшуте, записвайки 192 см - нейно най-добро постижение за сезона. \"Излязох да скачам за медал, но не можах да се справя, затова е нормално да има разочарование. Това беше най-добрият ми скок за цялата година, резултатът е добър и това е част от моята подготовка за Токио 2020\", каза Демирева. Тя вярва, че е на прав път в развитието си в дисциплината, въпреки че не можа да повтори постижението от миналата година, когато спечели сребърен медал на олимпийските игри в Рио де Жанейро. Демирева се справи с първите три височини без проблем – 184, 188 и 192 см, но след това направи три неуспешни опита на 195 см. Класирането на Демирева е много добро с оглед на неяснотата около участието ѝ в Лондон. Тя се  класира за световното в последния момент .", "date": "2017.08.13", "title": "Разочарована съм, скачах за медал, каза Мирела Демирева"}
{"url": "http://www.dnevnik.bg/sport/2017/08/13/3023426_federer_i_zverev_shte_sporiat_na_finala_v_monreal/", "text": "Роджър Федерер продължава със страхотното си представяне през 2017 г., като се класира за финал на турнира от сериите АТП в Монреал. Швейцарецът се справи с холандеца Робин Хаасе 6:3, 7:6 (5) за 1.15 часа. Хаасе, който отстрани  Григор Димитров  и за първи път участваше на полуфинал от турнир от категорията 1000, се представи силно, особено във втория сет. Федерер обаче отново беше на отлично ниво и заби девет аса в срещата. Швейцарският ветеран изгуби едва девет точки на сервиса си и демонстрира стабилност във всички елементи. През годината той спечели пет титли – Australian Open,  \"Уимбълдън\" , турнира в Хале, както и мастърсите в Маями и Индиън Уелс. \"Самочувствието и увереността могат да те закарат наистина далеч. Смятам, че когато си добре физически и си готов за битка, имаш доста неща в арсенала си. Чувствам се добре, играя добре тази година и това е най-важното. Тренировките през миналата година дават резултат сега в мачовете\", каза Федерер. На финала носителят на 19 титли от Големия шлем ще спори с Александър Зверев. Германецът отстрани сензацията  Денис Шаповалов  с 6:4, 7:5 за 1.43 часа. Представителят на домакините, който се превърна в най-младия полуфиналист в историята на турнирите \"Мастърс\", даде сериозен отпор, но не успя да поднесе нова изненада. Шаповалов, който е само на 18 години, имаше отличен шанс във втория сет, когато водеше с 4:3 и имаше три точки за пробив, но не успя да ги реализира. \"Липсваше ми острота, особено при големите точки, които оказват влияние. Мисля, че допуснах грешки при втория ми сервис, не бях сигурен и на ретур. Но все пак поздравления за Саша, защото той игра добре и ме накара да направя тези грешки\", каза представителят на домакините. Федерер и Зверев са се срещали три пъти дотук. Последният мач помежду им беше на финала в  Хале , по-рано тази година, когато швейцарецът победи с 6:1, 6:3. Федерер води с две на една победи срещу младия германец.", "date": "2017.08.13", "title": "Федерер и Зверев ще спорят на финала в Монреал"}
{"url": "http://www.dnevnik.bg/zelen/2017/08/13/3022617_festivalut_vuzduhariia_nad_sopot_shte_bude_v_nachaloto/", "text": "В небето над Сопот ще полетят за поредна година безмоторните летателни апарати на фестивала \"Въздухария\". Събитието ще бъде между 8 и 10 септември над Манастирската поляна, където организаторите очакват всички, които искат да летят, както и зрители – любители на въздушни спортове. И в това издание \"Въздухария\" ще събере на едно място професионалисти и любители на летенето с безмоторни апарати. Въздушните преживявания ще бъдат съпътствани и със забавления на земята, музиката ще бъде част от дните на събитието. Миналата година събитието събра над 400 души, които полетяха с парапланер, а посетителите в местността Паинците край Калофер бяха 4000. Скоро очаквайте повече информация относно акцентите и програмата на \"Въздухария\" 2017 г. на  официалната фейсбук страница  на фестивала.", "date": "2017.08.13", "title": "Фестивалът \"Въздухария\" над Сопот ще бъде в началото на септември"}
{"url": "http://www.dnevnik.bg/sport/2017/08/13/3023441_svetut_otpravia_pogled_kum_kamp_nou_za_purvoto_klasiko/", "text": "Над 90 хиляди на трибуните и стотици милиони пред телевизионните екрани ще отправят поглед към \"Камп ноу\" за първото издание на \"Ел Класико\" за новия сезон. \"Барселона\" и \"Реал\" (Мадрид) излизат в първи мач за Суперкупата на Испания. Носителят на Купата на краля приема шампиона, а три дни по-късно е реваншът на \"Сантяго Бернабеу\" в столицата. Двата отбора вече се срещнаха като част от предсезонната си подготовка, а  каталунците спечелиха с 3:2 в Маями . Сега залогът е много по-голям, след като става въпрос за трофей и за его, което в мачовете между \"Барселона\" и \"Реал\" винаги е заложено. Нито един от двата тима не иска да започва сезона с поражение от врага. Новините Най-важният въпрос за \"Барселона\" е как ще се справи отборът без Неймар. Бразилецът, който премина в ПСЖ за рекордните 222 млн. евро, отваря огромна дупка в нападението, а на \"Камп ноу\" все още не могат да намерят негов заместник. Каталунците искат да привлекат нападателя на \"Борусия\" (Дортмунд) Осман Дембеле, но настоящият му отбор няма намерение да се разделя с него евтино. Спряган за трансфер е и Филипе Коутиньо от \"Ливърпул\", но английският тим  отказа предложените 100 млн. евро . \"Барселона\" не може да разчита на Марлон Сантос, Андре Гомеш, Рафиня и Томас Вермален, които са контузени, а Арда Туран остана извън групата. По всяка вероятност Жерар Деулофеу ще играе в нападение заедно със звездите Меси и Суарес и ще трябва да замести Неймар. \"Реал\" влиза в двубоя в отлична форма и с приповдигнато настроение, след като преди няколко дни спечели  Суперкупата на Европа  след 2:1 над \"Манчестър юнайтед\". Треньорът Зинедин Зидан обаче не може да разчита на Лука Модрич, който е наказан за първия мач с \"Барселона\". Това ще доведе размествания в състава. Очаква се Зидан да се придържа към схемата с двама души в атака, както беше срещу \"Юнайтед\". В този случай титулярно място в средата на терена ще получи Матео Ковачич. Кристиано Роналдо  не е готов за 90 минути, след като тренира с тима от по-малко от седмица, и се очаква да остане на резервната скамейка. Треньорите В дните преди мача треньорът на \"Барселона\" Ернесто Валверде трябваше да говори повече за Неймар, отколкото за сблъсъка с \"Реал\". Специалистът е уверен, че каталунците могат да се справят и след напускането на звездата. \"Аз се адаптирам към играчите, които имам. За нас е много по-важно да запазим стила на \"Барселона\", ако го направим, ще продължаваме да печелим. Ние сме голям клуб и трябва да гледаме напред, а не към това какво се е случило в миналото\", каза Валверде. Специалистът смята, че \"Барселона\" трябва да играе най-добрия си футбол, за да се поздрави с успех срещу европейския клубен шампион. Колегата му Зинедин Зидан, за когото се твърди, че съвсем скоро ще подпише  нов договор с \"Реал\" , пък дискутираше напрежението в треньорската професия. Французинът, който спечели шест трофея, откакто пое тима, изтъкна, че може да бъде уволнен във всеки момент. \"Един договор може да бъде и за 10, и за 20 години, но това не значи, че си недосегаем. Аз знам, че мога да бъда уволнен по всяко време, така е в тази професия. Никога не бих спорил с ръководството на \"Реал\" по този въпрос. Треньорите са жертва на резултатите\", каза Зидан. Той коментира и сблъсъка с каталунците, но не пожела да разкрива тактиката си. \"Това е мач, който е по-специален от другите, а да бъде за начало на сезона е просто великолепно. Със сигурност най-доволни са феновете. Всички играчи са добре и са здрави, Роналдо също. Той беше в по-дълга почивка, но е готов да играе\", каза французинът. Цифрите За първи път от пет години \"Барселона\" и \"Реал\" (Мадрид) се изправят един срещу друг за Суперкупата на Испания. В последния им сблъсък каталунците спечелиха с 3:2 на \"Камп ноу\", но на \"Бернабеу\" отстъпиха с 1:2 и трофеят отиде в ръцете на \"Реал\". Година по-рано \"Барселона\" спечели суперкупата с общ резултат 5:4. През миналия сезон мачовете между двата тима бяха белязани от драматични развои. \"Реал\" измъкна равенство в първия с късен гол на капитана си Серхио Рамос на \"Камп ноу\". Във второто \"Ел Класико\" Лионел Меси се развихри и беше с основен принос за победата с  3:2 на \"Бернабеу\" . Двубоят между \"Барселона\" и \"Реал\" е тази вечер от 23.00 ч. и ще се излъчва пряко по Sport + HD.", "date": "2017.08.13", "title": "Светът отправя поглед към \"Камп ноу\" за първото \"класико\""}
{"url": "http://www.dnevnik.bg/sviat/2017/08/13/3022931_s_jenski_parkove_vlastite_v_iran_opitvat_da_se/", "text": "Жени без никакви забрадки в Техеран? В центъра на иранската столица и други градове в ислямската република подобна гледка всъщност е съвсем нормална. Това доказват паркове като \"Раят на майките\", отворени само за жени и малки деца, чиито посетители не са длъжни да се придържат към стриктните ислямски правила, разказва в. \"Гардиън\". \"Обичам да си свалям забрадката\", разказва за изданието 47-годишна фризьорка от Техеран, облечена със силно изрязана зелена тениска, под която се вижда коремът ѝ. Други жени недалеч от нея носят дънки и танцуват на попмузика. Една от тях дори се качва на маса и се движи в ритъма на музиката. В Техеран, както и в много други градове на ислямската република жените трябва да се придържат към стриктен дрескод - хиджаб, дълги панталони и връхна дреха, стигаща до бедрата. Нарушителите са заплашени от санкции от моралната полиция. В \"Рая на майките\" обаче жените са окачили забрадките си по клоните на дърветата - това е един от парковете изцяло за жени в столицата, които вече се появяват из цялата страна. Специалното в тях не е, че само жени могат да ги посещават и да общуват свободно - подобни явления съществуват и в Пакистан, Афганистан и Саудитска Арабия. Разликата е, че поводът, по който те се появяват, е изцяло медицински. Твърде малко светлина Социологът Реза Арджманд от университета в Лунд, Швеция, наскоро публикува книга за парковете. Липсата на витамин D е проблем в иранските градове, където жителите често обитават малки домове с малки прозорци, в които трудно влиза светлина. Изследване на министерството на здравеопазването междувременно показа притеснителен ръст на броя на жените, които развиват остеопороза. \"По традиция не се смяташе за почтено жените да ходят в паркове. След революцията от 1979 г. правителството смяташе, че парковете са ненужни за жените. Когато обаче се оказа, че има риск за здравето на следващите поколения, защото майките им имат проблеми, властите промениха мнението си.\" Много ирански жени смятат, че това е просто още един начин да се гарантира сегрегацията на мъже и жени в иранското общество, и отказват да посещават подобни места. Консервативни иранци също се съмняват в смисъла на подобни пространства, които според проправителствения социолог Али Ентезахи само ще \"всеят смут\" сред жените, защото те може да започнат да се съмняват в нуждата да се покрити навън през цялото време. Непригодени за жени? Специално в \"Рая на майките\" жените обядват в беседки, някои правят упражнения на фитнес уреди, други пият безалкохолни или се занимават с децата си. Има и жени в поли и къси гащи, но някои предпочитат да стоят с връхните си дрехи и забрадките. Паркът е отделен с метална ограда, пред която стоят пазачи жени в сини униформи с бели ръкавици. Снимането е забранено. Парковете не са толкова приспособени за нуждите на жените, колкото изглежда на пръв поглед, разказва репортер на \"Гардиън\" - има няколко детски площадки, но не и места, където майките могат да преобличат бебета. Парковете са забранени за момчета над петгодишна възраст. Дизайнът и благоустройството са поверени изцяло на мъже, въпреки че в началото е обявено, че и жени ще могат да участват. \"Имаме много жени архитекти и урбанисти в Иран, но никой дори не ги пита за мнението им\", каза Арджманд. Друг проблем произтича от намирането на подходящо място за съответния парк - много мъже може да надзъртат от балконите си и прозорците си, ако сградите са в съседство. В резултат много от зелените помещения всъщност се намират в крайградски райони. Някои от парковете пък затварят рано, за да се избегне взаимодействието между жени и мъже градинари, които поливат цветята. Това означава, че работещи жени трудно биха могли да ги посещават. Арджманд обаче вижда и положителна страна. \"Без значение как гледате на въпроса поне една част от жените ще имат полза от парковете. За жените от религиозни семейства това често е единствената възможност да прекарат време навън без забрадка. Вярно е и че тези паркове изолират жените, но предлагат на част от тях и свобода, която преди това не са имали.\"", "date": "2017.08.13", "title": "С \"женски\" паркове властите в Иран опитват да се справят с остеопорозата"}
{"url": "http://www.dnevnik.bg/bulgaria/2017/08/13/3023446_preduprejdenie_za_grumotevici_i_gradushki_e_izdadeno/", "text": "Жълт код за опасност от градушки и гръмотевици е в сила днес в девет области от Западна България, показва справка в сайта на Националния институт по метеорология и хидрология при БАН. В София-град, София-област, Видин, Враца, Монтана, Плевен, Ловеч, Пловдив и Пазарджик се очакват интензивни атмосферни явления и валежи на места до 30-40 л/кв.м. В западната половина от страната днес ще е облачно и с валежи, докато на изток все още ще бъде слънчево, но и там привечер ще се заоблачи. В Западна България температурите ще са чувствително по-ниски, максималните ще са от 18 до 22 градуса. В източните части те ще са 32-34 градуса. Над Черноморието ще е слънчево с максимални температури на въздуха между 29 и 32 градуса, на морската вода - 26-28 градуса. Вълнението на морето ще е 2 бала, като вечерта по северното крайбрежие ще се увеличи. Над планините ще е облачно с валежи от дъжд, а на места и с гръмотевични бури. Умерен до силен вятър от запад-северозапад ще понижи температурите и максималната на височина 1200 м ще е 18 градуса, на 2000 м - около 10 градуса.", "date": "2017.08.13", "title": "Предупреждение за гръмотевици и градушки е издадено за част от Западна България"}
{"url": "http://www.dnevnik.bg/sviat/2017/08/13/3023453_velikobritaniia_shte_opovesti_dokumenti_za/", "text": "Британското правителство ще публикува серия от документи, свързани със стратегията за Брекзит, като ще започне още тази седмица, преди третия кръг преговори с Брюксел в края на август, предаде БТА. Министърът за Брекзит Дейвид Дейвис каза, че документите ще са \"важна следваща стъпка\" към излизането от Европейския съюз, за което британският народ гласува миналата година. Един от текстовете ще бъде за бъдещата граница между Северна Ирландия и Република Ирландия на фона на страховете в Дъблин, че връщане на \"твърдата\" граница може да доведе до икономически загуби и да спъне мирния процес в Северна Ирландия. Следващ набор от документи ще бъде публикуван преди срещата на Европейския съвет през октомври, когато евролидерите се очаква да решат дали има достатъчно напредък в преговорите с Лондон, за да започнат обсъждания за бъдещите отношения между ЕС и Обединеното кралство. Преговорите между Лондон и Брюксел, които започнаха през юни, досега не са довели до никакви конкретни резултати. Брюксел отказва да води преговори за бъдещите отношения с Лондон, докато не бъдат уредени непосредствените проблеми, свързани с британското напускане, включително \"сметката по развода\". Според източници от британското министерство за Брекзита обаче двете теми са неразривно свързани. Следващият кръг от преговорите се очаква да започне на 28 август.", "date": "2017.08.13", "title": "Великобритания ще оповести документи за стратегията си за Брекзит"}
{"url": "http://www.dnevnik.bg/sport/2017/08/13/3023450_emil_kostadinov_poluchi_venec_na_pobeditelia_po/", "text": "Министърът на младежта и спорта Красен Кралев удостои Емил Костадинов с най-високото държавно отличие в областта на спорта – почетния знак \"Венец на победителя\". Наградата се присъжда за извънредно големи заслуги за популяризирането на спорта и издигане на спортния престиж на нацията. Връчването на \"Венец на победителя\" се състоя в  Националната футболна база \"Бояна\"  при честването на 50-ия рожден ден на Емил Костадинов. \"Вашите изяви на терена оставиха паметна диря в спортната история на България. Поздравявам Ви за това, че и след приключването на състезателната си дейност продължавате да работите за българския футбол като член на Изпълкома на БФС и наблюдавате пряко израстването на младите таланти. Пожелавам Ви успех и вярвам, че ще допринесете за изграждането на нови силни поколения футболисти, които ще радват публиката по българските стадиони\", заяви Кралев в поздравителен адрес до легендарния нападател. Честването на 50-ия рожден ден на Емил Костадинов събра редица известни личности и семействата им от сферата на спорта, бизнеса и политиката. Специално видеопожелание към юбиляря от Маями отправи Христо Стоичков. На тържеството присъстваха почти всички бивши футболисти от златното поколение в националния отбор, треньорът Димитър Пенев и ръководството на  БФС . В славната си кариера Костадинов играе за ЦСКА, \"Порто\", \"Депортиво\" (Ла Коруня), \"Байерн\", \"Фенербахче\", \"Тигрес\" и \"Майнц\". С екипа на ЦСКА той е трикратен шампион, четирикратен носител на Купата на България и играе полуфинал за КНК. С \"Порто\" става три пъти шампион, печели Купата на Португалия и стига до полуфинал в Шампионската лига. С \"Байерн\" печели купата на УЕФА през 1996 г. и става първият и единствен досега българин с гол във финал на европейски клубен турнир. За националния отбор има 70 мача и 26 реализирани попадения. Участва в две световни първенства (1994 и 1998 г.) и едно европейско (1996 г.). Бронзов медалист от мондиала в САЩ през 1994 г. Избран е за футболист №1 на България за 1993 година, когато на 17 ноември вкарва двата гола за победата над Франция с 2:1 в Париж за класирането на националния отбор на световното първенство в САЩ.", "date": "2017.08.13", "title": "Емил Костадинов получи \"Венец на победителя\" по случай 50-годишния си юбилей"}
{"url": "http://www.dnevnik.bg/bulgaria/2017/08/13/3023455_simeonov_s_nova_akciia_v_slunchev_briag_izprashtat_go/", "text": "Вицепремиерът Валери Симеонов е продължил вчера с  акциите си в заведения в Слънчев бряг  заедно с екипи на полицията, приходната администрация, агенцията по храните, Регионалната здравна инспекция и инспекцията по труда. От видеа, качени от потребители във \"Фейсбук\", се вижда, че екипите на вицепремиера са спрели озвучаването в клуб \"Бедрум бийч\". В едно от видеата посетителите на заведението скандират \"оставка\" и \"каналджия\" по адрес на Валери Симеонов. БНТ съобщава, че екипът е установил \"нови нарушители на различни законови и нормативни актове, регламентиращи дейността на заведенията и хотелите в най-големия ни морски курорт. Установени са още нарушения на финансовата дисциплина. От НАП са открили фискални нарушения и издаване на неистински касови бонове, както и разлика в наличните пари и фискалната памет на касовите апарати. Имало е и нови случаи на наличие на храни с неясен произход и такива с изтекла давност. Регистрирани са нарушени изисквания за пожарна безопасност, както и липса на здравни книжки и трудови договори\". Според държавната телевизия в центъра на курорта тази нощ е било значително по-тихо, след като нощ по-рано екипът на Симеонов конфискува озвучителни уредби в \"Оксижен\", дори арестува DJ Станчо и конфискува лаптопа му, от който е пускана музиката. Вицепремиерът не се е похвалил със снощната акция в социалните мрежи,  за разлика от вчера . Пред БНТ е потвърдил, че усилията на контролните органи за въвеждане на ред и спазване на законите в областта на туризма ще продължат. Утре в Бургас Симеонов свиква съвещание на координационния съвет по туризъм и там ще бъдат оповестени резултатите от проверките през изминалите дни.", "date": "2017.08.13", "title": "Симеонов с нова акция в Слънчев бряг, изпращат го с \"оставка\" и \"каналджия\" (видео)"}
{"url": "http://www.dnevnik.bg/sport/2017/08/13/3023460_dimitur_dimitrov_e_noviiat_trenyor_na_ludogorec/", "text": "Димитър Димитров официално беше обявен за нов треньор на \"Лудогорец\", съобщиха от клуба. Специалистът наследява на поста  Георги Дерменджиев , който беше освободен часове след загубата за Суперкупата на България от \"Ботев\" (Пловдив). \"Спортният директор Методи Томанов финализира успешно преговори с Димитър Димитров и специалистът, работил последно в \"Иртиш\" (Павлодар), поема шесткратните шампиони. Димитров бе определен за наставник на тима след разговори с още няколко именити треньори от България и чужбина\", съобщи клубът на официалния си сайт. Херо ще бъде представен утре на пресконференция от 13.30 ч., а в 20.00 ч. ще проведе първата си тренировка начело на шампионите. Специалистът, който е на 59 години, се завръща у нас след 2014 г., когато за последно водеше родния си клуб \"Черноморец\". След това за кратко Димитров беше спортен директор на  \"Ботев\" (Пловдив) . У нас Димитров е водил още \"Нефтохимик\", \"Литекс\", \"Левски\", \"Велбъжд\" (Кюстендил) и \"Локомотив\" (Пловдив). Той работи в Саудитска Арабия в \"Ал Насър\" и \"Ал Кадисия\", както и в руския \"Амкар\" (Перм). Димитров е двукратен шампион на България – през 1998 г. с \"Литекс\", а през 2000 с \"Левски\", с който спечели и купата. Между 2015 и 2017 г. специалистът беше начело на \"Иртиш\", който изведе до третото място в шампионата, а през лятото игра в предварителните кръгове на Лига Европа. В сряда, часове преди двубоя между \"Лудогорец\" и \"Ботев\" за Суперкупата,  Димитров разтрогна договора  си с казахстанския клуб. 10 дни по-рано той категорично отрече появилите се информации, че ще поеме състава на шампионите. Треньорът ще дебютира начело на \"Лудогорец\" в четвъртък в мача от плейофите на  Лига Европа срещу литовския \"Судува\" .", "date": "2017.08.13", "title": "Димитър Димитров е новият треньор на \"Лудогорец\""}
{"url": "http://www.dnevnik.bg/sviat/2017/08/13/3023461_desetki_sa_raneni_ima_i_zaginali_pri_sblusucite_v/", "text": "Над 30 бяха ранени, а трима са загинали по време на сблъсъците крайнодесни и антирасисти в американския град Шарлотсвил, щата Вирджиния, предаде БТА. След като полицията забрани планирана демонстрация заради насилието, кола се вряза в група мирни демонстранти. Загинала е 32-годишна жена, а 19 души са ранени, водачът на автомобила е арестуван. Двама полицаи загинаха в катастрофа на хеликоптер в гориста местност край града, която не е ясно дали е инцидент, или е свързана с вчерашните безредици, при които бяха ранени още 15 души. Повод за протеста на националистите стана заповед на градската управа за премахване на паметник на генерал, предвождал силите на Юга в американската гражданска война. Членове на Ку-клукс-клан и активисти, свързани с т.нар. алтернативна десница, организираха шествие под надслов \"Единство на десните\" срещу премахването на паметник на генерал Робърт Е. Лий. Въпреки разположените полицейски сили за борба с безредиците и националната гвардия избухнаха сблъсъци между протестиращи и контрадемонстранти, развяващи знамена на движението \"Животът на чернокожите има значение\", а губернаторът на Вирджиния Тери Маколиф обяви извънредно положение. \"Осъждаме по най-категоричен начин тази ненадмината проява на омраза, фанатизъм и насилие от всички страни\", заяви президентът на САЩ Доналд Тръмп на импровизирана пресконференция в Бедминстър, Ню Джърси, където е на почивка. Той бе разкритикуван, че не е заклеймил по-специално движенията от крайната десница.", "date": "2017.08.13", "title": "Десетки са ранени, има и загинали при сблъсъците в Шарлотсвил"}
{"url": "http://www.dnevnik.bg/skorost/2017/08/13/3022749_fotorazkaz_seat_ibisa_sublazniava_za_peti_put/", "text": "Компактните автомобили ставата все по-популярни, като ежегодно отнемат продажби на колите в \"Голф\"-сегмента. В резултат всеки производител иска да присъстват там със силен модел. Конкуренцията е убийствена, като в сегмента трайно присъствие от 33 години насам има \"Сеат Ибиса\". До момента от четирите поколения са прадени над 5.4 милиона бройки, а вече в България е и петата генерация.", "date": "2017.08.13", "title": "Фоторазказ: \"Сеат Ибиса\" съблазнява за пети път"}
{"url": "http://www.dnevnik.bg/sviat/2017/08/13/3023483_iranskiiat_parlament_odobri_520_mln_dolara_za/", "text": "Иранският парламент гласува днес отпускането на 520 млн. долара за развитието на балистичната програма на страната и за финансиране на регионалните дейностите на елитните въоръжени сили, съобщи БТА. \"Американците трябва да знаят, че това е само първата ни стъпка\", заяви председателят на парламента Али Лариджани, след като обяви, че с огромно мнозинство са подкрепени серия мерки, чиято цел е \"справянето с терористичните и авантюристични действия на САЩ в района\". През юли САЩ наложиха санкции на отделни личности и компании, свързани с балистичноракетната програма на Иран и с подкрепата за тероризма. В отговор Иран пробно изстреля ракета в Космоса. ", "date": "2017.08.13", "title": "Иранският парламент одобри 520 млн. долара за балистичната програма"}
{"url": "http://www.dnevnik.bg/sport/2017/08/13/3023494_fotogaleriia_neveroiatnoto_prikljuchenie_na_jusein/", "text": "Болт показва традиционния начин, по който празнува победите си. Той стана негова запазена марка, имитирана по целия свят.", "date": "2017.08.13", "title": "Фотогалерия: Невероятното приключение на Юсейн Болт до върха на световната атлетика"}
{"url": "http://www.dnevnik.bg/bulgaria/2017/08/13/3023505_karakachanov_iska_90_mln_leva_za_modernizaciia_na/", "text": "Необходими са 90 милиона лева, за да бъдат модернизирани фрегатите на военния флот, каза днес във Варна министърът на отбраната Красимир Каракачанов, цитиран от БТА. Той уточни, че средствата може да бъдат заложени в бюджета за 2018 г. По думите му проектът вече е приет от Съвета по отбрана, но трябва да бъде одобрен от Министерския съвет. Каракачанов определи като наложително увеличението на бюджета за отбрана, защото без това не може да бъдат реализирани проектите, започнати от предишното Народно събрание. \"Бюджетът реално ще бъде увеличен, ако започне реализацията на тези проекти. За авиацията това са 1.5 млрд. лева, за флота - 820 млн. лева, плюс 90 млн. лева за обновяване на фрегатите, за бронираните машини – 1.2 млрд. лева\", изброи той, цитиран от агенция \"Фокус\". От думите на министъра се разбра, че заплатите в армията няма да бъдат увеличавани тази година. Той увери, че се работи средствата да залегнат в бюджета за догодина, като разговорите по темата ще са най-активни през септември-октомври. Тогава се очаква да стане известен процентът на увеличението. Във Варна днес министърът на отбраната участва в официалната церемония по присвояване на първо офицерско звание на курсантите от випуск 2017 на Висшето военноморско училище \"Н. Й. Вапцаров\". Тържеството бе част от честванията на 138-та годишнина от създаването на Военноморските сили. ", "date": "2017.08.13", "title": "Каракачанов иска 90 млн. лева за модернизация на военния флот"}
{"url": "http://www.dnevnik.bg/sport/2017/08/13/3023515_berbatov_otnovo_e_spriagan_za_transfer_v_indiia/", "text": "Българският нападател  Димитър Бербатов  е близо до подпис с клуба от индийската Суперлига \"Керала бластърс\", пише manoramaonline.com. Официалното обявяване на сделката трябва да стане в следващите два дни, твърди още изданието. \"Керала\" е създаден през 2014 г. и се подготвя за своето четвърто участие в индийската Суперлига, която през новия сезон приема формата на първенствата в Европа. Досега шампионатът в Индия вървеше в рамките на една календарна година, но сега минава в цикъла есен-пролет. Индийските отбори имат право на шестима чужденци, а \"Керала\" до момента е регистрирала трима. Това са канадският нападател Йън Хюм, сърбинът Неманя Лакич-Пешич и ганайският полузащитник Кураж Пекусън. Треньор на състава е холандецът Рене Мюленстийн. Специалистът се познава добре с Бербатов, след като беше част от екипа на сър Алекс Фъргюсън в  \"Манчестър юнайтед\" . През миналата година \"Керала\" загуби финала за титлата от \"Атлетико де Колката\" (Калкута). През новия сезон в първенството ще бъде с 10 отбора, след като нови два клуба бяха приети в лигата. Бербатов е свободен агент от повече от година, след като договорът му с ПАОК изтече.", "date": "2017.08.13", "title": "Бербатов отново е спряган за трансфер в Индия"}
{"url": "http://www.dnevnik.bg/regioni/2017/08/13/3023524_buria_ostavi_naseleni_mesta_v_montansko_bez_tok/", "text": "Квартали на Берковица и десетина села в района са без ток след гръмотевична буря, разразила се в Монтанско тази нощ, съобщи БТА. Бурята е прекъснала далекопроводи, силният вятър е прекършил дървета и клони. На повечето места електричеството вече е възстановено. Няма блокирани пътища. В монтанското село Каменна Рикса мълния е паднала върху къща. Няма пострадали хора, но е изгорял покривът. В Чипровци са паднали 120 л/ кв.м дъжд, в Георги Дамяново - 56 л/кв.м, в Берковица - 25 л/кв.м, посочва БТА. Температурите са паднали от 36 градуса вчера до 18 градуса днес.", "date": "2017.08.13", "title": "Буря остави населени места в Монтанско без ток"}
{"url": "http://www.dnevnik.bg/photos/2017/08/13/3023090_fotogaleriia_prebroiavane_na_divite_ptici_v_sloveniia/", "text": "Учените в Словения изследват мигриращите видове птици с помощта на няколко големи мрежи и малки пръстени във Връня, на 20 км южно от столицата Любляна. Биологът Томи Триар хваща птиците в мрежа, проверява пола им, след това измерва дължината и теглото им, преди да им постави малък метален пръстен.", "date": "2017.08.13", "title": "Фотогалерия: Преброяване на дивите птици в Словения"}
{"url": "http://www.dnevnik.bg/sport/2017/08/13/3023519_tihomir_ivanov_e_poslednata_bulgarska_nadejda_v_london/", "text": "С финала на Тихомир Иванов на скок височина ще приключи българското участие на световното първенство в Лондон. 23-годишният състезател  стигна до битката за медалите при дебюта си  в шампионат на планетата, след като година по-рано беше  финалист при дебюта си на олимпийските игри . С Иванов са свързани надеждите за най-добро българско представяне на световното първенство, което завършва днес. До момента върховото класиране на отбора е  седмото място на сребърната медалистка от Рио 2016 Мирела Демирева  в скока на височина при жените. Това се оказаха и единствените два финала с българско участие в Лондон. Иванов влезе във финала, след като направи най-добро лично постижение в кариерата си - 231 сантиметра. Той раздели четвърто място в квалификациите и беше един от шестимата скачачи, които преодоляха квалификационната норма.  Българският скачач започна с успешни опити на 217 и 222 сантиметра, след което направи по-една грешка на 226, 229 и 231 сантиметра, но от втория път се справи и с трите височини. По-добре от него се представиха само големият фаворит и сребърен медалист от Рио 2016 Мутаз Еса Баршим, световният шампион от 2013 г. Богдан Бондаренко и 20-годишният дебютант от Русия Данил Лисенко.  \"Надявам се в неделя да скачам малко по-добре и да атакувам отново личен резултат. Направих много фаулове (в квалификацията), което не е нормално за мен. Надявам се, че в неделя ще скачам по-чисто. Въпреки че тези фаулове ме накараха да вляза в състезанието малко по-добре и с по-хубави опити на по-големите височини\", коментира Иванов след пресявките. \"Финалът е друго състезание. Коренно различно ще е и всеки ще иска да даде максимума от себе си. Аз също. Мисля, че съм готов отново да гоня личен рекорд и по-предно класиране. Много е важно да имаш ден, въпрос е и на късмет\", каза още той. Иванов се доказа като най-постоянния и прогресиращ състезател в българския отбор този сезон. След като впечатли с класиране за финала на олимпийските игри, през 2017 г. той за пръв път  достигна границата от 230 сантиметра  и направи страхотен дебют в Диамантената лига с четвърто място в Париж и  второ в Рабат. Скачачът е единственият български лекоатлет, който постигна личен рекорд в Лондон. Освен него най-добро постижение за сезона успя да запише само Ивет Лалова в спринта на 100 метра.  Българското участие в Лондон Мирела Демирева (скок височина) - 7-о място Ивет Лалова (200 метра) - 9-о място Момчил Караилиев (троен скок) - 15-о място Георги Цонов (троен скок) - 17-о място Габриела Петрова (троен скок) - 17-о място Ивет Лалова (100 метра) - 19-о място Радослава Мавродиева (тласкане на гюле) - 21-о място Митко Ценов (3000 метра с препятствия) - 37-о място", "date": "2017.08.13", "title": "Тихомир Иванов е последната българска надежда в Лондон"}
{"url": "http://www.dnevnik.bg/bulgaria/2017/08/13/3023530_simeonov_obeshta_noshten_kontrol_na_zavedeniiata_v/", "text": "Контролът на държавата върху заведенията и другите търговски обекти в Слънчев бряг и по Черноморието ще стане еженощен до края на сезона, обеща през профила си във \"Фейсбук\" вицепремиерът Валери Симеонов след поредната акция на няколко институции в най-големия ни морски курорт. \"Тази нощ държавата влезе в ролята си и в \"Бедрум\" – открита дискотека, работеща в противоречие с редица разпоредби на закона и тероризираща целия залив от години. При първата проверка беше иззета апаратура и изцяло спряно озвучаването. При втората проверка, около 4:00, отново беше спряно озвучаването, с което държавата показа воля и способност да наложи ефективно закона. Законът и наредбите на община Несебър забраняват каквото и да било озвучаване в открити заведения след 24:00 ч.\", написа Симеонов. След акцията в \"Бедрум\" се появиха видеоклипове в социалните мрежи, от които се вижда, че  вицепремиерът е посрещнат от посетителите на заведенията с неласкави епитети . Според Симеонов проверките в центъра на Слънчев бряг са показали по-задоволителна картина  от предната нощ , което свидетелствало за резултатност от действията на институциите. \"Рецидивистите от \"Оксижен\" отново тормозеха района с високи децибели, но и новият им комплект апаратура беше конфискуван и се възцари тишина. Що се отнася до обвиненията, че се фокусираме само върху шума, добре е всички да знаят, че две поредни вечери от касата на \"Оксижен\" се конфискува целият оборот по около 8000 лева на нощ, налагат се актове по трудовия кодекс, закона за акцизи, данъци и складове и други. Все актове, които водят до сериозни санкции за собствениците\", написа Валери Симеонов. От снощната акция за пореден път се видяло, че когато има политическа подкрепа, полицията може да си свърши работата безупречно. Симеонов похвали специалните полицейски сили, командировани от Пловдив, и колегите им от ОД на МВР - Бургас. Крайно време е туристическите дейности в България да влязат в рамките на закона, а след началото на следващата пленарна сесия на Народното събрание да прокараме подготвените промени в законодателството, които да спрат терора на тарикатите над нормалните хора, написа още Валери Симеонов. Публикацията му във \"Фейсбук\" завършва многозначително: \"И не на последно място – следете внимателно кои медии коя страна ще заемат в битката за налагане на закона. Обвързаностите на подземния свят и престъпниците не свършват само до дискотеките в Слънчев бряг – те оплитат политици, хора от всички власти, редактори и журналисти в медиите.\"", "date": "2017.08.13", "title": "Симеонов обеща нощен контрол на заведенията в Слънчев бряг до края на сезона"}
{"url": "http://www.dnevnik.bg/sviat/2017/08/13/3023535_lodka_s_69_migranti_e_zadurjana_v_cherno_more_krai/", "text": "Румънските власти задържаха днес в Черно море лодка с близо 70 нелегални имигранти, а единият от каналджиите е български гражданин, предаде БТА. Моторна яхта, плаваща под турски флаг, е била засечена днес сутринта от румънската брегова охрана с 69 нелегални мигранти на борда. Яхтата е открита на 10 морски мили от румънското пристанище Мангалия. Тя била засечена около 7 часа сутринта чрез интегрираната система за наблюдение на Черно море.  Първите проверки на румънските власти са установили, че плавателният съд е управляван от двама каналджии - българин и кипърец. На борда се намирали 69 иракски граждани - 30 мъже, 10 жени и 29 деца. Започнато е разследване.", "date": "2017.08.13", "title": "Лодка с 69 мигранти е задържана в Черно море край Румъния, един от каналджиите е българин"}
{"url": "http://www.dnevnik.bg/sviat/2017/08/13/3022121_zemiata_e_bezplatna_ako_ia_obrabotvate_-_jukon/", "text": "Земята е безплатна, ако я обработвате – с това предложение студената канадска територия Юкон опитва да привлече фермери. За последното десетилетие властите са подарили близо 8000 акра земя, а сега разглеждат десетина нови молби, съобщава агенция \"Томсън-Ройтерс\". Глобалното затопляне  ще направи някога замръзналата земя по-лесна за стопанисване. \"Очаква се територията ни да стане по-влажна и по-топла\", казва Род Джейкъб от Департамента по енергетика, мини и ресурси в столицата Уайтхорс. \"Има редица програми, които съдействат на фермерите да устоят на климатичните промени, включително финансиране за достъп до вода за поливане или за увеличена ефективност в употребата ѝ.\" Юкон  е по-голям от Белгия, Дания, Германия и Холандия взети заедно, но там живеят само около 40 000 души. Земя ще се дава безплатно само на канадци и на постоянни жители, които са населявали територията повече от година. Те ще трябва да платят за изучаването ѝ и да гарантират, че ще инвестират в собствеността. Тя ще трябва да бъде населявана в продължение на поне 7 години, преди собствениците ѝ да получат право да я продадат. Средно правителството подарява около 10 парцела годишно, повечето от тях се намират близо до  Уайтхорс . Селското стопанство в региона залага на зеленчуци, сено, месо и други продукти. Земята в  Юкон  се предлага така от 1982 г. и според някои анализатори търсенето ще нарасне с глобалното затопляне. За природозащитниците северните региони на Канада са \"канарчето във въглищната мина\" - там промените в климата се усетиха първо и по-силно, отколкото на други места. Средните температури в  Юкон  са скочили с 2 градуса за последните 50 години – двойно повече от средното за планетата. Зимните температури са се увеличили с 4 градуса.", "date": "2017.08.13", "title": "Земята е безплатна, ако я обработвате - Юкон примамва фермери"}
{"url": "http://www.dnevnik.bg/sport/2017/08/13/3023596_dulgoto_chakane_predi_starta_e_prichina_za_kontuziiata/", "text": "Отборът на Ямайка излезе с позиция около контузията на Юсейн Болт във финала на щафетата 4х100 метра на световното първенство в Лондон. Легендарният спринтьор  не успя да завърши последното състезание в кариерата си , като се строполи малко, след като получи палката от Йохан Блейк. \"Бягането беше 10 минути по-късно от обявеното в програмата. Караха ни да чакаме прекалено дълго, може би 40 минути, откакто беше минала нашата загрявка. Вървяхме сигурно 300 метра, това е лудост\", каза Блейк. Финалът на щафетите закъсня, след като между дамското и мъжкото състезание беше вмъкната церемонията по награждаването на призьорите на 5000 метра. Останалите двама от щафетата на Ямайка Омар Маклауд и Джулиан Форте също подкрепиха Блейк в мнението му. \"Потресаващо е, че трябваше да чакаме толкова дълго време. И времето не беше толкова топло, а това оказва влияние. Лично аз изпих две бутилки с вода, а не трябваше\", каза Маклауд, който е хърделист, но в последния момент беше включен в шафетата. Лекарят на националния тим на Ямайка Кевин Джоунс потвърди, че Болт е контузен: \"Става дума за крамп на лявото бедро, но по-голямата болка е от разочароващия край на неговата кариера. Последните три седмци бяха много тежки за Юсейн, сега се надяваме, че ще се оправи\". Съперникът на Болт, Джъстин Гатлин, който го  детрорнира на 100 метра , също коментира лошата организация за финала на щафетите. \"Държаха ни прекалено дълго в тези помещения, никой не ни каза какво се случва. Извикаха ни от загрявка, казаха че трябва да се насочваме към стадиона, а след това просто стояхме и чакахме. На такива първенства нещата зависят и от телевизията\", каза Гатлин.", "date": "2017.08.13", "title": "Дългото чакане преди старта е причина за контузията на Болт, смятат състезатели"}
{"url": "http://www.dnevnik.bg/sviat/2017/08/13/3023600_portugaliia_poiska_pomosht_ot_es_zaradi_tejki_gorski/", "text": "Португалия е обхваната от горски пожари, с които се борят над 3 хиляди пожарникари, предаде БТА. Страната поиска помощ от Европа, за да се справи с пожарите, които заплашват да обхванат нови територии, съобщава Ройтерс. Министърът на вътрешните работи Констанса Урбану де Соуза каза, че страната е изпратила искане за помощ от Европа късно снощи заради опасенията, че високите температури и силният вятър през следващите дни могат да увеличат броя на пожарите. Искането е за противопожарни самолети и огнеборци и е част от европейския механизъм за сътрудничество в борбата срещу пожарите.  Службите за спешна помощ съобщиха за 268 избухнали пожара в събота - най-високият брой за един ден тази година, като 6 500 пожарникари ги потушават. В централния окръг Куимбра, както и в 4 по-малки общини в района, е обявено извънредно положение. Над 140 хил. хектара гори са изгорели това лято в Португалия, което е над три пъти повече от средната стойност за последните 10 години, сочат данните на ЕС. Същевременно Франция също страда от огнени стихии. Около 2 100 хектара земя беше опустошена от пожари в южната част на страната от четвъртък насам, а на остров Корсика изгоряха 2 хил. хектара. В почивните дни 1200 пожарникари и спасители се бориха с горските пожари. Огнищата в континенталната част на Франция са овладени, но на остров Корсика продължават да горят и потушаването им изисква доста усилия. На острова са били евакуирани близо хиляда жители и туристи. Няма пострадали или жертви.", "date": "2017.08.13", "title": "Португалия поиска помощ от ЕС заради тежки горски пожари"}
{"url": "http://www.dnevnik.bg/sport/2017/08/13/3023606_junaited_oglavi_klasiraneto_s_razgromna_pobeda_i/", "text": "\"Манчестър юнайтед\" започна по впечатляващ начин новия сезон във Висшата лига, разгромявайки \"Уест Хем\" с 4:0. Феновете на \"Олд Трафорд\" видяха любимия си отбор в най-добрата му светлина, а новото попълнение Ромелу Лукаку впечатли. Белгийският национал откри головата си сметка за \"червените дяволи\" във  Висшата лига , разписвайки се на два пъти. В края на мача се разписаха Антони Марсиал и Пол Погба. \"Юнайтед\" постигна най-голямата си победа във Висшата лига от септември 2014 г., което позволи на отбора да оглави класирането след първия кръг на новия сезон. \"Това е мечтан дебют за мен. Дойдох тук да печеля и да вкарам голове, но по-важно е, че победихме със суха мрежа. Мениджърът не изисква нищо по-специално от мен, той знае какви са силните ми страни, знае какво мога най-добре. Това е само началото, така че не бива да летим в облаците\", каза след мача Лукаку. Жозе Моуриньо направи няколко промени в стартовия си състав, в сравнение двубоя с  \"Реал\" (Мадрид) за Суперкупата на Европа  и тимът му изглеждаше много солидно. Ерик Баи и Фил Джоунс заздравиха центъра на отбраната, а Маркъс Рашфорд замени Лингард. От самото начало \"Юнайтед\" наложи контрол над двубоя, докато гостите от Лондон разчитаха на прибрана игра и дълги подавания към Хавиер Ернандес. Мексиканецът обаче остана прекалено изолиран и завръщането му на \"Олд Трафорд\", където той игра между 2010 и 2015 г., не се увенча с успех. До 30-ата минута домакините нямаха толкова положения, като в предни позиции нямаха никакви пространства, а Лукаку не се движеше достатъчно. Това се промени в 33-ата минута, когато \"Юнайтед\" поведе след образцова контраатака. Неманя Матич отне топката от Педро Обианг в средата на терена, достави я на Рашфорд, а той в коридор изведе Лукаку. Белгиецът без забавяне стреля мощно с левия си крак и изведе \"Юнайтед\" напред. До почивката нови опасности пред двете врати нямаше, като \"Уест Хем\" опита да постави под напрежение Давид Де Хеа, но не стигна до нищо повече освен центрирания от статични положения. Осем минути след подновяването на играта Лукаку отбеляза второто си попадение и удвои аванса на домакините. Хенрих Мхитарян центрира от свободен удар, а таранът се извиси над всички, засичайки топката в мрежата. Вторият гол на Лукаку го превърна в четвъртия футболист на \"Юнайтед\", който бележи два пъти в дебюта си във Висшата лига. Преди него това сториха единствено Рууд ван Нистелроой, Джеймс Уилсън и Рашфорд. С аванс от два гола Жозе Моуриньо реагира и пусна на терена още един халф в лицето на Маруан Фелайни, с което затвори играта. Влизането на белгиеца заздрави средната линия и не допусна \"Уест Хем\" да овладее центъра. Освен това \"чуковете\" срещнаха още по-голям отпор на втория етаж. В заключителните минути на преден план излезе резервата Антони Марсиал. В 87-ата минута французинът вкара третия гол, след хубав пас на Мхитарян, а три минути по-късно асистира на Погба за крайното 4:0. Много силен мач за \"червените дяволи\" направи новото попълнение Неманя Матич, който \"дърпаше\" конците в средата на терена. Сръбският халф свърши много работа в отнемането на топката, но се отличи и с някои технични отигравания. Матич беше избран и за играч на мача. \"Беше много важно за нас да започнем с три точки срещу един добър отбор като \"Уест Хем\". След първия гол имаше повече пространство за нас и можехме да разгърнем играта си много добре. Победата ще ни позволи да играем с по-голямо самочувствие в следващите мачове\", каза сърбинът. След срещата Моуриньо изрази мнение, че е щастлив от победата и от начина, по който тимът му е играл. \"Мачът беше много труден до 2:0. Съперникът имаше доста шансове, така че аз не мисля, че сме били чак толкова добри, че да спечелим с 4:0. Такъв резултат може да донесе самочувствие, но може и мало да заблуди. Не съм доволен от това как започнахме срещата, но след това играхме с голямо самочувствие\", каза Моуриньо. Той е доволен от представянето на Лукаку, но също така похвали  Уейн Рууни , Алваро Мората и Александър Лаказет, които също се разписаха за новите си отбори в първия кръг от сезона.", "date": "2017.08.13", "title": "\"Юнайтед\" оглави класирането с разгромна победа и красив футбол"}
{"url": "http://www.dnevnik.bg/regioni/2017/08/13/3023610_selo_iska_da_se_otdeli_ot_obshtina_kovachevci/", "text": "Жителите на село Косача са решили да се отделят от община Ковачевци и да се присъединят към община Радомир, съобщи БТА. Решението е взето на общоселско събрание, на което са се подписали 70% от постоянно живеещите в селото. Събирането на подписите за инициативата ще продължи. Официалният документ ще бъде внесен в общинските съвети в Ковачевци и Радомир. В едномесечен срок те трябва да излязат със становище. Жителите на селото настояват се проведе референдум за отделянето на с.Косача от община Ковачевци и преминаването му към община Радомир. Председателят на инициативния комитет за референдума Димитър Димитров коментира пред БТА, че до решението се е стигнало заради редица решения на общинската администрация в Ковачевци, с които не са съгласни. Хората искат да се реши проблемът с питейната вода, да се премахне животновъдна ферма в центъра на селото, удобни транспортни връзки с Радомир, лични асистенти за болните и продължаване на проекта за изграждане на читалище.", "date": "2017.08.13", "title": "Село иска да се отдели от община Ковачевци"}
{"url": "http://www.dnevnik.bg/sport/2017/08/13/3023614_beroe_i_botev_podeliha_tochkite_v_bitkata_za_trakiia/", "text": "\"Берое\" и \"Ботев\" (Пловдив) не се победиха в един от най-интересните мачове от петия кръг на Първа лига. Двата тима поделиха точките след 1:1 в Стара Загора. Домакините могат повече да съжаляват за резултата, защото бяха по-активни през целия двубой и пропиляха няколко положения. Педро Еуженио откри за \"Берое\" през първата част, а звездата на  \"Ботев\"  Тодор Неделев донесе точката след грешка на Георги Динков. Съставът на Александър Томаш все още е непобеден в Първа лига, но вече натрупа четири равенства в първите си пет мача. Домакините започнаха много мощно от самото начало и буквално натикаха \"Ботев\" в собствената му половина. Най-активен беше капитанът на \"Берое\" Мартин Райнов, който освен, че организираше играта, на два пъти излезе на голова позиция. Силното начало оказа влияние и в 16-ата минута домакините поведоха. Райнов овладя центриране на Фирцулеску, подаде на Еуженио, а той вкара за 1:0. Изненадващо след попадението \"Берое\" намали оборотите и агресията и сякаш се успокои прекалено рано. Футболистите на Александър Томаш се дръпнаха малко по-назад и до почивката нямаше интересни положения. Домакините получиха голям удар след контузията на Карлос Охене, който усука коляното си в опит да направи шпагат. След почивката \"Ботев\" стабилизира играта си и започна да гледа по-уверено в предни позиции. Опитният състав на пловдивчани се оттърси от първоначалния шок, овладя центъра на терена и изнесе играта в по-предни позиции. Въпреки това гостите нямаха положения да изравнят. Попадението за \"Ботев\" падна малко изненадващо, след като централният защитник на \"Берое\" Георги Динков сбърка фатално. Той подари топката на Неделев, а звездата на \"Ботев\" от 15-тина метра я насочи в мрежата на Перниш – 1:1. През втората част дебют за \"Берое\" направи  Мартин Камбуров . Нападателят имаше няколко добри шанса, като при един от тях получи пас от Райнов, но ударът му беше неточен. В самия край на срещата \"Ботев\" остана с човек по-малко, след като Цветомир Панов беше изгонен от главния съдия Николай Йорданов заради невъздържана реакция и обидни думи. Преди това Неделев можеше да се превърне в герой за пловдивчани, но негов удар срещна страничния стълб. \"Мисля, че можем много повече, но имаме проблем с това, че не реализираме положенията си. Аз постоянно повтарям, че нашият отбор има потенциал и нещата ще се получат. Ако бяхме вкарали втори гол щяхме да затворим мача\", каза след двубоя треньорът на заралии Александър Томаш. Той открои факта, че \"Берое\" е отбор, който тепърва се гради, а срещу себе си е имал състава на \"Ботев\", който се гради близо две години. За сметка на това треньорът на \"Ботев\" Николай Киров обяви, че тимът му не може да съжалява, че не е спечелил в Стара Загора. \"Разсъждавам повече върху начина, по който стояхме на терена. Не влязохме добре в срещата, първото полувреме беше слабо за нас, но след почивката мисля, че нещата се нормализираха. Като показано на терена реалният резултат е равенството, няма за какво да съжаляваме\", каза треньорът на пловдивчани. Той си пожела в следващите мачове \"Ботев\" да започне да играе по-концентрирано и да се настрои изцяло върху двубоите от Първа лига след отпадането от  Лига Европа .", "date": "2017.08.13", "title": "\"Берое\" и \"Ботев\" поделиха точките в Битката за Тракия"}
{"url": "http://www.dnevnik.bg/razvlechenie/2017/08/13/3023594_nai-komentiranoto_v_dnevnik_maslo_sreshtu_iztrebiteli/", "text": "1.  Индонезия предлага на Русия палмово масло, кафе и чай срещу изтребители  - 377 коментар 2.  Първият руски изтребител от пето поколение е кръстен Су-57  - 258 коментара 3.  Русия планира да намали зависимостта си от долара в отговор на американските санкции  - 216 коментара 4.  Русия усилено развъжда сьомга във фиорди, в които се крият ядрени подводници  - 186 коментара 5.  България е  най-мързеливата държава в Европейския съюз, сочи британско изследване  - 184 коментара 6.  САЩ имат \"напълно готови военни решения\" за Северна Корея, обяви Тръмп  - 181 коментара 7.  Кой е по-опасен: Майк Пенс или Доналд Тръмп  - 177 коментара 8.  Къмпингуващи на Корал обвиниха Ангелкова в мутренски похвати  - 166 коментара 9.  Заведението в Созопол ще бъде глобено заради липса на услугата \"празен стол\" в менюто  - 154 коментара 10.  Цветан Василев използва закона \"Магнитски\" за вдигане на пропаганден шум, обяви Цацаров  - 149 коментара", "date": "2017.08.13", "title": "Най-коментираното в \"Дневник\": Масло срещу изтребители и Су-57"}
{"url": "http://www.dnevnik.bg/sport/2017/08/13/3023616_kontuziia_otkaza_tihomir_ivanov_vuv_finala_na_skok/", "text": "Последната надежда на България за медал от световното първенство по лека атлетика  Тихомир Иванов  се отказа във финала на скок височина. Контузия лиши плевенчанина от добро представяне. Tой напусна надпреварата след един неуспешен опит. Иванов започна на стартовата височина от 220 см., но направи фаул. Веднага се видя, че българският скачач куца. Малко след това беше обявено, че 23-годишният състезател се оттегля от надпреварата. От Българската федерация по лека атлетика съобщиха, че Иванов е получил контузия в бедрото по време на загрявката. Консултация с треньора му след първия скок във финала е довела до отказването му. За Иванов това беше дебют на световни първенства. Той се представи много силно в квалификацията, като постигна най-добро лично постижение в кариерата си - 231 сантиметра. Българският скача раздели четвърто място в квалификациите и беше един от шестимата състезатели, които преодоляха квалификационната норма. Иванов беше най-постоянният и прогресиращ състезател в българския отбор този сезон. След като впечатли с класиране за финала на олимпийските игри, през 2017 г. той за пръв път  достигна границата от 230 сантиметра  и направи страхотен дебют в Диамантената лига с четвърто място в Париж и  второ в Рабат. Скачачът е единственият български лекоатлет, който постигна личен рекорд в Лондон. Освен него най-добро постижение за сезона успя да запише само Ивет Лалова в спринта на 100 метра. С отказването на Иванов приключи българското участие в Лондон. Най-предно класиране записа сребърната медалистка от Рио 2016 Мирела Демирева, която завърши седма във финала на скок височина. Демирева и Иванов бяха единствените български лекоатлети, които стигнаха до финал в дисциплините си. Лалвоа зае девето място в бягането на 200 метра, а Иванов ще се нареди 11-и в крайното класиране на скок височина, тъй като китаецът Ю Ван не стартира. ", "date": "2017.08.13", "title": "Контузия отказа Тихомир Иванов във финала на скок височина"}
{"url": "http://www.dnevnik.bg/photos/2017/08/13/3023425_fotogaleriia_svetovnite_snimki_na_denia_-_12_i_13/", "text": "Метеорният поток   заснет в Брайтън, Великобритания.", "date": "2017.08.13", "title": "Фотогалерия: Световните снимки на деня - 12 и 13 август 2017 г."}
{"url": "http://www.dnevnik.bg/sport/2017/08/13/3023649_levski_pobedi_dunav_sled_dujd_ot_propuski_na_gerena/", "text": "\"Левски\" победи в дебюта на  Делио Роси , но срещна огромни проблеми срещу гостуващия \"Дунав\". Сините спечелиха с 2:0, с голове на Давид Яблонски и Серджиу Буш, но при малко повече късмет можеха да разгромят съперника си. През първата част в играта на \"Левски\" липсваше организация, а русенци имаха по-добрите положения. След почивката ролите се размениха, като освен гола на Яблонски в 69-ата минута, с уникални пропуски се отчетоха Буш, Прохазка и Обертан на три пъти. Делио Роси изненада не с избора си на титулярен състав, а с позициите на някои от водещите играчи. Роман Прохазка, който е бил ползван навсякъде в  \"Левски\" , този път започна на лявото крило, Антонио Вутов – отдясно, а Габриел Обертан играеше зад гърба на Мапуку. Сините се втурнаха в атака от самото начало, но си личеше, че липсва организация, а по-скоро се целеше да се създаде хаос в редиците на \"Дунав\". Мапуку опита късмета си с шут от малък ъгъл, но той мина встрани от целта. Първият точен удар беше към вратата на Божидар Митрев, като Красимир Станоев тества рефлекса на капитана на \"Левски\". Малко по-късно обаче халфът на русенци напусна заради контузия в коляното. В 19-ата минута гостите като по чудо не поведоха в резултата, като последователно Бранимир Костадинов и Будинов стреляха, но ударите им бяха блокирани. В края на първата част \"Левски\" пропусна чрез Панайотов, но повторенията показаха, че халфът се намира в положение на засада. През втората част сините отново започнаха по-активно, а в наказателното поле на \"Дунав\" постоянно летяха центрирания. Този път реферът Волен Чинков сбърка в ущърб на \"Левски\", като маркира несъществуваща засада на Прохазка. Русенци приеха играта в собствената си половина и разчитаха на контраатаки. При една от тях Шопов намери Будинов, той центрира за капитана Диян Димов, но халфът направи по-трудното и от 10 метра стреля в аут. През втората част срещата се изнерви, като и двата тима действаха доста по-грубо, което доведе и до много опасни влизания. След непрестанни опити и натиск, \"Левски\" най-накрая успя да пробие русенската защита, при статично положение. В 69-ата минута Роман Прохазка центрира, а с атрактивно изпълнение от въздуха централния бранител Давид Яблонски реализира – 1:0 за сините. Попадението отвори играта на сините и те получиха повече празни пространства, каквито до този момент почти нямаше. Сериозни пропуски направиха Серджиу Буш и  Габриел Обертан . Французинът на три пъти изуми публиката, като от елементарни положения не успя да преодолее Станислав Антонов. Вратарят на русенци, който през целия мач пазеше много силно, капитулира в самия край. В 90-ата минута той лековато не успя да улови шут по диагонала и позволи на Буш да вкара в опразнената мрежа. Въпреки пропуските, играта на сините след почивката се понрави, а публиката на стадион \"Георги Аспарухов\" за първи път от дълго време насам изпрати своите любимци с аплодисменти.", "date": "2017.08.13", "title": "\"Левски\" победи \"Дунав\" след дъжд от пропуски на \"Герена\""}
{"url": "http://www.dnevnik.bg/sport/2017/08/13/3023647_katarecut_barshim_specheli_purva_goliama_titla_v_skoka/", "text": "Катарецът Мутаз Еса Баршим спечели първата си голяма титла в скока на височина. 26-годишният състезател, който е втори във вечната ранглиста със 243 сантиметра, завоюва по безапелационен начин златния медал от световното първенство в Лондон. Във слаб като резултати финал 235 сантиметра се оказа напълно достатъчни за сребърния медалист от Рио 2016. Той беше единственият, който скочи от първия опит 229 см, а още на 232 см остана само с един конкурент в лицето на руснака Данил Лисенко. 20-годишният дебютант се справи от първия път с 233 см, но направи три фаула на 235 см, което сложи край на битката за първото място. Баршим направи девет поредни успешни опита с четирите в квалификациите, преди да запише първия си фаул. Катарецът не успя да подобри постижението от 238 см, с което води в световната ранглиста за сезона. Той премина директно към 240 см, където записа три неуспешни опита. За него това е втори медал от световни първенства на открито след среброто в Москва през 2013 г. Мадж Един Газал завърши трети и донесе първи медал за Сирия при мъжете на световни първенства. Той завърши с 229 см, които преодоля от втория опит. Другите двама, които се справиха с тази височина - Едгар Ривера от Мексико и Матеуш Пжибалко от Германия, го направиха от третия опит. След като в квалификацията  половината от 12-те финалисти преодоляха 231 см , във финала само петима скочиха над 225 см. Голямото разочарование беше световният шампион от 2013 и сребърен медалист от Пекин 215 Богдан Бондаренко. Украинецът, който разделя третото място във вечната ранглиста на дисциплината с 242 см, завърши девети от десет участници. Той направи само един успешен опит - третия на 225 см, след което премина директно на 232 см, където записа три фаула. Тихомир Иванов влезе във финала с четвърти резултат от квалификациите, но се  контузи на загрявката преди финала.  Той направи един неуспешен опит на първата височина - 220 см, след което се оттегли от надпреварата след консултация с лекаря.", "date": "2017.08.13", "title": "Катарецът Баршим спечели първа голяма титла в скока на височина"}
{"url": "http://www.dnevnik.bg/sport/2017/08/13/3023667_rabota_rabota_i_pak_rabota_taka_shte_reshim_problemite/", "text": "Треньорът на \"Левски\" Делио Роси остана със смесени чувства след първия си официален мач начело на тима. Сините  победиха с 2:0 \"Дунав\" (Русе) , но се отчетоха с една дузина пропуски, които можеха да струват скъпо. \"Работим заедно само от пет дни, но като за толкова малко време мисля, че нещата се получиха. През първата част не атакувахме толкова, колкото ми се искаше. След почивката променихме това и затова спечелихме\", каза италианският специалист. Той изтъкна, че иска да вижда в играта на \"Левски\" много повече агресия – както когато тимът се защитава, така и когато атакува. Според Роси, показаното в този аспект срещу \"Дунав\" не е достатъчно. \"Има хиляди неща, които трябва да променим, да подобрим и да изчистим. Още при моето представяне обаче казах, че не съм магьосник, това не става от днес за утре. Рецептата е една – работа, работа и пак работа. Само така ще си решим проблемите и ще направим \"Левски\" по-добър отбор\", добави италианецът. Роси  обясни, че е свикнал да работи с наличния потенциал в отборите си и на този етап иска да види какво могат футболистите, които в момента са в отбора, а не да се обръща към трансферния пазар. \"След още 2-3 години ще ви говоря на български език\", завърши с чувство за хумор пресконференцията си треньорът.", "date": "2017.08.13", "title": "Работа, работа и пак работа – така ще решим проблемите, смята Делио Роси"}
{"url": "http://www.dnevnik.bg/sport/2017/08/13/3023665_trinidad_i_tobago_sloji_krai_hegemoniiata_na_sasht_na/", "text": "Тринидад и Тобаго спечели световната титла в щафетата на 4х400 при мъжете и сложи край на 14-годишната доминация на САЩ в дисциплината. Джарин Соломон, Джарийм Ричардс, Машел Седенио и Лалонде Гордън постигнаха нов национален рекорд и ново най-добро постижение за сезона - 2:58,12 минути, за да триумфират в последното състезание от шампионата на планетата в Лондон. САЩ допуснаха първа загуба на 4х400 метра на световни първенства от Хелзинки 2013. Оттогава американците спечелиха шест поредни световни титли, три пъти станаха олимпийски шампиони и до днес имаха само едно поражение на голям шампионат. То дойде на същата писта в Лондон през 2012 г. Тринидад и Тобаго печели първа световна титла на 4х400 метра и общо втори медал след сребърния в Пекин перз 2015 г. Страната нямаше нито един представител във финала на 400 метра. Единственият финалист индивидуално беше Ричардс, който спечели бронз на 400 метра с препятствия. Щафетата на Тринидад и Тобаго обаче загатна за възможностите си с второ място в сериите, когато остана на 12 стотни от САЩ. Във финала американците, които бяха без лидера си Лашон Мерит, водеха почти през цялото време, но изпуснаха първото място в последните метри. Фаворитите водеха след добро първо предаване и силен втори пост на Гил Робъртс. Седенио изравни ситуацията на трети пот и двете щафети направиха почти едновременно последното си предаване. Гордън се оказа твърде силен за Кърли, който остана без сили във финалните метри и финишира втори с пасив от половин секунда. Великобритания спечели бронзовия медал, след като Матю Хъдсън, Дуейн Кауън, Рабах Юсеф и Мартин Рууни постигнаха личен рекорд за сезона - 2:59,00 минути. В битката за третото място те изпревариха с малко над секунда щафетата на Белгия, в която бяха тримата братя Борле - Джонатън, Дилън и Кевин. Куанера Хейс, Алсиън Филикс, Шакима Уимбли и златната медалистка в индивидуалната надпревара Филис Франсис триумфираха с най-добро постижение за сезона - 3:19,02 минути. Те донесоха първа световна титла на САЩ в дисциплината от 2011 г. Американките изпревариха с цели 11,03 секунди щафетата на Великобритания, която завърши втора. Бронзовият медал е за Полша с време 3:25,41 минути.  26-годишната състезателка триумфира завоюва второ злато след Берлин 2009, трети медал в дисциплината със среброто в Дегу през 2011 г и общо четвърто отличие на световни първенства с бронза на 1500 метра в Лондон. Семеня спечели финала с най-добро постижение за сезона - 1:55,16 мин. С мощен финален спринт тя изпревари с лекота Франсис Нийонсаба от Буринди с 0,72 сек. и Аджий Уилсън от САЩ с 1,49 мин. Семеня донесе трети златен медал за Южна Африка след титлите на  Луво Маньонга на скок дължина  и  Уейд ван Нийкерк в бягането на 400 метра. Лидерът в световната ранглиста Илайджа Манангой, който остана втори преди две години в Пекин, се изкачи на световния връх след бягане за 3:33,61 минути. 24-годишният състезател изпревари 21-годишния си сънародник Тимъти Черуйот с 0,38 секунди. Бронзовият медал остана за норвежецът Филип Ингебригстен, който финишира за 3:34,53 минути и се пребори за третото място с испанеца Адел Мешаал. Хърватката Сандра Перкович триумфира в мятането на диск при жените за втори път след 2013. Кенийката Хелен Онсандо Обири спечели по категоричен начин златото на 5000 метра, а световната рекордьорка Алмаз Аяна остана втори. Защитаващата титлата си етиопка взе втори медал в Лондон след златото на 10 000 метра.", "date": "2017.08.13", "title": "Тринидад и Тобаго сложи край хегемонията на САЩ на 4х400 метра"}
