{"url": "http://www.dnevnik.bg/bulgaria/2017/12/08/3090874_shefut_na_specializiranata_prokuratura_turgoviiata_s/", "text": "Прокуратурата не е изземвала биткойни при разследването на  кибератаката срещу агенция \"Митници\" през май.  Това подчерта днес шефът на спецпрокуратурата Иван Гешев след медийни публикации, според които в ръцете на нашите власти са се оказали 213 519 биткойна за над 3 млрд. американски долари, според днешната им цена, информира Би Ти Ви. В публикациите се твърди, че виртуалните пари са били иззети при пресичането от ГДБОП и прокуратурата на престъпна група, използвала зловреден достъп до системата на митниците. Източникът на тази информация е Югоизточният център за правоприлагане, който е съдействал на нашите власти за залавянето на заподозрените, сред които - и действащи митничари. По време на разследването се разбра, че мъжете инсталирали вирус и са манипулирали данни за влезли и излезли камиони на няколко ГКПП-та, източвали са ДДС и за тези престъпления им е заплащано с биткойни. За един камион например, между 20 и 25 хиляди евро във биткойни. Самата търговия с биткойни обаче не е престъпление, посочи днес Гешев. \"И вие можете да си купите съответните устройства, малко са скъпички, харчат ток и може да си копаете, нали? Така че, хобитата на хората не ги разследвам. Ако в някаква степен се докаже, че това, което вие казвате има нещо общо с пране на пари и така нататък, ще разследваме\", заяви Гешев. Прокурорският шеф посочи, че са назначени експертизи, включително компютърни и такива, които ще бъдат изготвени в САЩ. След като станат готови в максимално кратък срок ще се конкретизират обвиненията и ще бъде внесен обвинителен акт. \"Нямаме такива случаи\", добави и директорът на ГДБОП Ивайло Спиридонов, след когото главният секретар на МВР Младен Маринов също повтори, че търговията с биткойни не е престъпление. Наскоро вътрешното министерство отказа да отговори  на запитване на сайта \"Биволъ\"  по темата с аргумента за следствената тайна по делото. Тогава изданието разви и хипотеза, според която МВР е прибързало с информацията за намерените биткойни, подадена към международните ни партньори, тъй като ако липсват частните ключове (паролите) за тези портфейли, те на практика са неизползваеми и няма как да се твърди, че са иззети.", "date": "2017.12.08", "title": "Шефът на специализираната прокуратура: Търговията с биткойни не е престъпление"}
{"url": "http://www.dnevnik.bg/sport/2017/12/08/3094210_bulgarskite_biatlonisti_ostanaha_izvun_top_60_vuv/", "text": "Българските биатлонисти се представиха много неубедително и в четвъртия индивидуален старт в Световната купа. Нито един от тях не успя да влезе в топ 60 на днешния спринт на 10 километра в австрийския зимен център Хохфилцен. Състезанието беше спечелено от норвежеца Йоханес Бьо. Той не допусна нито една грешка в стрелбата и записа втора победа сезона след триумфа в индивидуалното на 20 километра в Йостерсунд, с което беше даден старт на Световната купа при мъжете. Бьо финишира за 24:18.4 минути и изпревари с 12.1 секунди носителя на големия кристален глобус за последните шест години Мартен Фуркад. Французинът също свали всяка една от десетте мишени, но не успя да отговори на бързото бягане на норвежеца. За Фуркад това е четвърти подиум от четири старта след победата в първото преследване, второто място в първия спринт и третото в индивидуалното. Словенецът Яков Фак допълни почетната стълбичка днес, след като свали всички мишени и остана на 35.4 секунд зад Бьо. Михаил Клечеров зае най-предна позиция от българите - 67-и. Той не допусна нито една грешка в стрелбата, но изостана с 2:50.9 минути от Бьо. Владимир Илиев се класира 68-и с пасив от 2:52.6 минути, след като сбърка три пъти на стрелбището. Антон Синапов също допусна три грешки и се нареди на 86-о място с изоставане от 3:22.2 минути. Четвъртият български представител - Димитър Герджиков, не стартира. Красимир Анев пропуска стартовете в Хохфилцен заради проблеми с очите. От началото на сезона нито един български биатлонист не успя да влезе в топ 50. Най-доброто класиране беше 52-ото място на Илиев в индивидуалното в Йостерсунд. Неубедително днес беше и българското представяне в дамския спринт. Емилия Йорданова се класира 68-а, Стефани Попова е 86-а, а Десислава Стоянова - 90-а. Състезанието беше спечелено от Даря Домрачова, следвана от Анастасия Кузмина и Доротея Вирер. В събота в Хохфилцен ще се проведaт вторите преследвания за сезона. В тях отново няма да има български представители. В неделя са първите щафети при мъжете и жените.", "date": "2017.12.08", "title": "Българските биатлонисти останаха извън топ 60 във втория спринт за сезона"}
{"url": "http://www.dnevnik.bg/video/novinite_na_bnt/2017/12/08/3094208_video_drugite_novini/", "text": "Пъстри чествания на Световния ден на тангото", "date": "2017.12.08", "title": "Видео: Другите новини"}
{"url": "http://www.dnevnik.bg/zelen/2017/12/08/3094215_gardiun_ski_kurort_shte_razrushi_svetovnoto_kulturno/", "text": "Голяма експанзия на ски курорт е планирана да се разпростре на 333 км нови склонове и 113 км ски лифтове на територията на световно културно наследство на ЮНЕСКО с \"изключителна универсална стойност\". Това съобщава днес британският вестник \"Гардиън\" в свой материал, посветен на българския казус със ски зона \"Банско\" в Пирин, чието решение се отлага с години от всяко следващо правителство. Британската медиа се позовава  на документи, получени от WWF в съдебно дело по случая . Сегашните управляващи предвиждат да гласуват в близките седмици  два проекта за решение на Министерски съвет, срещу които обаче са природозащитниците,  които приемат поправките като озаконяване на закононарушения от концесионера \"Юлен\". Националният парк \"Пирин\" с площ 400 кв. км е един от най-добре запазените в Европа местообитания за едри бозайници като кафяви мечки и вълци, отбелязва \"Гардиън\". Възможно е в скоро време да бъде разрешенa комерсиална сеч на територия, която е почти 60% от парка, посочват още материала си британската медия като се позовават на новия проект за план за управление, който според WWF ще даде възможност за разширяване на курорта Банско, наречен \"Европейска нискобюджетна ски столица\" 12 пъти. Медиата цитира директора на WWF-България Катерина Раковска, че новите документи показват, че правителството привежда в съответствие проекта си така че да съвпадне \"точно\" със зониращия режим, поискан от концесионера и \"бъдещ строител\" на ски курорти \"Юлен\". \"Този катастрофален план ще отвори вратата за изсичането на вековни гори, причинявайки сериозни щети на биоразнообразието\", казва Раковска пред \"Гардиън\". \"Изследванията вече показват, че кафяви мечки, дива коза и глухарче избягват в зоните на масовия туризъм. С реализирането на тези планове те буквално няма да имат къде да отидат. \" Миналия месец Международният съюз за опазване на природата към ЮНЕСКО обяви Пирин за \"обект на сериозна загриженост\" поради потенциалното развитие на още ски курорти и свързаното с него изсичане. WWF посочва, че 10-годишният план за управление ще даде зелена светлина за строителството на 7.5% от парка - в сравнение с 0.6% в момента - и ще въведе нова система за зониране, която би позволила масова сеч под предлог поддръжка и възстановяване действия. Друг правителствен документ, получен по делото за WWF, гласи, че \"дърводобивът за нуждите на парка, местните общности и местния малък бизнес трябва да се осъществява по одобрен план за управление на горите\". Мирослав Калугеров, директор на българската служба за опазване на природата, отрече, че планираният нов парков режим би навредил на природата или биоразнообразието на Пирин, определяйки опасенията на еколозите като \"необосновани и неоснователни\". Проектът за развитие има за цел да \"премахне болните и ранените индивидуални дървета и групи дървета\", като ги продаде на местните хора с номинална такса, каза още той. Според документ от министерството на екологията, който Гардиън цитира, описва плана като \"радикална промяна\" от настоящите правила, която \"дава основание да се очаква висока степен на въздействие върху видовете естествени местообитания и местообитанията на видовете с природозащитно значение\".", "date": "2017.12.08", "title": "\"Гардиън\": Ски курорт ще разруши световното културно наследство на ЮНЕСКО в България"}
{"url": "http://www.dnevnik.bg/biznes/lichni_finansi/2017/12/08/3094217_do_50_hil_legalni_elhi_shte_budat_predlojeni_na_pazara/", "text": "През тази година държавните горски предприятия и техните териториални поделения - горски и ловни стопанства, могат да предложат за нуждите на пазара, в зависимост от търсенето близо 50 хил. дръвчета за Коледа, съобщиха от Министерството на земеделието. Близо 37 хил. от тях са предвидени да бъдат отсечени, а други 12 300 – ще са със запазена коренова система в контейнери, с възможност за засаждане при подходящи условия напролет. Традиционно в горските територии – държавна собственост, коледните елхи се добиват от специално създадени плантации и горски разсадници, при извършване на отгледни сечи, както и от върховете и клоните на отсечените дървета при други видове сечи, допълват от министерството. Коледни елхи се предлагат на пазара и от частни и общински предприятия. Купените на едро дръвчета от търговците, следва да са придружени от превозен билет, като към стеблата са закрепени неподвижно контролни пластини, чиито номера са вписани в билета. Всяка законнопридобита елха от разсадник, земеделски земи, частна или държавна горска територия, трябва да има контролна пластина с индивидуален номер. Пластините са с правоъгълна или овална форма и имат лента за еднократно неразглобяемо захващане към ствола на коледните елхи. Захващането се извършва под второто разклонение на клоните от върха на елхата. Изработени са от пластмаса с бял или жълт цвят, като всяка пластина има серия, която се състои от една главна буква и пореден номер от шест цифри. Този индивидуален номер е част от превозния билет на търговеца, купил дръвчетата. Гражданите трябва да следят само за наличието на пластини на купените от тях дръвчета, но при желание могат да поискат от търговците да им покажат и съответния превозен билет, напомнят от министерството. За елхите, които са със закрита коренова система в контейнери, не е задължително поставянето на пластините. При контролните проверки горските инспектори ще обръщат особено внимание на истинността и законността на предлаганите на пазара коледни дръвчета, предвиждат се засилени проверки. Търговците на коледна зеленина, каквато представляват клонките от дрян или други иглолистни и широколистни дръвчета, също трябва да притежават превозен билет, в който да са описани подробно вида и количеството. При констатиране на нарушения на горското законодателство, гражданите могат да подават сигнали на телефон 112.", "date": "2017.12.08", "title": "До 50 хил. легални елхи ще бъдат предложени на пазара за Коледа"}
{"url": "http://www.dnevnik.bg/sviat/2017/12/08/3094158_iobbik_poiska_pomosht_ot_ungarskite_izbirateli_za_da/", "text": "Дясната опозиционна партия \"Йоббик\", трета сила в унгарския парламент, започна кампания за набиране на средства, с които да плати наложена от властите глоба и спокойно да се яви на изборите идната пролет, съобщи \"Ройтерс\". Партията поиска помощ от избирателите си и даде сигнал, че се опасява от възможността да изпадне в несъстоятелност. \"Йоббик\" досега се очертаваше като бъдеща втора най-голяма партия в парламента според проучванията за изборите през пролетта и това я превръщаше в най-големия съперник на премиера Виктор Орбан и консервативната му \"Фидес\". Партията, години наред известна с крайнодясната си платформа, през последната година опитва да се обърне към центъра в опит да привлече недоволните от Орбан гласоподаватели. По-рано тази седмица обаче сметната палата на Унгария отсъди, че \"Йоббик\" трябва да плати глоба, защото е купила плакати на Орбан (разлепени из цялата страна и представящи го като главатар на престъпна група) на цени много под пазарните и е нарушила правилата за финансиране на политическа дейност. Заради това тя трябва да плати глоба от 663 милиона форинта (равна на 2.5 милиона долара) - колкото според институцията e разликата с пазарните цени в конкретния случай. Със същата сума ще бъде намалена и годишната ѝ парламентарна субсидия. \"Йоббик\" настоява, че няма нужните средства, за да плати глобата и обвинява сметната палата, че решението ѝ е \"политическо\" и напомня за \"най-мрачните диктатури... с единствена цел да блокира партията от участие в изборите.\" Партията определи това в съобщение на сайта си като \"първа стъпка в окончателното изкореняване на останалото от унгарската демокрация.\" Сметната палата, чийто председател Ласло Домокош е бивш член на \"Фидес\", обясни, че върши работата си \"независимо, според закона.\" Същото каза и прокуратурата, към която \"Йоббик\" също отправя обвинения и чийто ръководител Петер Полт също е бивш член на управляващите. Миклош Лигети, директор на \"Трансперънси интернешънъл\", каза, че \"Фидес\" до момента най-много се е възползвала от непазарни отстъпки за услуги, в каквито регулаторът обвини \"Йоббик\" и които станаха причина за глобата. Според него също така политическите реклами за изборите през 2014 г. на \"Фидес\" струват най-малко 4 пъти над допустимото по закон (партията на Орбан отрича това). \"Одиторите определено са се захванали със случая на \"Йоббик\", както и трябва... (Но) трябва да го направят и с всяка друга партия, а не го правят.\" За кампанията си \"Йоббик\" ползваха билбордове, които са собственост на бизнесмена Лайош  Шимичка , който някога беше важен съюзник на Орбан,  развалил  отношенията си с премиера през 2015 г. ", "date": "2017.12.08", "title": "\"Йоббик\" поиска помощ от унгарските избиратели, за да плати глоба за неправомерно финансиране"}
{"url": "http://www.dnevnik.bg/sviat/2017/12/08/3094204_turski_lider_podnovil_shema_za_zaobikaliane_na/", "text": "Министър-председател на Турция лично е наредил схема, използвана за изпиране на милиарди долари като приходи от петролни продажби на Иран въпреки наложени от САЩ санкции, да бъде подновена през 2014 г., след като разследване по темата беше спряно от правителството. Това твърдение отправи турско-иранският търговец на злато Реза Зараб - ключов свидетел по дело за заобикаляне на санкциите, действала в продължение на няколко години и намесила имената на президента (ро по това време премиер) Реджеп Тайип Ердоган, бившия икономически министър Зафер Чаглаян и банкови представители. Зараб, който твърди, че е получил десетки милиони от схемата, в която е посредничил, вече каза  миналата седмица , че тя е имала подкрепа на правителствено ниво. Разследване, започнато срещу нея от турски прокурори, предизвика трус в турската политика през 2013 г., а тогавашният премиер Ердоган обвини мрежата на живеещия в САЩ духовник Фетхуллах Гюлен, че е част от заговор срещу него. Дни по-късно разследването (в което беше задържан и Зараб; той твърди в съда, че е \"извършил плащания\", за да излезе от затвора и да бъдат свалени обвиненията срещу него) беше прекратено. По време на процеса в Ню Йорк Зараб - който тайно се съгласи да сътрудничи на властите, след като се смяташе за главния обвиняем, и да говори срещу предполагаемите си съучастници - не можа да си спомни по кое време на 2014 г., след края на разследването, е била възстановена схемата, отбелязва \"Блумбърг\". През въпросната година Ердоган беше премиер до август 2014 г., когато беше избран за президент. На поста го наследи дотогавашният външен министър Мевлют Чавушоглу. \"Заповедта ще бъде дадена\" И миналата седмица той каза, че Ердоган лично е одобрил някои от финансовите движения като част от мащабната схема. Този четвъртък пък търговецът обясни, че е научил от свой турски адвокат, че  , след като \"Халкбанк\" е оказала съпротива за продължаването ѝ. Планът е бил поддържан и от зетя на Ердоган (и сега министър на енергетиката) Берат Албайрак, каза още Зараб. Коментирайки съдържанието на текстови съобщения между него и адвоката му от юни 2014 г., бизнесменът каза, че тогавашният премиер е обещал на защитника  да бъде дадена\". ", "date": "2017.12.08", "title": "\"Турски лидер\" подновил схема за заобикаляне на иранските санкции, обяви свидетел пред съд в САЩ"}
{"url": "http://www.dnevnik.bg/photos/2017/12/08/3094229_snimka_na_denia_koleda_na_dondukov_2/", "text": "Президентът Румен Радев, неговата съпруга Десислава Радева и децата, подпомогнати от благотворителната инициатива \"Българската Коледа\", украсиха коледната елха на \"Дондуков\" 2.", "date": "2017.12.08", "title": "Снимка на деня: Коледа на \"Дондуков\" 2"}
{"url": "http://www.dnevnik.bg/sport/2017/12/08/3094233_roni_osulivan_produljava_da_krachi_kum_istoriiata_v_uk/", "text": "Рони О'Съливан победи Мартин Гулд с 6:3 фрейма и се класира за полуфиналите на втория най-престижен турнир в снукъра - UK Championship. Петкратният шампион в надпреварата ще срещне Стивън Магуайър в битка за място във финала. О'Съливан се доближи на две победи от изравняването на две от най-великите постижения в снукъра. Ако спечели турнира, той ще изравни рекорда на Стив Дейвис от шест титли в Йорк и рекорда на Стивън Хендри за най-много трофеи в състезания от Тройната корона (световното първенство, UK Championship и Мастърс). Ракетата има 17, а Хендри - 18. О'Съливан започна ударно мача с Гулд, като записа серии от 107 и 106 точки в първите два фрейма. 42-годишният англичанин взе убедително и третия фрейм с няколко визити, а след това измъкна две много завързани партии, за да поведе с 5:0. Гулд не се предаде лесно. 36-годишният англичанин съкрати изоставането си до 3:5 след серии от 101, 61 и 70 точки. Петкратният шампион обаче спря устрема на своя съперник с брейк от 94 точки, който сложи точка на спора. \"Няма смисъл да се залъгваме. Не играя фантастично. В такива случаи просто трябва да се вкопчиш здраво в масата\", каза О'Съливан, който записа четвърта победа от четири мача срещу Гулд. Преди по-малко от месец двамата отново играха четвъртфинал - в Шампион на шампионите, а Ракетата спечели с 6:2. Магуайър си осигури сблъсък с О'Съливан в полуфиналите, след като по абсолютно идентичен начин победи Джо Пери с 6:3. 36-годишният шотландец поведе с 5:0, а 43-годишният англичанин намали до 3:5, преди шампионът в Йорк от 2004 г. да приключи мача със серия от 75 точки. Вторият полуфинал на UK Championship ще бъде определен тази вечер след двубоите Раян Дей - Марк Джойс и Шон Мърфи - Марк Кинг.", "date": "2017.12.08", "title": "Рони О'Съливан продължава да крачи към историята в UK Championship"}
{"url": "http://www.dnevnik.bg/politika/2017/12/08/3094234_spored_zdravnata_kasa_vetoto_na_prezidenta_e_v_ushturb/", "text": "Налагането на вето върху бюджета на здравната каса означава връщане в изходна позиция и абсолютна невъзможност да се ползват предимствата, предоставени от новия по-голям бюджет за здравеопазване. това обявяват от касата след като по-рано днес президентът Румен Радев С него се осигуряват с 407 млн. лв. повече средства за лекарства, болнична и извънболнична помощ и зъболечение, посочват от касата. Чрез него е намерена правилната рамка, в която публичният фонд може да осигури финансиране на всички здравноосигурени лица за всички здравноосигурителни случаи. Постигнат е правилният баланс между първичната, специализираната и болничната медицинска помощ, медицинските изследвания, денталната помощ, медицинските изделия и лекарствените продукти, се допълва в съобщението до медиите. Всеки един закон при необходимост може да бъде променян по волята на Народното събрание. Спирането му е необосновано и категорично е в ущърб на интересите на пациента, допълват от касата.", "date": "2017.12.08", "title": "Според здравната каса ветото на президента е в ущърб на пациентите"}
{"url": "http://www.dnevnik.bg/photos/2017/12/08/3093907_fotogaleriia_svetovnite_snimki_na_denia_-_8_dekemvri/", "text": "Котката Лили, Прага, Чехия.", "date": "2017.12.08", "title": "Фотогалерия: Световните снимки на деня - 8 декември 2017 г."}
{"url": "http://www.dnevnik.bg/evropa/novini_ot_es/2017/12/08/3093953_es_iska_da_nakaje_ungariia_i_sam_si_slaga_krak/", "text": "Идването на власт на Виктор Орбан в Унгария през пролетта на 2010 година изправи ЕС пред едни от най-продължителните и разгорещени спорове в неговата досегашна история: Какво да е отношението към една страна членка, която систематично подронва демокрацията и правовата държава и по този начин нарушава Копенхагенските критерии за членство в ЕС? Подобен случай изобщо не е влизал в сметките на основателите на Съюза - те явно са смятали, че щом една държава е относително утвърдена демокрация, тя ще се развива само в положителна посока - към още по-голямо усъвършенстване. Затова и не са предвидени почти никакви ефективни възможности за санкциониране на онези държави, които не спазват нормите. Да не говорим, че въпросните санкции са извънредно трудно приложими на практика. Темата сега отново е на дневен ред. Комисия на Европарламента заседава в Брюксел (07.12), за да обсъди откриването на процедура срещу Унгария въз основа на член 7, който предвижда отнемане на някои членски права на страната поради тежки нарушения на основните ценности на ЕС. Водещи европейски политици пък настояха в отворено писмо до Европейската комисия да спре изплащането на европейски пари за Унгария, докато страната не започне отново да се съобразява с европейските норми. Сред подписалите писмото са бившият финансов министър на Германия Ханс Айхел, както и тримата бивши еврокомисари Паскал Лами, Франц Фишлер и Янис Палеокрасас. Тежки нарушения на основните права Унгария е първата страна в историята на ЕС, която е реално застрашена от откриване на процедура по член 7-ми. През май Европарламентът възложи на Комисията по гражданските свободи, правосъдието и вътрешните работи (LIBE) да изработи доклад, въз основа на който през идната година да се гласува за откриването на процедура срещу Унгария. Гласуването в Европарламента е предвидено за септември 2018. Водещи европейски политици тези дни настояха в откритото си писмо до Жан-Клод Юнкер ЕС временно да спре парите от европейските фондове за Унгария, с изключение на преките плащания на Комисията, в които унгарското правителство не се явява като посредник. В мотивировката си те изтъкват, че унгарското правителство тежко нарушава основни принципи на демокрацията и правовата държава. В писмото се твърди още, че управляващата партия \"Фидес\" контролира определени сфери на правосъдието като Главната прокуратура и Конституционния съд, че ограничава свободата на печата и преследва неправителствени организации. Редица институции, както и съдебната система били реформирани по начин, който позволявал една съществена част от европейските пари да се преразпределят пряко или косвено между близки до партията политически и бизнес-среди. \"Не бива да мълчим\" \"Орбан открито поставя под въпрос принципите на либералната демокрация. Но неговата Европа не е тази, която основахме и към която се стремим\", посочва социалдемократът Ханс Айхел в разговор с ДВ. Той е наясно, че Европейската комисия трудно може да спре парите от европейските фондове за Унгария, както и да наложи санкции на страната. Независимо от това ЕС не бива да мълчи, изтъква Айхел и посочва, че тъкмо това е мотивът на подетата от него инициатива. Правителството в Унгария реагира крайно невъздържано на писмото до Жан-Клод Юнкер, както и на заседанието на Комисията (LIBE). Писмото представлявало \"политическа атака на Левицата срещу Унгария\", се казва в официална становище от Будапеща. В интервю от миналата седмица самият Орбан окачестви исканията за спиране на европейските пари за Унгария като \"безсмислица\" и \"дивотия\". Правителственият говорител Золтан Ковач заяви, че заседанието на LIBE за Унгария било \"нещо средно между лов на вещици и показен процес по комунистически маниер\". Унгария на практика няма от какво да се страхува Подобни словесни изхвърляния зачестиха през изтеклите месеци - включително и поради това, че наближават избори. Всъщност Унгария няма от какво чак толкова да се страхува. Известно е, че партията на Орбан \"Фидес\"е член на християндемократическата Европейска народна партия. А за някои критични гласувания тя има нужда от унгарските гласове. Така беше например при преизбирането на Доналд Туск за председател на Европейския съвет. Във всички подобни случаи Европейската народна партия се реваншира, като се обявява против налагането на санкции срещу Унгария. Това е съдбоносна грешка, смятат 17-те най-важни граждански организации в Унгария. През октомври те публикуваха обширно становище за политическата ситуация в страната. Изводът им гласи: \"От нечестни избори до повсеместна корупция – в сърцето на Европа вече съществува една нелиберална държава.\"", "date": "2017.12.08", "title": "ЕС иска да накаже Унгария. И сам си слага крак"}
{"url": "http://www.dnevnik.bg/ot_vas/novini_ot_vas/2017/12/08/3093872_morskoto_kazino_vuv_varna_vtora_chast/", "text": "Проектът включва застроена площ от 1655 кв.м, разположена върху поземлен имот с площ от 2957 кв.м, с обща надземна РЗП - 3 465 кв.м, подземна РЗП - 1180 кв.м и прилежаща площ към открития ресторант - 968 кв.м - лятна градина. ", "date": "2017.12.08", "title": "Морското казино във Варна (втора част)"}
{"url": "http://www.dnevnik.bg/sport/2017/12/08/3094236_septemvri_zavurshi_esenniia_polusezon_s_pobeda_nad/", "text": "Новакът \"Септември\" победи \"Черно море\" с 2:1 в първия мач от 20-ия кръг на Първа лига. Столичани записаха седмата си победа в шампионата и завършиха есенния полусезон с актив от 23 точки. Те се изкачиха на девета позиция и прекъснаха серия от четири поредни мача без успех. Мартин Тошев се превърна в герой за \"Септември\", след като отбеляза и двете попадения на Националния стадион \"Васил Левски\". Централният нападател откри резултата в 35-ата минута, когато получи подаване от дълбочина и се откъсна очи в очи с вратаря Емил Михайлов. Тошев преодоля стража на \"Черно море\" и насочи топката в празната врата. Това на практика беше първата опасна атака в половината на гостите. Преди това варненци бяха по-активният отбор и създадоха няколко изгодни ситуации да поведат, но ги пропуснаха. Най-близо до гол беше Орлин Старокин, който от вратарското поле стреля с пета след центриране отляво, но Янко Георгиев спаси. Седем минути след почивката \"Черно моря\" успя да изравни. Варненци организираха добра многоходова атака, която завърши с пресечено центриране от десния фланг. Топката обаче попадна в капитана Георги Илиев, който от дъгата на наказателното поле намери долния ляв ъгъл на Янко Георгиев. В 56-ата минута \"Септември\" пропиля две чудесни възможности за втори гол в рамките на три-четири секунди. В последна преграда се превърна Илияс Хасани, който последователно изби от голлинията удари на Крис Гади и Борис Галчев. Домакините все пак стигнаха до второ попадение в 67-ата минута. Иван Тилев центрира отдясно, а Тошев беше изпуснат от бранителите на \"Черно море\" и отбеляза след хубав удар с глава. \"Септември\" имаше само три точки след първите си пет мача за сезона. Завръщането на треньорския пост на Николай Митов, който през пролетта вкара отбора в елита, обаче доведе до възход и спечелването на 20 точки в 15 двубоя. \"Черно море\" записа трета загуба в последните си четири мача и общо девета за сезона. Варненци заемат седмата позиция с 25 точки. Те спечелиха само 11 точки в 11 мача, откакто бяха напуснати от Георги Иванов-Гонзо.", "date": "2017.12.08", "title": "\"Септември\" завърши есенния полусезон с победа над \"Черно море\""}
{"url": "http://www.dnevnik.bg/sviat/2017/12/08/3094228_susedite_na_ukraina_s_pravo_kritikuvat_noviia/", "text": "Съседите на Украйна имат право да критикуват новия закон, забраняващ на училищата да преподават на езиците на малцинствата след началния етап на образованието. Това становище изрази Венецианската комисия към Съвета на Европа, в мнение, прието в петък и цитирано от \"Ройтерс\". Към 19:30 ч. българско време документът още не беше достъпен на сайта на комисията, а според някои информации ще стане публично достояние в понеделник. Освен значително руско малцинство в Украйна има и големи румънско и унгарско такива (както и  българско , но според външните министерства в София и Киев няма достатъчно училища и ученици, които да са пряко засегнати, тъй като български се преподава основно в неделни училища). Унгария дори заплаши Украйна, че ще блокира надеждите на Киев за евроинтеграция. Властите в Киев същевременно настояват, че голяма част от малцинствените общности изобщо не владеят националния език и нямат стимул да го правят.  След критиките Киев подаде закона - включително спорния му Чл. 7 - на Венецианската комисия за разглеждане - и в петък, преди комисията да коментира, обяви, че оценката ѝ е отхвърлила възраженията на Будапеща. Според една от най-авторитетните институции по правни въпроси и в спорове между държави членки на Съвета на Европа, макар Украйна да има право да обърне внимание на неравенствата, като помогне на жителите да научат добре държавния език, \"силната вътрешна и международна критика особено заради условия, намаляващи образованието в малцинствените езици, изглежда оправдана.\" \"Дискриминация срещу езиците на страни извън ЕС\" Комисията отбелязва, че текстът, особено спорния чл. 7, оставя въпросителин за това как преходът към \"изцяло украинско\" образование ще се осъществи, докато се защитят и интересите на етническите малцинства.\" Тази позиция не съвпада непременно с твърденията на украинското външно министерство, според което органът към Съвета на Европа не е уважил претенциите на Унгария. Освен това клауза, позволяваща някои предмети да се учат на езиците на ЕС като унгарски, румънски и полски, представлява дискриминация срещу говорещите руски, най-широко използваният недържавен език в Украйна. Към 2015 г. в Украйна има 621 училища, преподаващи на руски, 78 - на румънски, 68 - на унгарски и 5 - на полски. \"По-малко благоприятното отношение към тези (на малцинства на страни извън ЕС) езици трудно може да се оправдае и следователно повдига въпроси за дискриминация,\" отбеляза тя. По-рано украинските власти увериха, че са готови да вземат предвид препоръката на Венецианската комисия, за да направят козметични промени и уточнения в него. В изявление, публикувано, докато комисията все още заседаваше, образователното министерство в Киев каза, че позицията на съвета е \"балансирана и конструктивна.\" \"Заедно с националните малцинства министерството ще работи, за да развие още повече подхода към образованието на малцинствата, вземайки предвид нуждите им... Основната цел е да се постигне достатъчно високо ниво на владеене както на държавните, така и на (малцинствените) езици. ", "date": "2017.12.08", "title": "Съседите на Украйна с право критикуват новия образователен закон, каза Венецианската комисия"}
{"url": "http://www.dnevnik.bg/sport/2017/12/08/3093568_osulivan_ocelia_sreshtu_84-iia_v_sveta_i_dopulni/", "text": "Петкратният шампион Рони О'Съливан беше на прага на отпадането от UK Championship, но направи драматичен обрат срещу тайландеца Акани Сонгсермсауад. 42-годишният англичанин спечели с 6:5 фрейма и допълни финалната осмица във втория най-престижен турнир в снукъра. О'Съливан срещна неочаквани трудности срещу 84-ия в световната ранглиста и беше догонващ през целия мач. Aкани рядко правеше големи серии, но показа изключително разумна игра и впечатляваща точност от голяма дистанция. Тайландецът спечели повечето завързани партии и два пъти повеждаше с два фрейма аванс. О'Съливан успя да изравни и в двата случая, като записа серии от 121, 98 и 61 точки в четирите фрейма, които спечели. Във фрейм №9 Акани направи най-голямата серия в кариерата си - 128 точки, и притисна Ракетата до стената. Тайландецът беше много близо до победен обрат в десетата партия, но късметът не беше с него. Той беше на четири топки от разчистване на масата, но с един удар отбеляза кафявата и долепената на горния борд синя. Драмата в този фрейм обаче не беше свършила. О'Съливан водеше с 66:48 при 13 оставащи точки на масата, но сбърка розовата. Акани се нуждаеше от един снукър и успя да го постави. Петкратният шампион обаче се измъкна на косъм, след като за малко не прати бялата в джоба. Решаващият единадесети фрейм също се превърна в голяма игра на нерви. О'Съливан натрупа аванс от 60 точки, но даде шанс на Акани да се върне на масата. 25-годишният тайландецът се пребори за добра ситуация за обрат във фрейма, но грешка при пласирането от жълтата го извади от позиция. О'Съливан спечели последвалото надлъгването и трилъра, продължъл повече от три часа. Акани напусна залата под бурните аплодисменти на публиката след най-силния турнир в кариерата си. В предишният си мач тайландецът записа впечатляваща победа с 6:0 срещу един от най-добрите играчи в последните години - Бари Хокинс. Преди това 84-ият в света спечели оспорвани битки срещу Фъргал О'Брайън (6:5) и Майкъл Холт (6:4). Рони О'Съливан ще се изправи срещу сънародника си Мартин Гулд в четвъртфиналите. Ракетата преследва два изключителни постижения в UK Championship. Ако спечели турнира, той ще изравни рекорда на Стив Дейвис от шест титли в Йорк и рекорда на Стивън Хендри за най-много трофеи в състезания от Тройната корона (световното първенство, UK Championship и Мастърс. О'Съливан има 17, а Хендри - 18. 42-годишният англичанин стана едва вторият представител на топ 16, които остана в изпълнения с големи изненади турнир в Йорк. Другият е Шон Мърфи, който постигна убедителна победа срещу Рики Уолдън - 6:1. В следващия кръг Мърфи ще играе с Марк Кинг. Победителят от този мач ще срещне в полуфиналите Раян Дей или Марк Джойс.Другият четвъртфинал противопоставя Стивън Магуайър и Джо Пери.", "date": "2017.12.08", "title": "O'Съливан оцеля срещу 84-ия в света и допълни финалната осмица на UK Championship"}
{"url": "http://www.dnevnik.bg/gradska_sreda/2017/12/08/3089184_i_tazi_zima_vuzduhut_v_sofiia_e_opasno_mrusen_no/", "text": "Почти година след като кметът на София Йорданка Фандъкова  обеща общината  да подготви план за действие в дни, в които въздухът е силно замърсен, мерки все още се обсъждат. Дискусиите на плана започнаха през септември, т.е. 9 месеца по-късно, а в тях участват общински съветници, ръководителите на дирекции и представители на полицията. Идеята е, че Столичната община ще задейства мерки, когато има опасност нивата на фини прахови частици да са 4 пъти над нормата. Това ще се разбира от  системата за предупреждание за  опасност от високи нива на замърсяване на въздуха.  Тя е разработена от Националния институт по метеорология и хидрология (НИМХ) към Българската академия на науките (БАН). Предупреждава за два дни напред. Готова е от три месеца. Но още не се използва. Тази зима е същото, а мерки няма След застудяването на  няколко пъти вредните емисии в София бяха на опасно високи нива . За мерки ще трябва да се чака най-малко до 21 декември. Тогава се очаква да ги гласува Столичният общински съвет според съветниците от ГЕРБ Лорита Радева и Зафир Зарков, които са участвали в обсъжданията на мерките. \"За някои ще са необходими промени в нормативната уредба, така че по-скоро планът ще влиза в сила поетапно\", каза Зафир Зарков. Безплатен градски транспорт  По време на обсъжданията в общината се оказало, че пускането на безплатен градски транспорт в дните, в които се очакват опасни нива на фини прахови частици, няма да е толкова лесна задача. \"Ако пуснем безплатен градски транспорт, трябва да обезщетим гражданите, които имат абонаментна карта\", смята Лорита Радева. Според нейни колеги един ден безплатен градски транспорт ще струва на общината 300 хил. лева, но ако не се пускат допълнителни превозни средства. Сумата обаче вероятно ще бъде по-голяма, ако мярката бъде въведена, посочва Зафир Зарков. Причината е, че в такъв случай ще се очаква повече хора да използват градски транспорт и ще се наложи по линиите да бъдат пуснати повече коли, което повишава цената. Допълнителните автобуси също са проблем, защото Столичната община не разполага с достатъчно резервни, а същевременно тези, които има, са стари, в лошо състояние и потенциални замърсителни на въздуха. Ограничение за автомобилите По думите на Зарков в общината са се фокусирали върху намирането на начин за ограничаване на автомобилите, които влизат в центъра. \"За това обаче вероятно ще е необходима някаква нормативна промяна\", казва той. Идеята, която се обсъжда, е центърът на града да бъде затворен за автомобили, като се пропускат единствено на живеещите в района. През септември за ден беше  забранено движението на коли в участъка между булевардите   \"Васил Левски\", \"Патриарх Евтимий\", \"Христо Ботев\", \"Александър Стамболийски\",\"Княз Александър Дондуков\", бул. \"Цар Освободител\" и улица \"Георги Сава Раковски\". Измерванията показаха, че тогава   въздухът е бил 6 пъти по-чист . Като допълнение към тази мярка е обсъждана и възможността общинските паркинги да работят безплатно. \"Това надали ще помогне, защото ще се напълнят прекалено бързо с автомобили\", каза още Зафир Зарков. Какво друго Сред другите възможности, които се обсъждат, са премахването на т.нар. легнали полицаи по улиците, където това е допустимо, двойно по-скъпи зони за паркиране в дни с опасно високи вредни емисии и въвеждане на такса за тежка строителна техника, която влиза в центъра на града.  За вече постигнати успехи в посока на справяне с проблема от общината отчитат две неща. Едното е, приетото от общинския съвет през септември продължаване на пешеходната зона на  бул. \"Витоша\" от ул. \"Алабин\" до булевард \"Александър Стамболийски\" . До момента обаче то е само на хартия и до днес в участъка продължават да се движат автомобили. Второто е въвеждане на зона в централната градска част, в която ограничението за  движение на автомобили да е 30 км в час . Още тогава общински съветници от опозицията казаха, че не виждат голям смисъл, защото ограничението ще важи само за вътрешнокварталните улици в участъка между \"Алабин\" и \"Леге\" и булевардите \"Христо Ботев\" и \"Васил Левски\", по които и сега обичайната скорост на движение не е по-висока. Столичната община се опитва и да реши проблема с битовото горене, като инициира законодателна промяна за  повишаване на изискванията за горивото , което се ползва за отопление. Също така започна и п илотна програма за подмяна на печките на 30 домакинства  в район \"Нови искър\".", "date": "2017.12.08", "title": "И тази зима въздухът в София е опасно мръсен, но общината продължава да няма план за действие"}
{"url": "http://www.dnevnik.bg/sport/2017/12/08/3093558_fotogaleriia_nervnata_bitka_mejdu_ludogorec_i_hofenhaim/", "text": "Лудогорец\" се класира за 1/16-финалите в Лига Европа след изстрадано   в последния мач в груповата фаза. Българският шампион завърши на второ място в групата си и ще бъде непоставен в жребия за следващата фаза. На снимката: Футболистите на \"Лудогорец\" празнуват ценното попадение на Вандерсон.", "date": "2017.12.08", "title": "Фотогалерия: Нервната битка между \"Лудогорец\" и \"Хофенхайм\""}
{"url": "http://www.dnevnik.bg/sviat/2017/12/08/3093380_doktrinata_trump_druj_se_kato_slon_v_stuklarski_magazin/", "text": "\"Ние ще спечелим толкова много, ще ви писне, ще се уморите да печелите. . . И аз ще кажа: \"Съжалявам, но ще продължим да печелим, да печелим, да печелим.\" - кандидатът за президент Доналд Тръмп, май 2016 \"Все още не сме отбелязали нито една победа.\"  - Държавният секретар Рекс Тилърсън, 5 декември 2017 Ние губим, губим, губим. Губим при  Северна Корея , като се доближаваме до ядрена война. Губим при Русия и Китай, които необуздано увеличават мощта си. Губим в търговията, а вносът от Китай и Мексико достига рекордно високи нива. Губим с отдавнашните си съюзници, които ни осъждат. Губим с бившия си съветник за националната сигурност, който сега е престъпник. Аз казвам на президента Тръмп: \"Много се уморих да губя. Не искам повече да губя\". А Тръмп казва: \"Съжалявам, но ще продължаваме да губим. Сега ще изгубим и в Близкия изток\".  По-рано тази година Тръмп обяви, че постигането на сделка в региона \"може би не е толкова трудно, колкото си мислеха хората през годините\". Ето какво каза той за плана на своята администрация само преди два месеца: \"Искам да дам този шанс, преди изобщо да започна да мисля за преместване на посолството в Ерусалим\". Дотук с опитите да дадем шанс на мира. Вчера той обяви, че признава  Ерусалим за столица на Израел  и ще премести посолството на САЩ там. С това на практика се призна за победен по въпроса за мира в Близкия изток. Ядоса арабските съюзници и делегитимира САЩ като посредник, превърна и без това слабите надежди за мирна сделка в химера.  Той не само обяви, че мести посолството, но смекчи и отдавнашния американски ангажимент към  решението за две държави  (поет от Джордж У. Буш през 2002 г.), като заяви, че Съединените щати ще подкрепят създаването на две държави, \"ако (този вариант) бъде подкрепен и от двете страни\" в спора. Хвърляше погледи към камерите, ръкомахаше и звучеше блудкаво-сантиментално (\"отворете сърцата и умовете си за възможното и възможностите\"), беше и неточен исторически. Твърдеше, че Ерусалим бил столица на Израел \"още\" от независимостта му през май 1948. Всъщност става чак през декември 1949, когато Обединените нации се готвеха да поставят Ерусалим под международен контрол, а  Давид Бен-Гурион  не се подчини на международната организация и обяви Ерусалим за столица на Израел.  Мисля, че по принцип посолството ни трябва да е в Eрусалим. Но Тръмп можеше да използва този ход като инструмент за постигане на мир. Вместо това постъпи като слон в стъкларски магазин, съсипвайки крехкото равновесие в района. По същество това доста добре обобщава \"Победите\" във външната политика са неща, което Тръмп развали (Парижкото споразумение, Транстихоокеанското сътрудничество) или е на път да развали (иранската ядрена сделка, НАФТА). Влошиха се отношенията с Великобритания, с континентална Европа и други страни, като се започне от Мексико и се стигне до Австралия. Той ускори печалбите в битката срещу \"Ислямска държава\", но с цената на засилване на мощта на Русия и терористичната заплаха по-скоро се децентрализира, а не се разсея. И какво получаваме срещу това? Е, министерството на търговията съобщи, че търговският дефицит на САЩ през октомври се е повишил до най-високото си равнище от девет месеца. А министерството на финансите съобщи, че в края на септември американският дълг към външни кредитори е достигнал 6.23 трилиона долара, което е повишение в сравнение с 5.95 трилиона при встъпването на Тръмп в длъжност. Китай си върна позицията на най-голям кредитор на САЩ.  И в САЩ \"победите\" на Тръмп са все неща, които той развали. Той саботира  Обамакеър , призова за отказ от програмата за  децата имигранти DACA , намали териториите на националните паркове и защитени територии и отмени регулации. Разрушаването е лесно, но създаването на нещо ново на Тръмп не му се получава. само 1900 нови работни места се появиха във въгледобива и 126 000 във фабрики и заводи - минимално количество на фона на общо 1.5-те милиона нови работни места, появили се при Тръмп (които са следствие от седемте години растеж на работните места). Тръмп се похвали с рекордните показатели на фондовите пазари, но така беше и през последните четири години, похвали се и с рекордно високи от 15 години нива на потребителското доверие, но това е тенденция, започнала от 2011 г.  Тилърсън, признавайки тази седмица пред американски дипломати, че \"все още не сме отбелязали нито една победа\", каза, че ще обяви през следващите седмици \"бързи победи\" - но те са свързани с въпроси като ъпдейтване на айти системи и оптимизиране на работата на министерството.  Съществените \"победи\" продължават да се изплъзват на правителството. Тръмп беше прав преди два месеца, когато каза, че иска да даде шанс на мира, преди да премести посолството в Ерусалим. Сега той вдигна всичко във въздуха, като възнагради израелските хардлайнери и попари надеждите за мир. Никога ли не се уморява да губи? /БТА", "date": "2017.12.08", "title": "Доктрината Тръмп: дръж се като слон в стъкларски магазин"}
{"url": "http://www.dnevnik.bg/sport/2017/12/08/3093566_kakvo_moje_da_ochakva_ludogorec_v_jrebiia_ot_atletiko/", "text": "Лудогорец\"  изстрада класирането си и вече е във фазата на преките елиминации в Лига Европа . Българският шампион стигна до 1:1 като гост на \"Хофенхайм\" и завърши втори в групата си, като вече очаква жребия за 1/16-финалите. Разградчани са във втората урна и е голяма възможността да изтеглят тежък съперник. Те могат да се изправят срещу 15 от 16-те тима, като от сметките отпада единствено \"Брага\", тъй като двата състава бяха в една група. На пръв поглед най-стряскащите имена сред възможните съперници на \"Лудогорец\" са \"Атлетико\" (Мадрид), \"Арсенал\" и \"Лацио\". \"Дюшекчиите\" се присъединяват в турнира след  отпадането си от Шампионската лига . Освен тях има още два испански отбора, които могат да излязат на пътя на \"Лудогорец\" - \"Виляреал\" и \"Атлетик\" (Билбао). Статистически е голяма възможността и за съперник от Италия или Русия, като тези страни също имат по три отбора в първа урна. Един от тях е петкратният европейски клубен шампион \"Милан\", който миналото лято вложи над 200 млн. евро за привличане на нови футболисти, но минава през труден период. Дежавю \"Лудогорец\" е на европейската сцена от скоро, но бързо натрупа голям опит. В това време отборът игра с три от възможните си съперници. През 2013-14 г. разградчани за втори сезон играеха в Европа, но си осигуриха мачове и през пролетта. Предизвикателството в първите месеци на 2014 г. започна с двубои срещу \"Лацио\" тъкмо в 1/16-финалите на Лига Европа. Тогава след 3:3 в София и 1:0 в Рим българският отбор стигна до осминафиналите, където отпадна от \"Валенсия\". Преди година \"Лудогорец\" срещна два от другите си възможни съперници - \"Виктория\" (Пилзен) и \"Арсенал\". Чехите бяха отстранени след 2:0 и 2:2 в плейофа на Шампионската лига, а след това в групите дойдоха и мачовете с англичаните. В тях разградчани допуснаха две поражения - с 0:6 на \"Емиратс\" и с 2:3 на \"Васил Левски\". С надежда Сега жребият е такъв, че \"Лудогорец\" може да изтегли или отбор, който е спечелил групата си в Лига Европа, или отбор, който е сред четирите най-добри от отпадналите от Шампионската лига. Сред тях на пръв поглед нова среща с \"Виктория\" се очертава като един от най-добрите варианти. Чехите излязоха като победител от група G, но там бяха \"Стяуа\", \"Лугано\" и \"Апоел\" (Беер Шева). Жребият ще се тегли в понеделник от 14.00 часа. Мачовете са на 15 и 22 февруари 2018 г., като българското първенство се подновява на 17 февруари.", "date": "2017.12.08", "title": "Какво може да очаква \"Лудогорец\" в жребия: От \"Атлетико\" и \"Милан\" до познати съперници"}
{"url": "http://www.dnevnik.bg/bulgaria/2017/12/08/3091777_testovete_na_putna_policiia_ulaviat_5-6_ot_100/", "text": "В последните години шофьорите почти не използват хероин, а го заместват с метадон, който обаче не се \"хваща\" от тестовете, с които пътните полицаи проверяват за наличие на наркотици и техните аналози. Нарастнала е и тенденцията за употреба на повече от едно наркотично вещество - най-често комбинация от марихуана и метамфетамин. Това отчете съдебният токсиколог Васил Атанасов от ВМА по време на семинар на Пътна полиция на тема \"Високи компетенции по безопасност на движението по пътищата – качествена публична информираност\" в село Чифлика. Тестовете могат да уловят около 5-6 вида наркотици, а те са над 100, обясни Атанасов. Полицията и съдебните токсиколози изследват само наличието на наркотик, без значение дали за него има рецепта или не, каза още токсикологът. Защото и в първия случай не може да се шофира след употребата на наркотика. Има изключително голяма злоупотреба с метадон\", разказа Атанасов. По думите в България се наказва всеки шофьор с установен наркотик без значение дали той е оказал въздействие върху поведението и реакциите му. В други страни се наказват само тези, на които наркотикът е повлиял. Това обаче е много скъп метод, който изисква много специалисти, психолози, за да бъде въведен в законодателството, предупреди Атанасов. Трети вариант се ползва в някои държави, сред които са по-богатите европейски страни - на т.нар. двоен закон. При тях употребил наркотици шофьор се наказва административно, ако наркотикът не му е оказал въздействие. В противен случай се започва наказателно производство. Той обясни още, че метамфетаминът се е издигнал на второ място, веднага след употребата на марихуана. Според Атанасов това се дължи на възможността той да се произвежда в домашни условия. След семинара Атанасов отправи предупреждение пред \"Дневник\", че в последни години активното вещество в марихуаната се е увеличило десетократно - от 2 % преди до над 20 % сега. \"Ще мине време да видим късните последици от употребата на тази марихуана\", предупреди Атанасов. Той разказа и най-спорните моменти при тестване от пътните полицаи и съдебните токсиколози на наличието на наркотици. Единият е свързан с това, че шофьорите и защитниците им обжалват наложените актове с аргумента, че шофьорът е употребил трева две - три седмици преди качването му на автомобила и именно на това се дължи положителния резултат в лабораторния тест. Атанасов подчерта, че това не е аргумент. Тестът проверява пушенето на трева, станало от 24 до 48 часа преди проверката. Това важи за тези, които пушат по-рядко - веднъж на 2/3 седмици. Съдебните токсиколози не могат да \"хванат\" еднократна употреба на трева по-отдавна. За честите пушачи не може да се установи дали установеното вещество е заради скоро пушене или е следствие на постоянно злоупотреба, но това няма и значение, след като то е установено у шофьора. \"Спекулации, че седмици назад ще се хваща марихуана, при положение, че в нашето законодателство изрично е записано, че за да се изследва кръвна проба има само едно изключение и то е при хора, които пушат през ден или всеки ден\". Сред другите използвани от адвокатите \"трикове\" са оправданието, че санкциониран след употреба на алкохол шофьор се е изплакнал непосредствено преди теста с дрегер с вода за уста. Това е водело до бум на експертизи в досъдебното и съдебното производство. Обясни, че съвременните устройство за измерване на алкохол чрез въздух имат специално вграден датчик и опция, с която да засичат наличието на остатъчен алкохол в устната кухина и да не правят изследването след това. \"Най-разпространеното устройство у нас не иска да извърши изследване, след като има алкохол в устата\", подчерта Атанасов. Много голям проблем пред съдебните токсиколози са ненаркотичните психоактивни вещества и лекарства - като алергозан например.\"Това са лекарства, в чиито листовки пише да не се шофира след употребата им. Голяма част от лекарствата за алергии имат успокояващо действие. Тяхната употреба е опасна за шофьори. В нашето законодателство това не е експертно решено\", разказва Атанасов. Той разкритикува старата Наредба 30 - за реда за установяване на алкохол или наркотици у шофьорите, която работеше до преди по-малко два месеца, а залагаше на практики от 80-те години на миналия век. Тя е връзвала ръцете за контрол над шофиране с алкохол и наркотици и много актове са \"падали\" в съда, заради нейни пропуски. Атанасов не се нае да посочи число или процент на \"отървали\" се шофьори, но тя е доводело до \"грешна\" съдебна практика, която се разпространила лавинообразно. Съдебният токсиколог не можа да каже дали след приемане на новата наредба по-малко актове \"падат\" в съда, защото тя е в сила от скоро и няма съдебна практика. Сред другите проблеми, които очерта Атанасов е липсата на експерти като него. В момента те са едва 4-ма в цялата страна. Няма такова университетско образование, а всеки трябва сам да се развие и обучи. А те се явяват и по дела като вещи лица. Решението на проблемите трябва да е на експертно ниво - да се създаде рамка за дейността на изследващите лаборатории, тъй като в момента всички работят по различни \"рецепти\". Иначе най-много актове заради шофиране след употреба на наркотици тази година е имало в Бургас - 310. Следван от Стара Загора и София, се разбра още на семинара.", "date": "2017.12.08", "title": "Тестовете на \"Пътна полиция\" улавят 5-6 от 100 наркотика"}
{"url": "http://www.dnevnik.bg/detski_dnevnik/2017/12/08/3086131_ima_li_vruzka_mejdu_smartfonite_i_samoubiistvata_sred/", "text": "Само за пет години (между 2010 и 2015 г.), броят на американските тийнейджъри, които се чувстват безполезни и нещастни, каквито са типичните симптоми за депресия, се е увеличил с 33%. Опитите за самоубийство сред децата са нараснали с 23 на сто, а самоубилите се на възраст между 13 и 18 години са с 31% повече. Това показва доклад на Световния икономически форум. Той ползва данни от изследвания, публикувани в специализирания медицински журнал за клинична психология (Clinical Psychological Science) и на проучване на изследователския център \"Пю\" ( журнал за клинична психология (Clinical Psychological Science). В доклада се отчита, че покачване на депресивните състояние и опитите за самоубийство при деца от всякакъв произход и без значение от расата, произхода или възможностите на семействата им. Изводът от проучването е, че при поколението на родените след 1995 г. младежи, наречено \"iGen\" ( ) много по-често се срещат проблеми с психичното здраве, отколкото при предшествениците им. Влиянието на смартфоните  Докладът изключва възможността тенденцията да се дължи на икономически фактор, като посочва, че в изследвания 5-годишен период има постоянен икономически растеж, а безработицата в САЩ е намалявала с всяка година. Неравенство в доходите винаги е имало и заради това и този фактор не играе роля за проблемите сред американските тийнейджъри, отбелязват авторите. Затова те смятат, че негативната тенденция се дължи на възхода на смартфоните. Установено е, че в края на 2012 г. малко над половината от младежите в САЩ са притежавали смартфон. Точно от тогава е започнало и покачването на случаите на депресия и самоубийства сред тях. През 2015 г. процентът тийнейджъри, които имат собствен смартфон вече е 73. Интернет и социалните мрежи Според проучването най-големият проблем идва от съчетанието на мобилно устройство с интернет. Тийнейджърите, които са прекарали пет или повече часа онлайн са били 71% по-склонни към самоубийство от тези, които са били само за час в интернет. Рисковите фактори за депресивни състояния пък се повишават значително след два или повече часа на ден онлайн. В доклада на Световния икономически форум е обърнато специално внимание и на социалните мрежи. Оказва се, че използването им често кара младежите да се чувстват нещастни. За пример се дават тези, които решават да се откажат от използването на \"Фейсбук\" за седмица. В края на този период всички те са заявили, че се чувстват по-малко депресирани. Дори и да не вреди директно на психичното здраве на децата, прекараното време в интернет може да повлияе косвено за това. Тийнейджърите прекарват все по-малко време в комуникация помежду си лице в лице, а именно в тези отношения се крие изворът на човешкото щастие. При социалното изолиране настроението на децата става все по-минорно, а от там следва и депресията. Пак според проучването, от 2012 г. насам тийнейджърите в САЩ масово предпочитат да бъдат онлайн вместо да се видят с приятели. Освен това спят все по-малко, а имащите смартфон почти никога не се наспиват. Липсата на сън е сред основните фактори за депресия, което автоматично доказвало, че смартфоните имат основна вина за психичните разтройства сред децата. В крайна сметка от Световния икономически форум препоръчват на американските младежи да прекарват не повече от два часа на ден в ровене в интернет през телефона си.", "date": "2017.12.08", "title": "Има ли връзка между смартфоните и самоубийствата сред тийнейджърите"}
{"url": "http://www.dnevnik.bg/sviat/2017/12/08/3093352_vladimir_putin_ot_bednite_komunalki_do_zalite_na_kremul/", "text": "Като дете, израснало в неприветлив съветски апартамент-комуналка, Владимир Путин бил буйно момче, което мечтаело да стане военен или летец. Усърдно тренирал бойни изкуства, а веднъж нахакано влязъл в един офис на КГБ и попитал как може да стане шпионин. Като лидер на Русия през 21-и век той е въплъщение и на двете наклонности: хвърли се в битка срещу  чеченските бунтовници , ръководеше  анексирането на Крим , а сега се твърди, че стои зад една масирана и потайна кампания за подкопаване на американската демокрация. Съобщението, че ще се кандидатира за  четвърти мандат като президент , идва доста късно - малко повече от три месеца преди изборите на 18 март, но едва ли е изненада. В случая човекът и постът му са неделими. Като лидер на Русия от края на 1999 г. (той смени президентския с премиерския пост за 4-годишен период между 2008 и 2012 г., но въпреки това очевидно бе силната фигура в ръководството) Путин явно харесва светлината на прожекторите. Вече на 65 години, той избягва привичните си преди демонстрации на физическа форма и мъжкарство - например гол до кръста на кон, но продължаващите часове наред ежегодни пресконференции и разговори на живо в ефира с народа са израз на енергичност и дисциплина. Той все още обича да се развлича, играейки хокей на лед, макар че веднъж сам квалифицира пързалянето си като \"крава на лед\". Малко политици са успявали така бързо да излязат от сянката и да застанат в центъра на вниманието в страната и в чужбина. Преди да бъде посочен за премиер от президента  Борис Елцин  през август 1999 г., той оглавяваше Националната служба за сигурност (ФСБ) - една от агенциите наследнички на КГБ, което само по себе си не е пост с широка публичност. Много наблюдатели го смятаха за човек от \"сивата маса\", като насмешливо намекваха, че службата му за КГБ в приятелската територия на Източна Германия е показател, че не е бил много кадърен като разузнавателен агент. Елцин сменяше премиерите в обезпокоително темпо и Путин можеше да се окаже просто последния на ветровития пост. Но още следващия месец той обърна внимание върху себе си, когато, коментирайки в ранния етап на втората чеченска война, каза: \"Ние ще преследваме терористите навсякъде.. Извинете ме, но ако ги хванем в тоалетната, ще ги натикаме в нужника на двора\". С твърдостта си, с мачовския си груб език тази забележка сякаш разкриваше същността на Путин, формирана в младостта му. Когато изведнъж се въздигна до и.д. президент след оставката на Елцин, езикът му стана по-префинен, но поведението му си остана все така безкомпромисно. \"Искам да предупредя, че всякакви опити да се нарушават руските закони... ще бъдат решително смазвани\", каза той с една ръка върху бюрото, изглеждайки като лихвар, разправящ се с клиент нарушител. Путин е роден на 7 октомври 1952 г. в семейство на заводски работници в Ленинград, сега Санкт Петербург - град, в който са живи спомените от ужасяващите страдания по време на близо 900-дневната нацистка блокада през Втората световна война. Един от по-големите му братя е починал от дифтерит по време на блокадата, а другият е починал няколко месеца след раждането. Според \"От първо лице\" - книга с интервюта, публикувани след като той стана и.д. президент, Путин и неговото родители са живеели в комуналка с мизерен общ клозет на етажа. Путин казва, че в отговор на тези трудни обстоятелства е станал дете-\"хулиган\" - едно от малцината в училище, което не било прието за октомврийче (пионерче). Той успява да укроти агресивните си наклонности чрез занимания с бойни изкуства - спорт, който практикува с огромна охота до късна средна възраст. Като юноша Путин кандидатства за работа в КГБ - вероятно повече от авантюризъм, отколкото по идеологически съображения, и успява, след като завършва право в Ленинградския университет през 1975 г. Той работи в контраразузнаването, наблюдава чужденци в Ленинград, а през 1985 г. поема поста си в Дрезден. Завръща се в Ленинград през 1990 г. и започва работа при реформаторския кмет на града Анатолий Собчак. Напуска КГБ година по-късно, на втория ден след неуспешния опит за преврат срещу съветския лидер Михаил Горбачов, който бе подкрепен от институцията му. През 1983 г. Путин се жени за Людмила Скребньова - стюардеса в Аерофлот, която после става университетски преподавател по немски. Тридесет години по-късно двамата се появяват по държавната телевизия и в привидно случайно интервю обявяват, че се развеждат с аргумента, че Путин е твърде отдаден на работата си, за да бъде грижовен съпруг. Въпреки слуховете за негов флирт с красива известна гимнастичка, Путин се представя пред публика като почтен и сдържан човек. Той рядко е виждан с чаша водка и фактически почти не пие. Въпреки някои твърдения, че е натрупал огромно богатство, той не демонстрира вкус към показност и разкош извън позлатените зали на Кремъл. Публичният му образ е на застаряващ, подобрен вариант на някогашния необуздан юноша от лош квартал на града, пълен с решимост да се налага. /БТА", "date": "2017.12.08", "title": "Владимир Путин: от бедните комуналки до залите на Кремъл"}
{"url": "http://www.dnevnik.bg/photos/2017/12/08/3093576_snimka_na_denia_slunchevi_chaduri_pred_ministerskiia/", "text": "Природозащитници образуваха малко слънце с чадъри и фенери по време на акция \"Слънчеви чадъри\" пред Министерски съвет снощи. Организатор е \"Грийнпийс България\".", "date": "2017.12.08", "title": "Снимка на деня: \"Слънчеви чадъри\" пред Министерския съвет"}
{"url": "http://www.dnevnik.bg/sport/2017/12/08/3093456_planovete_na_stolichnata_obshtina_sa_za_dva_detski/", "text": "Два влека и ски училище за деца с увреждания включва планът на Столичната община, за който кметът на София Йорданка Фандъкова  съобщи частично  от Брюксел. Думите ѝ дойдоха по време на церемонията в сряда вечерта, на която градът  символично получи щафетата за Европейска столица на спорта . Плановете са Столичната община са построи два детски влека в близост до хижа \"Зорница\", обясниха от пресцентъра на Столичната община за \"Дневник\". Единият ще бъде с дължина 160 метра, а другият - 200 метра. В близост до тях ще има площадка, на която учители ще дават уроци по ски и сноуборд на деца с увреждания. Проектът ще се развива от ски училищата, които обучават деца в планината, като Столичната община е само партньор, уточниха от пресцентъра. От там посочиха, че сега в района има един ски влек, който е в лошо състояние. Планът е проектът да се осъществи следващата зима, като в това време трябва да бъдат получени одобренията и необходимите разрешения.", "date": "2017.12.08", "title": "Плановете на Столичната община са за два детски влека до хижа \"Зорница\""}
{"url": "http://www.dnevnik.bg/gradska_sreda/2017/12/08/3092967_avtobusite_po_linii_94_i_280_shte_se_dvijat_prez/", "text": "По повод днешния празник на студентите автобусите от линиите 94 и 280, които се движат до Студенстки град, ще работят през цялата нощ на 8 срещу 9 декември, съобщават от пресцентъра на \"Център за градска мобилност\". Колите ще се движат през 75 минути, като разписанието  може да се следи на обновнения сайт  на \"Център за градска мобилност\". Той  разполага с нова секция , в която гражданите трябва да въведат къде се намират, къде искат да стигнат и кога планират да отпътуват. Тогава приложението им предлага с кое превозно средство от градския транспорт ще пристигнат най-бързо, както и кои са маршрутите с най-малко ходене и най-малко прекачвания.", "date": "2017.12.08", "title": "Автобусите по линии 94 и 280 ще се движат през цялата нощ на студентския празник"}
{"url": "http://www.dnevnik.bg/sport/2017/12/08/3093620_video_dve_izpulneniia_na_grigor_dimitrov_sa/", "text": "Григор Димитров е един от претендентите за удар на 2017 г. Асоциацията на професионалните тенисисти (АТП) обяви десет номинации, а българинът е единственият в списъка с две изпълнения. Първото е зрелищният плонж, с който Димитров спечели точка срещи японеца Юичи Сугита в четвъртфиналите на мастърса в Синсинати. Българинът постигна категоричен успех с 6:2, 6:1, а впоследствие завоюва първата си титла от сериите \"Мастърс 1000\". Вторият удар, с който Димиров е номиниран, е от третия му мач срещу световния №1 Рафаел Надал през този сезон. Двамата се срещнаха в четвъртфиналите на мастърса в Шанхай. Още в началото на двубоя те показаха впечатляващ атлетизъм при едно разиграване, което българският тенисист спечели с изключително изпълнение на мрежата и изправи зрителите на крака. Надал също е номиниран за удар на годината с  един от изумителните си форхенди по правата  от губеща позиция. Останалите претенденти са  Хуан Мартин дел Потро ,  Ник Кириос ,  Пабло Куевас ,  Доминик Тийм ,  Александър Зверев  и  Диего Шварцман . Победителят ще бъде определен чрез гласуване на официалния сайт на АТП. Гласуването ще продължи до 12 декември.", "date": "2017.12.08", "title": "Видео: Две изпълнения на Григор Димитров са претенденти за удар на 2017 г."}
{"url": "http://www.dnevnik.bg/bulgaria/2017/12/08/3093623_politicite_ot_balkanite_da_sprat_s_opredelenieto/", "text": "В неформалната част на вчерашната среща с лидерите на страните от Западните Балкани.премиерът Бойко Борисов ги е призовал да не използват занапред определението \"Велика\" за името на държавите си, съобщи пред Би Ти Ви министърът за българското европредседателство Лиляна Павлова. По думите й България и Австрия са се договорили темата за разширяването на ЕС към Западните Балкани да не слиза от дневния ред по време на австрийското председателство през втората половина на 2018 г. Заедно с Австрия ще направим общо едногодишно председателство по темата за Западните Балкани, каза Павлова. Представители на частния сектор на срещата са настояли за въвеждане на единна система за тол такси в региона за улесняване на трафика и за подобряване на граничния контрол с модерни системи, допълни тя. Павлова увери, че подготовката за българското председателство фактически е приключила на 1 декември като остават дребни тестове на апаратура. Вчерашната среща в НДК можело да се нарече генерална репетиция, включително на системите за сигурност. Бюджетът за ремонти и техника в размер на 75 млн. евро не е надхвърлен, увери министърът.", "date": "2017.12.08", "title": "Политиците от Балканите да спрат с определението \"Велика\" за държавите си, призовал Борисов"}
{"url": "http://www.dnevnik.bg/kultura/2017/12/08/3093511_bulgarskiiat_film_duvka_za_baloncheta_trugva_po_kinata/", "text": "Нов български филм - \"Дъвка за балончета\", тръгва по кината от днес. Романтичната комедия с Теодора Духовникова и Иван Юруков, той разказва \"за децата на 80-те години, които пораснаха с Некерман, колекциите от дъвки Турбо и стрелбата с фунийки\". Действието се развива паралелно между 1988 година и днешния ден. Двама приятели от детинство - успелият рекламист Калин (Юруков) и авантюристката без планове Биляна (Духовникова) се срещат за пръв път приблизително 25 години, след като са си обещали да се оженят на кварталната детска площадка. Както повеляват сценарните закони, в началото те дори не се познават. Но петте дни, прекарани заедно, ги връщат в детството и ги карат да преосмислят настоящето. Сценаристи на \"Дъвка за балончета\" са Тео Чепилов, Георги Иванов, Теодора Маркова и Невена Кертова, а режисьор - Станислав Тодоров - Роги. Във филма играе и Малин Кръстев, в детските роли са Аглея Гумнарова и Андреас Захариев. Той може да бъде гледан на 55 екрана в 27 града в страната, съобщават разпространителите от \"Лента\".", "date": "2017.12.08", "title": "Българският филм \"Дъвка за балончета\" тръгва по кината"}
{"url": "http://www.dnevnik.bg/sviat/2017/12/08/3092398_kakvo_poiska_sauditska_arabiia_ot_rusiia_za_da_ostane/", "text": "Саудитска Арабия беше домакин на конференция на 22 ноември, на която целта беше сирийската опозиция да обедини позициите си преди осмия кръг на преговорите в Женева. В заключителната част на срещата, която стана известна като \"Рияд 2\", участниците наблегнаха на това, че преходът в Сирия \"не може да се случи без напускането на Башар Асад\" и репресивната им и тиранична клика в началото на преходния период.\" В контраст с това обаче изказването от саудитския външен министър Адел ал Джубейр беше по-мека и спомена \"консенсуса\" и пропусна да спомене Асад или каквото и да било, свързано със съдбата му. Джубейр каза на представителя на сирийската опозиция: \"Няма решение на кризата без консенсус в Сирия, който би постигнал исканията на сирийския народ на базата на (първия кръг на преговорите в) Женева и (резолюция) 2245 (на Съвета за сигурност на ООН).\" Преди срещата на 19 ноември Александър Лаврентиев, специалният представител на Русия за Сирия, се срещна със саудитския престолонаследник принц Мохамед бин Салман, за да обсъди случая със Сирия. Лаврентиев посети конференцията в Рияд, за да се осведоми за изхода. След конференцията руският външен министър Сергей Лавров увери: \"Русия работи заедно със Саудитска Арабия, за да обедини сирийската опозиция.\" Защо Рияд и Москва работят заедно за Сирия и как това обслужва интересите им? Повратна точка През февруари 2016 г. Саудитска Арабия увери, че Асад ще бъде остранен от власт със сила въпреки значителната военна подкрепа, която му оказва Русия. В контраст с това, два месеца по-късно, американски представители разкриха, че президентът Барак Обама е наложил вето на 50 плана, подготвени от ЦРУ за отстраняване на Асад от влат. Битката за Алепо в края на 2016 г. беше повратната точка за саудитците. След като режимът завзе града, Рияд осъзна, че отстраняването на Асад от власт е станало невъзможно. Ролята му в Сирия намаля бързо и в голяма степен, тъй като вече нямаше саудитско присъствие на терен, след като бунтовниците преживяха сериозна победа. Саудитците спряха да искат незабавното отсраняване на Асад от власт и да критикуват военните операции на Русия. Януари 2017 г. доведе до преговорите от Астана - инициатива, предложена от Русия и Турция, в която по-късно се включии Иран - за да се проведат мирни преговори за Сирия. Саудитска Арабия не участва в няколко кръга преговори, провели се досега. Въпреки това кралството все още се надяваше да остане в играта чрез Върховния преговарящ комитет, създаден в Рияд през декември 2015 г., за да представлява сирийската опозиция на подкрепяните от ООН преговори в Женева с режима на Асад. Нещо повече, през март 2017 г., на шестата годишнина от гражданската война в Сирия, САЩ открито признаха, че отстраняването на Асад не е в списъка им със задачи. Така възможността на Рияд да оформя събитията, свързани със Сирия, се оказа изключително ограничена, ако не и несъществуваща. Саудитските лидери следователно бяха оставени да разчитат на Вашингтон и Москва да останат в играта, но как да го направят? На опитите на Москва да се постигне устойчиво политическо решение в Сирия липсва ключов компонент: легитимност. Без нея, каквото и да постигнаха Русия, Иран и Турция чрез процеса в Астана, резултатът би бил крехък. Заради това Москва усети нуждата да осъществи напредък в разговорите в Женева в посока към предпочитаната от нея траектория и да принуди сирийската опозиция да признае Асад. Целта оттогава е да се вкарат резултатите от тези две стъпки в руслото на Астана и да се подготви  \"Сирийският народен конгрес\" , условно замислен за януари или февруари 2018 г. в Сочи. Това не може да се случи, без сирийската опозиция да бъде отслабена - и ето тук се намесват саудитците. \"Проблемът с иранците на терен\" Високопоставена фигура от сирийската опозиция, която поиска анонимност и която е посетила срещата на Върховния преговарящ комитет с Джубейр на 3 август, потвърди за \"Ал Монитор\", че Джубейр е казал: \"Фактите на терен се промениха. Асад ще остане на власт, поне до края на преходния период. Затова трябва да се подготвите (за срещата \"Рияд 2\"), за да се справите с тези промени.\" Саудитсктото външно министерство отрича Джубейр да е правил подобно твърдение. Мустафа Алани, който оглавява Депаргамента по отбрана и сигурност в Центъра за изследване на Залива (саудитски мозъчен тръст на Абдулазиз Сагер, на когото саудитците възложиха да ръководи срещата \"Рияд 1\" през 2015 г.), е цитиран с думите: \"Въпросът вече не е в режима. Не е дори в президента (Асад). Въпросът е в проблема за иранците на терен,\" които спорят - \"руснаците трябва да работят, за да приключат с присъствието на Иран в Сирия.\" \"Ал Монитор\" научи, че подходът, представен от Загер, всъщност е бил одобрен през първата половина на 2017 г. Самият Мохамед бин Салман е казал за него на някои от чуждестранните гости. Според тази информация също така Саудитска Арабия ще опита да убеди Русия да изтика Иран и милициите ѝ от Сирия. В замяна Рияд ще опита да доведе икономическите, енергийни и инвестиционни отношения с Москва до безпрецедентни нива, в допълнение на преструктурирането на сирийската опозиция, за да се премахнат \"ястребите\" и да се позволи да се присъединят фигури, близки до Москва и Кайро. \"Общ интерес\" Източник, пряко запознат със ситуацията, но поискал анотимност, защото няма разрешение да говори пред медиите, каза за Ал Монитор\": \"Самият (Мохамед бин Салман) реши, че Саудитска Арабия трябва да работи с Русия, за да изтика Иран от Сирия. В замяна (Рияд) ще търси по-тясно икономическо партньорство с Русия и ще помогне режимът на Асад да бъде стабилизиран, ако той се съгласи да се дистанцира от Иран.\" Той добави: \"Рия 2 беше част от плана, както и визитите на престолонаследника и на краля до Русия.\" Действително на 30 май 2017 г. Мохамед бин Салман се срещна с руския президент Владимир Путин и двамата се съгласиха да задълбочат сътрудничеството си в енергетиката и да намалят различията помежду си за сирийския конфликт. \"Имаме много общо. Колкото до нещата, за които не сме съгласни, имаме ясен механизъм как да ги преодолеем. Движим се бързо и по положителен начин,\" каза Мохамед бин Салман. Пет месеца по-късно крал Салман се насочи към Русия. Лавров опита събитието като \"исторически момент\", докато Путин го нарече \"знаково събитие\". Маджед ал Турки, който оглавява Центъра за медии и арабско-руски изследвания в Саудитска Арабия, каза за \"Ал Монитор\": \"Областите на разбирателство между кралството и Русия, особено онези, свързани със Сирия и иранското влияние, са се увеличили след скорошното посещение на крал Салман в Москва.\" Той каза още: \"Проиранските милиции в Сирия са проблем сега и ще бъдат и в бъдеще. Има общ интерес, когато става дума да се подрежат лапите на Иран в региона, а това е съвместимо и с исканията на САЩ.\" Иран планира да остане На 10 ноември Би Би Си, цитирайки източник от разузнаването на западна страна, съобщи: \"Иран установява постоянна военна база в Сирия.\" Нещо повече, в телефонен разговор с Асад на 25 ноември иранският президент Хасан Рохани според медиите е казал: \"Иран е готов да играе активна роля във възстановяванено на Сирия (в следвоенния период).\" Накратко това означава, че Асад може да пренебрегне условията на Запада, а Иран планира да остане в Сирия. На Русия ще ѝ е трудно да се разбере с Иран за шиитските милиции в Сирия и влиянието на Техеран върху Асад, докато двете държави получат превес в следвоенния период, когато подкрепата на Москва за Асад може да не е толкова ценна, колкото е сега. Според някои бъдещето на саудитско-руските отношения не е обещаващо. Трудно е да се приеме, че Русия би могла да изостави Иран заради по-малко надеждната Саудитска Арабия. За момента Москва изглежда избягва пряк сблъсък с който и да било от ключовите играчи в Сирия, така че да може да използва усилията им в своя полза. Случаят на Саудитска Арабия изглежда се оказва в тази категоря. Дали Русия в крайна сметка ще отговори на очакванията на Саудитска Арабия в Сирия все още не се знае.", "date": "2017.12.08", "title": "Какво поиска Саудитска Арабия от Русия, за да остане Асад на власт"}
{"url": "http://www.dnevnik.bg/istorii_na_denia/2017/12/08/3088794_na_presechnata_tochka_mejdu_izkustvoto_tehnologiite_i/", "text": "Къде е пресечната точка между изкуството и технологиите? Ако попитате един художник или един програмист може би трудно ще се открие такава. Но ако съберете тези двамата заедно и им дадете 48 часа да я потърсят, ще намерят не една, а безброй. А сега си представете 12 такива тандема, всичките с идеи отвъд собствените си граници и всичките с мисия да направят света по-добър. Такова беше второто издание на инициативата  Fine Acts Labs , което се проведе миналата седмица в София. Общо 24 души, подкрепени от ментори, се включиха в търсенето на решения, комбиниращи сферите на човешките права, изкуството и технологиите, по три теми: Отборите имаха един уикенд, в който да се запознаят помежду си, да изберат насоката, по която да работят, да намерят, формулират и развият идеята си, да помислят как да я реализират и накрая да подготвят презентация, с която да я покажат на журито и хората, които биха помогнали за осъществяването й. Всеки отбор се състоеше от един човек на изкуството и един на технологиите, а 18 ментори от различни сфери ги инструктираха и след това наблюдаваха и напътстваха работата им. Въпреки краткото време и факта, че в това време се включи и сработването между напълно непознати хора, резултатите впечатлиха публиката на финала в \"Генератор\" миналата сряда (29 ноември). Един от 12-те представени проекта получи финансиране от 2500 лв. за реализирането му от Fine Acts и още четири бяха припознати от другите организации. Всички останали могат да разчитат на съдействие за развитие от специалистите от Асоциацията на европейските журналисти в България, \"Грийнпийс\" и \"За Земята\", GLAS Foundation. По един проект от всяка категория получи и безплатен едногодишен хостинг от SiteGround. Нещо различно  Както темите, така и целите на 12-те проекта са различни. Единствените изисквания към отборите бяха идеите им действително да могат да се реализират и да комбинират по някакъв начин артистичността и технологичната практичност - или с други думи всичко по скалата между интерактивните произведения на изкуството и технологичните приложения с арт елемент. Някои отбори избраха да предадат послание чрез акции, инсталации и пърформанси, като проекта   на Илияна Кънчева и Иван Шулев, посветен на опасността от фалшивите новини, който беше отличен от журито и получи наградния фонд на Fine Acts. Или пък проектът   на художничката Юлияна Текова и инженера Стефан Ангелов за стъклена кутия, разположена на централно място в София, в която с помощта на машина за дим да се вижда колко е замърсен въздуха в различни части на града към дадения момент и който също намери финансиране от  \"Грийнпийс България\"  и  \"За Земята\" , за да бъде осъществен. Други избраха да създадат инструменти срещу конкретните проблеми, например плъгин за браузър, който анализира съдържанието и достоверността му и разпознава фалшивите новини; или страница, която показва крайностите в широкия спектър от мнения и медийни публикации (и манипулации) по една и съща тема. От проектите за свобода на изразяване  TimeHeroes  припозна и обеща да подпомогне реализирането на идеята за арт инсталация и сайт, наречени  Целта на авторите Владислав Илиев и Деян Панайотов е да обърнат внимание на информационната хигиена. Те ще покажат чрез инсталация от екрани на публично място колко малка част (само 14% по световната статистика) от времето прекарано в интернет е посветено на достоверни новини и информация, като показват реалния интернет поток към момента. Останалото са безмислени, неверни или като цяло разсейващи публикации и клипове (предимно с котки). Същата картина ще е достъпна и онлайн, а призивът е за информационна диета. По екологичната тема Вера Гоцева и Иван Шарланджиев представиха идеята си за фотографско мобилно приложение, подобно на \"Инстаграм\", в което филтрите за снимки наподобяват въздуха в най-замърсените градове в света (включително София) и дават информация за мащабите на проблема и рисковете за здравето. Мартин Бакърджиев и Катерина Васева предложиха социална игра, със стимули и награди, така че под формата на състезание да замениш найлоновите пликчета, пластмасовите чаши, бутилки, прибори и опаковки за храна с такива за многократна употреба. А Иво Иванов и Евгения Сярова имат идеята за разработването на мобилна платформа, в която да записваш и следиш вредните си навици срещу природата, да получиш оценка на ефекта от тях и може би да се мотивираш да ги спреш. В сферата на правата на ЛГБТ общността имаше предложения за онлайн пощенска кутия с послания към хората, които решават да разкрият хомосексуалността си пред близките си, придружена от арт инсталация от слетите им гласове; VR инсталация (чрез очила за виртуална реалност), показваща стаята, живота и проблемите, с които се сблъсква един транссексуален човек; и карта на местата, на които хора от общността са получавали вербални и физически атаки срещу себе си, а с пърформанси \"богинята\" на мрежата ще се появява на тези места на живо, за да насочи общественото внимание към проблема. В тази категория проектът   получи подкрепа и ще бъде осъществен с помощта на  фондация GLAS . Авторите му ще създадат интернет страница, която да отговаря на един от най-често задаваните въпроси в търсачката на \"Гугъл\" от родители на хора с различна сексуалност: \"Къде сбърках?\". Сайтът ще пояснява, че сексуалното самоопределяне не е въпрос на възпитание и не е грешка и ще дава положителни примери. Създателите на сайта Фелия Барух и Боян Чакъндраков дори ще потърсят съдействие от \"Гугъл\", за да позиционират на челно място позитивния отговор: \"Никъде!\". Проектът  също ще се осъществи заедно с фондация GLAS и на специален сайт ще позволява на млади родители например или на всеки, който иска, да запишат аудио послание с любов и подкрепа до детето си, което то да чуе, ако един ден реши да се разкрие като гей, лесбийка, бисексуален или транссексуален. Междувременно това послание ще може да се чуе и от всеки, който е изправен пред тази стъпка и има нужда от кураж да каже на близките си. Нещо изненадващо  За фаворитът на журито   не може да се каже много... Буквално не може (почти като с първото правило в \"Боен клуб\"). Проектът разчита на елемента на изненадата, така че единственият начин любопитните да разберат каква е идеята, която най-много впечатли журито, е да отидат на място, когато по някое време догодина се чуе за ексклузивното събитие, организирано под марката. Това е \"проект, който разчита на   при комуникацията по темата фалшиви новини, поради което детайлите му засега остават в сянка\", поясняват и от Fine Acts. Но посланието на създателите на идеята е ясно: фалшивите новини всяват страх и недоверие между хората и те трябва да се научат да ги разпознават. Амбицията им е Fakery да се превърне в световно движение, докато хорато не престанат да се връзват на интернет въдиците, обслужващи нечии интереси и всяващи омраза.", "date": "2017.12.08", "title": "На пресечната точка между изкуството, технологиите и още нещо"}
{"url": "http://www.dnevnik.bg/bulgaria/2017/12/08/3093627_kmetut_na_bansko_prizova_hotelierite_pokrai/", "text": "За последната година увеличението на туристите в Банско е с 10% през лятото и с 15% през зимата, съобщи кметът Георги Икономов на пресконференция за туристическия сезон, цитиран от БТА. Той призова хотелиерите с повишаването на качеството на услугите до европейски нива да вдигнат и цените. \"Според мен най-важното освен броя на туристите е и качеството на услугите. В тази връзка е и моя призив към туристическия бранш. Как да повишават качеството на услугите, които предлагат, и успоредно с това да повишават и цените на туристическите услуги в Банско. Не може да искаме да сме европейски курорт, за какъвто ни признават в цял свят, а в същото време да държим цените в пъти по-ниски от това, което е по европейските курорти\", заяви Икономов. Той увери, че всички строителни дейности по инфраструктурата ще приключат до 15 декември. Първите писти в ски зона Банско ще бъдат пуснати до края на седмицата, увери маркетинг директорът на концесионера на ски зоната \"Юлен\" Иван Обрейков. Кметът предупреди, че жителите на града и още 5 населени места в региона ще протестират много скоро, по думите му, в София. Причината е, че  в сряда правителството отложи решението  за промяна в концесионния договор на \"Юлен\", която би позволила построяване на втори кабинков лифт в ски зоната. Той настоя правителството да вземе положително решение на 13 декември, а промяната в сегашния план за управление да мине одобрение до края на годината. \"Това нещо трябва да се случи и ние сме категорични, като местна общност в Банско\", подчерта Икономов. От думите на кмета се разбира, че той не споделя опасенията на министъра на туризма Николина Ангелкова за това, че измененията могат да навредят на статута на зоната, която като част от националния парк \"Пирин\" е под закрилата на ЮНЕСКО. \"Няма никаква опасност да бъдем изключени от ЮНЕСКО, защото това е една буферна зона и всички знаят че тя съвпада с териториално-устройствения план на ски зоната, приет още през 2000 г. и допълнен и изменен през 2004 г. При последното си посещение в Банско представители на ЮНЕСКО се увериха в това. И заключението, че Банско не е застрашен от изключване като обект от национално и световно наследство бе записано в доклад изнесен на сесията в Истанбул. Стига това което се прави в буферната зона да бъде съгласно всички екологични изисквания и закони, и държавата да гарантира това нещо\", подчерта кметът, докато на правителственото заседание Ангелкова препоръча световната организация да бъде информирана предварително за изменението, за да не последва наказателна процедура.", "date": "2017.12.08", "title": "Кметът на Банско призова хотелиерите покрай качеството да вдигат и цените"}
{"url": "http://www.dnevnik.bg/evropa/evropeiski_parlament/novini_za_ep/2017/12/08/3093630_evroparlamentut_otnovo_shte_obsudi_priemaneto_na/", "text": "Европейският парламент ще обсъди следващата сряда отново въпроса за присъединяването на България и Румъния към Шенгенското пространство. Това се посочва в съобщение за дневния ред на последната за годината сесия на Европарламента в Страсбург, предаде БТА. Отбелязва се, че ще бъде разисквано също приемането на Хърватия в Шенген. Страната бе приета в ЕС през 2012 година. Евродепутатите потвърдиха в законодателна резолюция от юни 2011 г. готовността на България и Румъния за членство в Шенгенското пространство. Последната дума има Съветът на ЕС, който трябва да постигне единодушие. По-рано тази есен Европарламентът  одобри предложението на Съвета България и Румъния  да получат достъп до визовата информационна система на ЕС. В началото на ноември председателят на Европейската комисия Жан-Клод  Юнкер повтори отново , че е много \"за\" това България да се присъедини към Шенген, където по думите му е естественото място на страната.", "date": "2017.12.08", "title": "Европарламентът отново ще обсъди приемането на България и Румъния в Шенген"}
{"url": "http://www.dnevnik.bg/bulgaria/2017/12/08/3093629_slabo_zemetresenie_s_epicentur_v_gurciia_e_useteno_v/", "text": "Земетресение, регистрирано в Гърция, е усетено на територията на Петрич и Кулата, съобщи агенция \"Фокус\" като се позова на дежурния сеизмолог в Националния институт по геофизика, геодезия и география при БАН Благовеста Бабачкова. Според информационната система на Евро-Средиземноморския сеизмологичен център (EMSC) трусът е регистриран тази сутрин в 6.05 часа местно време и е с магнитуд 4.1 на дълбочина 5 км.", "date": "2017.12.08", "title": "Слабо земетресение с епицентър в Гърция е усетено в района на Петрич"}
{"url": "http://www.dnevnik.bg/bulgaria/2017/12/08/3093634_komisiiata_za_potrebitelite_shte_pravi_proverki_pokrai/", "text": "Комисията за защита на потребителите (КЗП) ще има дежурни екипи за 8 декември и ще работи по сигнали на студентите. Това съобщи председателят Димитър Маргаритов в \"Денят започва\" по Българската национална телевизия и призова те да бъдат активни, в случай на проблем.  Преди празника комисията е проверявала дали офертите за настаняване, предлагани във висшите училища, съответстват на закона, за да не останат разочаровани празнуващите.\"Надявам се, че сме успели да изчистим максимално пазара в навечерието на празника и като превенция тези проверки да са оказали своя ефект\", посочи Маргаритов.  По думите му е имало няколко случая, в които при предлагането на пакети или в обяви във висши училища е била спестена информация за допълнителни разходи, които трябва да се направят на място. Инспекторите са взели мерки нарушенията да бъдат отстранени. Той добави, че очаква сигнали по-скоро след началото на празника и припомни, че в предишни години е било именно така. Тогава оплакванията основно са били, че при настаняването разпределението на гостите не е било съгласно договорено, както и за студени стаи. Маргаритов призова консумацията на алкохол да бъде умерена и да отсъства при шофиране. \"Когато всичко е в умерени граници, тогава и проблемите са по-малко – както потребителските, така и другите\", добави той. ", "date": "2017.12.08", "title": "Комисията за потребителите ще прави проверки покрай студентския празник"}
{"url": "http://www.dnevnik.bg/na_put/2017/12/08/3089355_fotogaleriia_blizki_sreshti_s_baku/", "text": "Българският турист, който обича да пътува извън България, през последната година бе силно разглезен от множеството дестинации, до които получи нискобюджетен достъп. Към тях  . В България Азербайджан не е чак толкова позната туристическа дестинация и това е на път да се промени. В кадър е Старият град на столицата Баку на фона на известните кули небостъргачи Flame Towers.", "date": "2017.12.08", "title": "Фотогалерия: Близки срещи с Баку"}
{"url": "http://www.dnevnik.bg/evropa/novini_ot_es/2017/12/08/3093636_pregovorite_za_brekzit_minavat_kum_vtora_faza_obiavi/", "text": "Председателят на Европейската комисия Жан-Клод Юнкер заяви, че преговорите за Брекзит ще преминат към втората фаза на обсъждане на търговията, след като е оценил, че е постигнат \"достатъчен напредък\" по сделката за развода, предаде \"Ройтерс\". \"Комисията официално реши да препоръча пред Европейския съвет, че е постигнат достатъчен напредък по точните условия на развода\", каза Юнкер на ранна пресконференция с британския премиер Тереза Мей. По думите му все още трябва да се свърши много работа. По думите на ирландския външен министър Саймън Ковъни споразумението напълно гарантира, че няма да има твърда граница между острова и Ирландия, след като Великобритания напусне ЕС. \"Сделката е потвърдена! Ирландия подкрепя преминаването към втора фаза на преговорите за Брекзит, след като осигурихме гаранции за всички на остров Ирландия – напълно подкрепящи споразумението от Добрия петък, мирния процес, икономиката на острова и гарантиращи, че няма да има твърда граница на остров Ирландия след Брекзит\", написа Ковъни в \"Туитър\". \"Много добър резултат за всички на остров Ирландия – гаранция, че няма да има твърда граница!\", добави той. Британският премиер каза, че ще продължи да управлява в интереса на всички в Северна Ирландия и ще подкрепи споразумението, което сложи край на десетилетия насилие в провинцията. Препоръката на Комисията сега отива на срещата на върха на европейските лидери следващата седмица. Мей заяви, че очаква тогава да бъде одобрено официалното споразумение. \"Премиерът Мей ме увери, че има подкрепата на британското правителство. На тази основа вярвам, че сега направихме пробива, от който се нуждаем. Днешният резултат, разбира се е компромис\", посочи Юнкер. Еврокомисията изрази готовност веднага да започне работа по втората фаза на разговорите, която се отнася за търговията и дългосрочните отношения с блока. Комисията е удовлетворена от осъществяването на достатъчен напредък по всяка от трите приоритетни области -  се посочва в прессъобщение на институцията.  Правата на гражданите на ЕС, живеещи в Обединеното кралство, и на гражданите на Обединеното кралство, живеещи в ЕС-27, ще останат непроменени след излизането на Обединеното кралство от ЕС, пише в съобщението. Освен това Комисията е гарантирала, че всички административни процедури ще бъдат лесни и евтини за гражданите на ЕС във Великобритания. Що се отнася до финансовото споразумение, Обединеното кралство е приело, че ангажиментите, поети от ЕС, ще бъдат изпълнени от съюза, включително и от Обединеното кралство. По въпроса за границата между Ирландия и Северна Ирландия Лондон признава уникалната ситуация на остров Ирландия и е поел съществени ангажименти за избягване на въвеждането на \"твърда\" граница. Според текста, Великобритания се е съгласила, че ако Лондон и Бюксел не успеят да договорят финална сделка за Брекзит, Обединеното кралство ще запази \"пълно приравняване\" с тези правила на вътрешния пазар и митническия съюз, които помагат да се защити сътрудничеството между севера и юга в Ирландия.  В него се посочва, че при липсата на търговска сделка няма да се развиват никакви нови бариери между Северна Ирландия и останалата част от Обединеното кралство, освен ако Северна Ирландия не се съгласи, че е подходящо отделно споразумение. \"При всички обстоятелства Обединеното кралство ще продължи да гарантира неограничения достъп за северноирландския бизнес до останалата част на вътрешния пазар на Обединеното кралство\". Реакциите в Северна Ирландия  Северноирландската Демократична юнионистка партия, която подкрепя правителството на Мей, коментира, че има още работа по установяването на това как ще изглеждат новите споразумения за ирландската граница след Брекзит. \"Смятаме, че има още работа за подобрението на документа. По-конкретно, необходима е още работа в областите на сътрудничеството, където ще трябва да има приравняване на правила и стандарти\", каза партията, като добави, че трябва да са направи още, за да се установи как регулациите ще може да бъдат изпълнени без това да означава оставане в единния пазар и митническия съюз на ЕС. Партията заяви още, че подкрепата й за финалната сделка ще зависи от съдържанието й и че е предупредила премиера за резервите си. Лидерът на партията Арлин Фостър каза, че обявеното тази сутрин споразумение ясно гарантира, че цялото Обединено кралство напуска ЕС, предаде \"Асошиейтед прес\". Партията, на чиято подкрепа разчита правителството на Тереза Мей в парламента, провали в последната минута по-рано тази седмица решение за границата, третиращо Северна Ирландия като по-специален случай. Тя сметна, че то подкопава мястото на Северна Ирландия в Обединеното кралство. Какво иска Шотландия  Шотландският премиер Никола Стърджън заяви, че ако Великобритания напуска ЕС, тогава членството в единния пазар и в митническия съюз са \"единствената разумна опция\". \"Придвижването към фаза две на разговорите е нещо добро, но дяволът е в детайлите и сега нещата започват да стават наистина трудни. Ако Брекзит ще се случва (а ми се иска да не се случваше), оставането в единния пазар и в митническия съюз е единствената разумна опция. И специалните споразумения за Северна Ирландия трябва да действат и за останалите части на Великобритания\", написа тя в \"Туитър\". Начало на трудната фаза Председателят на Европейския съвет Доналд Туск каза, че блокът е готов да започне преговори за преходния период с Великобритания и иска повече яснота за това как Лондон вижда новите отношения след Брекзит. Туск подчерта, че Великобритания ще трябва да зачита еврозаконодателството по време на прехода, както и бюджетните си ангажименти и европейския съдебен надзор, но няма да участва във вземането на решения в блока. \"Посветихме толкова много време на лесната част и сега... имаме де факто по-малко от година\" преди Великобритания да напусне през март 2019 г., предупреди Туск. Един от най-големите привърженици на Брекзит Найджъл Фараж коментира, че сега Великобритания е готова да премине \"към втората фаза на унижението си\".", "date": "2017.12.08", "title": "Преговорите за Брекзит минават към втора фаза, обяви Юнкер (допълнена)"}
{"url": "http://www.dnevnik.bg/bulgaria/2017/12/08/3093642_zadurjani_sa_napadatelite_koito_nahluha_s_buhalki_v/", "text": "Задържани са нападателите, които преди дни нахлуха с бухалки и метални прътове в столична гимназия, съобщи \"Нова телевизия\". Няколко часа по-късно пресцентърът на МВР съобщи, че това са двама младежи на 15 и 18 години. Срещу тях е образувано досъдебно производство за хулиганство. Инцидентът стана на 6 декември в Професионалната гимназия по механоелектроника в София. Двамата са търсели един от учениците, за да се саморазправят. Момчетата са разпознати след преглед на охранителните камери в училището. Пред \"Нова телевизия\" старши експерт в Регионалното управление на образованието – София Камен Радев обясни, че в училището е имало един охранител, който е с функции на портиер. Имало е инсталиран и паник бутон, за който обаче след инцидента е установено, че не е работел. Проблемът вече е итстранен. Радев съобщи още, че училището е одобрено за купуването на турникет-система, която възпрепятства свободното влизане на външни хора и е въпрос на техническо време тя да бъде инсталирана. \"Едва ли който и да е охранител може да спре 16-17-годишни млади хора с палки. Ние не можем да спрем децата на входа, но можем по някакъв начин да предпазим тези, които са вътре\", коментира психологът Младен Владимиров. Той добави, че ако инцидентът бе станал извън училището, вероятно е щял да се развие по-зле. В училището предстоят родителски срещи, на които ще се говори за агресията сред децата и как могат да помогнат родителите.", "date": "2017.12.08", "title": "Задържани са нападателите, които нахлуха с бухалки в столична гимназия (обновена)"}
{"url": "http://www.dnevnik.bg/razvlechenie/2017/12/08/3093644_bulgarskoto_chitalishte_vleze_v_registura_na_junesko/", "text": "Междуправителственият комитет за опазване на нематериалното културно наследство прие решение в Регистъра на добрите практики да бъде вписана институцията на народните читалища в България, съобщи Министерството на културата. Така тази уникална българска институция получава и своето заслужено международно признание, коментира ведомството. Досието по номинацията е с основен автор д-р Силва Хачерян. ЮНЕСКО информира, че читалищата като центрове на културните общности започват съществуването си от 1856 г., а дейността им за последно е регулирана със закон от 1996 г. В мотивите на световната организация се посочва още, че те са равномерно разпределени по цялата територия на България, създават се от самите общности и са отворени за всички, независимо от възрастта, пола, политическите и религиозните възгледи.", "date": "2017.12.08", "title": "Българското читалище влезе в регистъра на ЮНЕСКО на добрите практики"}
{"url": "http://www.dnevnik.bg/sport/2017/12/08/3093650_domuschiev_ludogorec_tolkova_vdigna_nivoto_che_se/", "text": "Собственикът на \"Лудогорец\" Кирил Домусчиев оцени високо представянето на отбора в Лига Европа. Според него достигането до 1/16-финалите в Лига Европа показва, че клубът е вдигнал нивото си. Българският шампион  направи 1:1 с \"Хофенхайм\" като гост  и зае второто място в групата си. Отборът  очаква жребия за преките елиминации в понеделник . \"Може и да не направихме най-силния си мач в Лига Европа, но едно нещо ме впечатли - \"Лудогорец\" изигра мачовете от групите като отбор и сплотен колектив, а не като индивидуалности. Доволен съм от големия успех, който постигнахме\", написа Домусчиев във \"Фейсбук\". \"Определено нашият клуб вдигна много нивото. Стигнахме дотам, че се приема за провал, ако не излезем от групите. Щом търпим критики за играта след днешния успех, това означава, че очакванията към нас са доста големи. Ние ще работим все по-усилено, за да може да продължим да задоволяваме интереса на футболната общественост в България\", добави той. Домусчиев благодари на публиката и на всички, \"които стискат палци и изживяват мачовете на \"Лудогорец\" в Европа\". \"Тя ни даде допълнителен импулс в тежката битка с нашите изключително класни опоненти.\"", "date": "2017.12.08", "title": "Домусчиев: \"Лудогорец\" толкова вдигна нивото, че се приема за провал, ако не излезем от групите"}
{"url": "http://www.dnevnik.bg/photos/2017/12/08/3093333_fotogaleriia_migrantite_na_lesbos_chakat_zimata_v/", "text": "Сирийският мигрант Башар Уака и съпругата му, която скоро чака третото си дете, са приклещени на гръцкия остров Лесбос в кална, пълна с боклуци, маслинова горичка без течаща вода и тоалетни, разказва \"Ройтерс\".", "date": "2017.12.08", "title": "Фотогалерия: Мигрантите на Лесбос чакат зимата в мизерни условия"}
{"url": "http://www.dnevnik.bg/citat_na_deniia/2017/12/08/3093663_citat_na_denia_zakonut_dancho_peevski_e_da_priberem/", "text": " (вносители на текстовете са Йордан Цонев и Делян Пеевски – бел.авт). Лидерът на \"Движение 21\" Татяна Дончева в интервю за \"Медиапул\". \"Ако след 9 септември 1944-та хората са вярвали, че държавата собственост върху средствата за производство ще направи всички равни по собственост и равни по възможности, сега всички тези групички си представят, че те трябва да бъдат принципал на имуществото. Какво да им кажеш? Няма гробищен парк, на който алеите са толкова широки, че да влезете там с тир с ремарке. Няма такъв\", каза тя. Дончева подчертава, че депутатът от ДПС Делян Пеевски има връзка с ГЕРБ и обяснява, че това личи по сделките, по поръчките, които се дават на фирми свързани с него, както и по казаното от някои служби. \"В този ред на мисли, има връзка и на част от ръководните деятели на БСП с Пеевски. Имате едни странни отношения на партия \"Атака\" с Пеевски – фигури, близки до Пеевски, станаха нейни министри и се питам как това е възможно\", продължава тя. ", "date": "2017.12.08", "title": "Цитат на деня: Законът \"Данчо Пеевски\" е \"да приберем имущество от КТБ, което не е в наши ръце\""}
{"url": "http://www.dnevnik.bg/bulgaria/2017/12/08/3093686_iskaniiata_na_erdogan_sa_provokaciia_smiata_valeri/", "text": "Вицепремиерът Валери Симеонов определи пред \"България он ер\" като провокация  исканията на турския президент Реджеп Ердоган за ревизия на Договора от Лозана , с който през 1923 г. се уреждат множество въпроси, включително границите на новата Турска република с Гърция, България, в Близкия изток и статутът на Проливите. Държавният глава направи това изказване по време на визитата си в Гърция. Това е първото посещение на турски президент там от 65 години. Ердоган уточни, че защитата правата на етническите турци в Гърция е приоритет за Анкара. Той добави, че мюсюлманите, живеещи в граничния район Западна Тракия, не могат да избират свой Главен мюфтия, докато християнските общности в Турция свободно избират свои патриарси, а това означава, че Лозанският договор не се прилага справедливо, Според Валери Симеонов реакцията на гръцкия президент Прокопис Павлопулос, който отхвърли искането на Ердоган, е била напълно нормална. Той добави, че България ще излезе със свое становище, но не било нужно да се бърза с него, за да може \"всяко едно решение да бъде добре обмислено\". По думите му не трябва да има никакви ревизии и претенции към настоящите граници на страните от Балканския полуостров, тъй като това може да създаде \"взривоопасна обстановка\". \"България може да има много по-основателни искания към териториите на Македония, но все пак сме подписали Договор за добросъседство\", каза още Симеонов.", "date": "2017.12.08", "title": "Исканията на Ердоган са провокация, смята Валери Симеонов"}
{"url": "http://www.dnevnik.bg/tehnologii/2017/12/08/3093653_razvujdaneto_na_virtualni_kotki_e_na_put_da_blokira/", "text": "Напоследък биткойнът стана познат дори на хора, които никога не са се интересували от виртуалните валути. Той обаче далеч не е единствената. Друга такава е етер (ether), транзакциите за която минават през блокчейн платформата Etherum. Напоследък големите играчи на тази платформа започват да се изнервят, защото новопоявила се игра бави и оскъпява транзакциите им, разказва БиБиСи. Нова мания по виртуални котки бави търговията при тази валута, която е една от най-популярните. Криптокотките (CryptoKitties) дават възможност да се купуват и хранят крипто любимци в системата на блокчейн мрежата Ethereum. Разработчиците на играта казват пред \"Блумбърг\", че CryptoKitties са били ключова стъпка, за да направят блокчейнът по-достъпен. Но популярността на играта подкопава една от най-слабите страни на технологията – липсата на възможност за растеж. Etherscan съобщава за нарастващ брой – шесткратен, на изчакващите транзакции откакто играта е пусната. Криптокотенцета стават толкова популярни, че отнемат значителна част от наличното място за транзакции в платформата на блокчейна. Някои хора се опасяват, че играта ще отнема все повече от територията на бизнес потребителите. Към момента изчисленията показват, че около 4.5 млн. долара са похарчени за играта. Какво е CryptoKitties Мислете за тези анимационни котета като за дигитални Pokemon карти, казват анализаторите. Разработчиците на играта ги описват като подлежащи на отглеждане плюшени играчки (от онези, пълнени с пластмасови гранули), всяка от които има 256-битов геном. Освен това тези котета, когато се \"отглеждат\" заедно, може да играят женска или мъжка роля. Уникалният ДНК на котетата може да доведе до 4 млрд. възможни генетични вариации. Някои от вариациите, създадени досега, изглеждат като живи, със сива с надлъжни ивици козина и зелени очи. Каква е стойността на CryptoKitties В момента средната им цена е около 23 долара, а най-скъпата продажба досега носи приходи от 117 712 долара. Такива котки могат да се купят единствено като се използва Ether – валутата, която изпълнява ролята на гориво в блокчейн мрежата на Ethereum. За да започнат отглеждането, потребителите трябва да инсталират приставката MetaMask в гугъл хром, която играе ролята на дигитален портфейл и позволява на играчите да пращат и получават от валутата от компютрите си. Валутата трябва да е купена от обменното бюро преди да може да се добави към портфейла. Криптокотетата се създават от компанията Axiom Zen. На всеки 15 минути се появяват нови, а останалата част идват от отглеждането на вече съществуващи. Собствениците на котета може да ги продават на определена от тях самите цена. Според данните на ETH Gas Station играта отговаря за около 10% от трафика в мрежата на Ethereum. С увеличаването на този трафик, става все по-скъпо да се правят транзакции бързо. Проблемът за мрежата е, че големите играчи в нея не одобряват това и започват да се оглеждат за алтернативи.", "date": "2017.12.08", "title": "Развъждането на виртуални котки е на път да блокира транзакциите с една от криптовалутите"}
{"url": "http://www.dnevnik.bg/photos/2017/12/08/3093708_snimka_na_denia_pojarite_v_kaliforniia_ot_20_km/", "text": "Американската космическа агенция НАСА разпространи снимки от свой летателен апарат, преминал над бушуващите в момента пожари в Калифорния. От близо 20 км се виждат кълба от дим, които се насочват към Тихия океан.", "date": "2017.12.08", "title": "Снимка на деня: Пожарите в Калифорния от 20 км височина"}
{"url": "http://www.dnevnik.bg/bulgaria/2017/12/08/3093714_sporazumenieto_za_rouminga_sus_zapadnite_balkani_shte/", "text": "Спореазумението за отпадане на роуминга със страните от Западните Балкани ще бъде подписано до средата на май 2018 г. Това каза министърът на българското председателство на Съвета на ЕС Лиляна Павлова, цитирана от агенция \"Фокус\", по време на Българския икономически форум. \"Най-късно на 17 май ще приемем споразумение и пътна карта за всички страни от Западните Балкани\", каза Павлова. Според нея гражданите на региона трябва да усетят какво означава европейска перспектива през нещо измеримо, а \"най-лесно и осезаемо е темата \"свързаност\". Преди дни министърът по информационните технологии Ивайло Московски обясни, че след подписването на споразуменията между страните ще започне да тече  6-месечен срок, в който м обилните оператори ще трябва да намалят цените  на разговорите в роуминг. \"Перспективата е дългосрочен план, но трябва да бъде подкрепен от конкретни проекти. Начертали сме шест категории\", каза министърът и уточни, че сред тях са транспортна сигурност, енергийна, образователна и дигитална. Като друг ключов аспект тя посочи образованието. \"Тук трябва да присъединим и Западните Балкани. Това ще направим през програмата \"Еразъм +\". Трябва много ясно да разработим формата на този образователен формат\", каза Павлова. По думите ѝ икономическите предизвикателства налагат повече от всякога спешни реформи в образователната система, \"да инвестираме в продължаващото образование, за да адаптираме знанията както на младото поколение, така и на по-възрастните граждани, които трябва да са адекватни на пазара на труда\".", "date": "2017.12.08", "title": "Споразумението за роуминга със Западните Балкани ще бъде подписано до 17 май 2018 г."}
{"url": "http://www.dnevnik.bg/bulgaria/2017/12/08/3093739_komitetut_na_oon_protiv_iztezaniiata_vseki_treti/", "text": "Комитетът на ООН против изтезанията за пореден път отправи остри критики към България. Комитетът е силно разтревожен от честата практика на изтезания и малтретиране на задържани от органите на полицията. Според неговите наблюдения всеки трети задържан в българските полицейски управления бива малтретиран, като в някои случаи малтретирането представлява изтезание. За тези констатации съобщава Българския хелзинкски комитет. Препоръките на организацията са приети в края на ноември. В изводите се отбелязва, че случаите на насилие по правило остава безнаказани, защото \"Липсват и необходимите гаранции срещу малтретиране – незабавен ефективен достъп до адвокат още от самото начало на полицейското задържане, уведомяване на задържаните за техните права, уведомяване на техните близки, достъп до независима медицинска експертиза и ефективен достъп до съд за проверка на законността на задържането\", става известно от съобщението на БХК. От Комитета отбелязват, че в някои места за лишаване от свобода условият са се подобрили, но в немалко от тях те продължават да са нечовешки и унизителни в нарушение на международните стандарти. Подобни са условията и в много здравни и социални институции, в които се настаняват лица против волята им. В тях според комитета се практикува физическа, както и химическа имобилизация чрез назначаване на свръхдози медикаменти. В изводите на Комитета е отделено внимание и на положението на мигрантите в България. , както и тяхното противозаконно изтласкване от територията на България с цел да се предотврати подаването от тях на молби за международна защита. Наред с това комитетът изразява загриженост за тяхното произволно задържане и ограбването на техните вещи от граничните полицаи. Другите сфери на загриженост в заключителните наблюдения и препоръки на КСИ включват домашното насилие над жени, трафика на хора и престъпленията от омраза към представители на уязвими групи. Във всички тях комитетът изразява сериозна загриженост относно сериозните и системни нарушения и отправя препоръки за законодателни изменения и по-ефективно правоприлагане. От Хелзинкския комитет отбелязват, че това не е първият по рода си доклад с остри критики. Такива е имало през годините и от други органи. Те припомнят, че през март 2015 г. Европейският комитет за предотвратяване на изтезанията, орган на Съвета на Европа, публикува безпрецедентно публично изявление относно България, в което разкритикува масовото малтретиране на задържани от страна на полицията и нечовешките условия в българските затвори и следствени арести.", "date": "2017.12.08", "title": "Комитетът на ООН против изтезанията: Всеки трети задържан в България е малтретиран"}
{"url": "http://www.dnevnik.bg/razvlechenie/2017/12/08/3093741_djefri_rush_shte_sudi_vestnika_publikuval_obvinenie_v/", "text": "Джефри Ръш заведе дело за клевета срещу вестника \"Сиднис Дейли Телеграф\", който публикува оплакването на актриса пред австралийски театър за \"непристойно поведение\" от страна на звездата, предаде \"Ройтерс\". Ръш отрече обвиненията и заяви, че театърът никога не му е съобщавал за оплакването. Подробности за самия случай не са били разгласени. Крис Дор, редактор на вестника, който е част от медийната империя на Рупърт Мърдок, защити публикацията. Информацията на \"Телеграф\", че театърът в Сидни е получил подобно оплакване, е коректна. Ще се защитим в съда.\" С иска си Ръш претендира да му бъдат изплатени щети, както и да се спрат публикациите по темата. Миналата седмица актьорът напусна временно поста си на президент на Австралийската академия за кино и телевизия, докато спорът бъде разрешен.", "date": "2017.12.08", "title": "Джефри Ръш ще съди вестника, публикувал обвинение в \"непристойно поведение\" срещу него"}
{"url": "http://www.dnevnik.bg/kultura/2017/12/08/3071730_otkus_ot_markovaldo_ili_sezonite_v_grada_na_italo/", "text": "Току-що, за първи път в цялостен, самостоятелен вид, излезе на български сборникът на италианския класик Итало Калвино \"Марковалдо, или сезоните в града\" в превод на Нева Мичева (в течение на годините отделни текстове от него са се появявали в различни компилации). Двайсетте разказа за чарличаплиновските неудачи и радости на общия работник Марковалдо са придружени в това издание с илюстрации на художничката Люба Халева и специален обстоен предговор за българските читатели от литературоведа Доменико Скарпа. Книгата е част от знаковата поредица на \"Жанет 45\" \"Кратки разкази завинаги\", благодарение на която се запознахме с историите на Етгар Керет, Роберто Боланьо, Примо Леви и други. Предлагаме на вашето внимание \"Луна и няк\", четиринайсетият разказ от \"Марковалдо\". превод от италиански Нева Мичева Нощта траеше двайсет секунди, следвани от двайсет секунди НЯК. За двайсет секунди се виждаха синьото небе, нашарено с черни облаци, златистият сърп на растящата луна, обточен с ефирен ореол, и много звезди, които при усърдно взиране се сгъстяваха, все по-бодливи и ситни, към прашната диря на Млечния път. Само дето всичко това се мярваше съвсем набързо и с всеки детайл, върху който се спираше окото, нещо от цялото се губеше, понеже двайсетте секунди скоро изтичаха и наставаше НЯК. НЯК-ът беше част от рекламния надпис СПААК КОНЯК на покрива отсреща, който се включваше за двайсет секунди и се изключваше за двайсет, а когато беше включен, наоколо не се виждаше нищо друго. Луната изведнъж избледняваше, небето ставаше черно и плоско навред, звездите губеха блясъка си, а котките и котараците, които от десет секунди проточваха любовни мяукания и томително пристъпваха едни към други по улуците и корнизите, при всеки НЯК се снишаваха върху керемидите с настръхнала козина под фосфоресциращата неонова светлина. На прозореца на мансардата, в която живееше, семейството на Марковалдо се лашкаше между напливите на противоречиви мисли. Докато беше нощ, Изолина, вече голямо момиче, се унасяше в лунната светлина, копнеж завладяваше сърцето ѝ и дори глъхнещият грак на радиото от долните етажи на сградата достигаше до нея като отзвук от серенада; дойдеше ли НЯК обаче, същото радио зазвучаваше с нов ритъм, някак джазов, и Изолина си мислеше как греят салоните за танци, докато тя, горката, кукува там горе. В нощта Пиетручо и Микелино кокореха очи и в доброволен плен на топъл, мек страх си представяха, че са в пълни с разбойници гори, а после – НЯК! – скачаха един срещу друг с вирнати палци и насочени показалци: \"Горе ръцете! Аз съм Супермен!\". При всяко затъмнение Домитила, майката, си мислеше: \"Време е да прибирам децата, този хлад ще ги разболее. А и не е редно Изолина да виси на прозореца по никое време!\". После обаче всичко отново ставаше бляскаво, електрическо, както вън, така и вътре, и Домитила се чувстваше като на гости в богаташка къща. Всеки път, когато НЯК-ът угаснеше, Фиордалиджи, меланхоличен младеж, съзираше в обръча на Я-то едно слабоосветено таванско прозорче, а зад стъклото му – лице на девойка с лунен цвят, с неонов цвят, с цвят на нощно зарево, с все още детинска уста, която, стига той да ѝ се усмихнеше, трепваше почти недоловимо, но тъкмо да се разтегли в усмивка, от тъмнината отново изскачаше безмилостното Я на НЯК-а и лицето се размиваше, превръщаше се в неясно светло петно и не се разбираше дали детинската уста е отговорила на усмивката. Насред тази буря от страсти Марковалдо се мъчеше да покаже на децата си разположението на небесните тела. - Онова е Голямата мечка: едно, две, три, четири. Ето ѝ опашката. Там пък е Малката мечка, а Полярната звезда бележи севера. - А онова какво бележи? - Бележи К. Само че не е звезда, а последната буква от \"коняк\". Звездите бележат световните посоки: изток, запад, север, юг. Сега Луната се е издула като буквата Р, значи расте. Когато извивката ѝ е на обратно, като на буквата С, старее. - Тате, значи конякът старее? Извивката на Я е като тази на С! - Старее, но не като Луната: този надпис го е поставила компанията Спаак. - А Луната коя компания я е поставила? - Не я е поставяла компания. Луната е сателит и си е там постоянно. - Щом е там постоянно, защо се издува в различни посоки? - Просто в различните ѝ фази се вижда само част от нея. - И от \"коняк\" се вижда само част... - Защото покривът на двореца Пиербернарди е по-висок. - И от Луната ли е по-висок? И така, при всяко включване на НЯК небесните тела на Марковалдо се объркваха със земните дела, Изолина превръщаше поредната си въздишка в задъхано тананикане на мамбо, девойката от таванското прозорче изчезваше в ослепителното, студено търкало без отговор на целувката, която Фиордалиджи най-сетне се осмеляваше да ѝ прати с върха на пръстите си, а Филипето и Микелино с юмруци пред лицата си играеха на въздушен обстрел: \"Та-та-та-та...\" – по яркия надпис, който помръкваше след двайсет секунди. - Та-та-та... Видя ли, татко, угасих го само с един откос! – каза Филипето, но в следващия миг, вече извън неоновата светлина, войнственият му плам се изпари и очите му примижаха сънливо. - Де да можеше! – изтърва се бащата. – Де да станеше на парчета! Щях да ви покажа съзвездията Лъв, Близнаци... - Лъв! – въодушеви се Микелино. – Чакай! Хрумна му нещо. Взе прашката си, зареди я със ситния чакъл, от който винаги държеше запас в джоба си, и с всички сили отправи залп от камъчета срещу НЯК-а. Чу се как градушката изтраква безредно по циглите на отсрещния покрив, по ламарините на улука, после звънтенето на стъклата на случайно уцелен прозорец, гонгът на камъче, чукнало каската на улична лампа, глас от улицата: - Валят камъни! Ей ти горе! Келеменце! Точно в момента на стрелбата надписът угасна, понеже двайсетте му секунди бяха изтекли, та всички в мансардата почнаха да броят наум: едно, две, три... десет, единайсет – до двайсет. Като отброиха деветнайсет, притаиха дъх, после продължиха с \"двайсет\", \"двайсет и едно\", \"двайсет и две\", притеснени да не би да са броили твърде бързо. Но не, нищо не последва: НЯК-ът не се включи, остана си само невъзможна за разчитане черна плетеница, плъзнала като асма по носещата я конструкция. - Аааа! – ахнаха всички и небосводът се ширна над тях безкраен и звезден. Марковалдо замръзна с ръка, вдигната да шамароса Микелино, и се почувства като изстрелян в Космоса. Мракът, който се възцари на височината на покривите, отдели с тъмна преграда света долу, където не спираха въртележките от жълти, зелени и червени йероглифи, мигащите очи на светофарите, яркото сноване на празните трамваи, невидимите коли, погнали пред себе си светлинните конуси на фаровете си. От този свят до горе стигаше само разсеяно сияние, безплътно като пушек. И когато човек вдигнеше вече незаслепени очи, пред тях се разкриваше просторът, съзвездията добиваха дълбочина, небето се завърташе във всички посоки – сфера, която съдържа всичко, без предел, който да държи нея – и само едно изтъняване на вътъка небесен, като пролука, се отваряше към Вечерницата и я обрамчваше самотна над хоризонта: корава пробойна, застинала в една точка експлозия от светлина. Увиснала в това небе, вместо да приеме абстрактната форма на полумесец, новата луна разкриваше природата си на матово кълбо: очертаваха я кòсите лъчи на слънцето, вече невидимо от Земята, но оставило подире си своя топъл цвят, както се случва само в някои нощи на ранното лято. И Марковалдо, като гледаше тесния лунен бряг, изрязан между мрака и виделината, изпитваше смътен стремеж нататък, като към среднощен плаж, по чудо окъпан в светлина. Не помръдваха от прозореца на мансардата: децата бяха стреснати от небивалите последици от действията си, Изолина бе изпаднала в захлас, а Фиордалиджи, единствен от всички, виждаше мъжделеещото прозорче и най-после – лунната усмивка на момичето. Майката се съвзе първа: - Хайде, нощ е вече, какво зяпате? Ще ви хване нещо под тая луна! Микелино насочи прашката си към небето. - Пък аз ще угася луната! Хванаха го и го сложиха да спи. През остатъка от тази и през цялата следваща нощ от неоновия надпис на отсрещния покрив се четеше само СПААК КО, а от мансардата на Марковалдо се виждаше небето. Фиордалиджи и лунното момиче си пращаха въздушни целувки и малко оставаше с този ням разговор и среща да си уговорят. Ала на сутринта на втория ден между подпорите на светлинния надпис се запровираха крехките фигурки на двама техници с униформи, заети с проверката на тръбите и жиците. С вида на старец, който усеща промяната на времето, Марковалдо подаде нос навън и рече: - Довечера ни чака НЯК. Някой почука на вратата на мансардата. Отвориха. Непознат с очила. - Прощавайте, може ли да хвърля един поглед от вашия прозорец? Благодаря – и се представи: – Годифредо, специалист по светлинна реклама. \"Край! Сега ще искат да платим щетите! – помисли си Марковалдо и вече изпепеляваше момчетата с поглед, забравил за доскорошните си астрономически възторзи. – Ще иде на прозореца и ще разбере, че камъните няма откъде да са дошли освен оттук.\" Опита се да предвари събитията: - Вижте, деца са това, стрелят наслуки... по птичките, ситни камъчета... нямам представа как е станало така, че да се повреди надписът на Спаак. Обаче аз ги наказах, да знаете, дадох им да разберат! Бъдете сигурен, че няма да се повтори. Господин Годифредо се заслуша заинтригуван. - Аз всъщност работя за Коняк Томахок, не за Спаак. Дошъл съм да проуча възможностите за светлинна реклама на вашия покрив. Но вие продължавайте, продължавайте, любопитно ми е това, което казвате. Ето как половин час по-късно Марковалдо сключи договор с Коняк Томахок, основния конкурент на Спаак. Децата се задължаваха да стрелят с прашките си срещу НЯК всеки път, когато надписът биваше възстановен. - Мисля, че това ще е капката, от която чашата ще прелее – заяви господин Годифредо. И не сбърка: вече на ръба на банкрута заради непосилните харчове по разгласяването на своята дейност, Спаак взе постоянните повреди на най-красивата си светлинна реклама за лош знак. Надписът гласеше ту КОЯ, ту ОНЯ, ту КОН и настройваше кредиторите към подозрения в несъстоятелност; по някое време рекламната агенция отказа да извършва повече поправки, ако не ѝ се платят досегашните; угасналата фирма засили тревогата у кредиторите и Спаак фалира. Кръглата месечина висеше в небето на Марковалдо в своя пълен блясък. Беше в последна четвърт, когато техниците пак се покатериха върху покрива отсреща. Същата нощ с огнени букви, два пъти по-широки и високи отпреди, грейна надпис КОНЯК ТОМАХОК и нямаше вече ни луна, ни звезди, ни небе, ни нощ, само КОНЯК ТОМАХОК, КОНЯК ТОМАХОК, КОНЯК ТОМАХОК, включ-изключ през две секунди. Това се отрази най-зле на Фиордалиджи – прозорчето на лунното момиче бе окончателно зачеркнато от едно голямо, непроницаемо Х.", "date": "2017.12.08", "title": "Откъс от \"Марковалдо, или сезоните в града\" на Итало Калвино"}
{"url": "http://www.dnevnik.bg/sviat/2017/12/08/3093753_kakvo_shte_stane_s_evropeicite_vuv_velikobritaniia/", "text": "Еврокомисията искаше да регистрира достатъчно голям напредък по тези въпроси, преди да изпълни желанието на Лондон да започнат разговори за бъдещите търговски отношения. Днес председателят  Жан-Клод Юнкер  заяви, че прогресът е достатъчен и втората фаза на преговорите може да започне. Ето какво се разбраха екипите от двете страни на Ламанша по отношение на  правата на европейските граждани във Великобритания  и на  британците в Европа . Главната цел на Споразумението за напускане е да позволи ефективното упражняване на права, които произхождат от законите на ЕС и се основават на предишните житейски избори на гражданите, включително правото на свободно придвижване, упражнено преди датата на Брекзит, гласи уводът на документа. За кого става въпрос За граждани на ЕС, живеещи законно във Великобритания, и британци, живеещи законно в ЕС, както и семействата им, които живеят в съответната държава. След  датата на Брекзит  споразумението ще се отнася и за деца (родни или осиновени), партньори от брак, регистрирано съжителство или дълготрайна връзка; преки наследници под 21-годишна възраст или на издръжка на един от партньорите; преки роднини по възходяща линия на издръжка. Въпросите за други членове на семейството ще се разглеждат в съответствие с националните закони. Споразумението обхваща и работниците, които живеят в една държава и работят в друга. Разрешения за пребиваване В тази секция няма новости – тя на практика повтаря  плана на Лондон , обявен преди няколко седмици. Държавите ще имат право да поискат от засегнатите граждани да си извадят документ за право на пребиваване. Хората ще имат две години за това, по това време Споразумението ще гарантира правата им. Таксите за издаване на документи ще са същите като за гражданин на съответната държава. Системата за това трябва да е \"кратка, проста, ориентирана към потребителя\", като се предвижда бюрократичната процедура да е снизходителна и гъвкава. Молбите на семействата, подадени по едно и също време, ще се разглеждат заедно. Условията за  право на постоянно пребиваване  ще са тези от съответната директива на ЕС (2004/38/ЕО) – хора, пребивавали в продължение на 5 години; трудещи се, навършили възраст за пенсиониране или пребивавали в продължение на 2 години и спиращи да работят в резултат от трайна неработоспособност; хора, работили в съответната държава три години и продължили да живеят в нея, макар да работят в друга. Разрешението на пребиваване, което някои граждани вече имат, ще бъде конвертирано в нов документ безплатно, като ще се извършват само проверки на идентичността, настоящото местожителство и криминалното досие. Здравеопазване и социално осигуряване И двете ще следват съответните европейски регламенти (съответно номера 883/2004 и 987/2009).  Европейската здравна карта  ще продължи да действа, тоест живеещите в друга държава ще имат право да използват здравните си осигуровки в нея. Ябълката на раздора Върховенството на  Европейския съд над британските съдилища  бе един от основните рефрени на активистите за Брекзит, които настояваха, че това е унизително и излишно. До януари тази година Тереза Мей бе категорична, че Великобритания ще излезе от  юрисдикцията на Люксембург . Сегашното споразумение обаче приема, че правата на гражданите ще бъдат интерпретирани в съответствие с практиката на Европейския съд в Люксембург, натрупана до датата на Брекзит. Националното законодателство също трябва да се съобрази с него, а законът за Брекзит ще инкорпорира правата на европейците в британските закони, като те ще имат превес над други правни уредби, които са в конфликт с тях. \"Съдът на Европейския съюз е крайният арбитър по интерпретациите на правото на Съюза. В контекста на прилагането или на интерпретацията на тези права, британските съдилища ще обръщат надлежно внимание на свързаните с темата решения на Съда на ЕС след\" датата на Брекзит, пише в текста. \"Споразумението също така трябва да установи механизъм, който да позволи на британски съдилища или трибунали да решат, обърнали надлежно внимание дали съществуват свързани с темата дела, да отправят въпроси към Съда на ЕС за интерпретацията на тези права, там където сметнат, че решение на Съда на ЕС е необходимо, за да може британските съдилища или трибунали да вземат решение по дело.\" Нещо повече – британското правителство и Европейската комисия ще имат правото да се намесват в дела пред Съда в Люксембург и пред британски съдилища, когато казусите ги засягат.", "date": "2017.12.08", "title": "Какво ще стане с европейците във Великобритания след Брекзит"}
{"url": "http://www.dnevnik.bg/evropa/novini_ot_es/2017/12/08/3093757_niama_kak_sega_da_se_kaje_kolko_shte_plati_london_na/", "text": "Мишел Барние, главният преговарящ на Европейския съюз за Брекзит, заяви, че не е възможно да се се посочи конкретната сума, която Великобритания ще трябва да плати на ЕС при излизането си от блока, предаде \"Ройтерс\". \"Никога не съм казвал числа и няма да го направя и днес... защото те могат да се променят\", каза Барние по време на пресконференция. \"Беше важно задълженията на Великобритания да залегнат в споразумението, което постигнахме днес. Въпросът не е политически, но не можем да направим точно изчисление - сумата на разходите ще се променя в идните години\", поясни той. Барние коментира, че преговорите не са завършили положително заради направени отстъпки, пише БТА. Въпреки това в отговор на въпрос по които точки на споразумението ЕС се е съобразил с виждането на Великобритания, той посочи искането на Лондон да не поема разходите по преместването (в Амстердам и Париж) на двете общностни агенции, които досега са в британската столица. Главният преговорящ добави, че съгласно споразумението британските съдии ще трябва да прилагат взетите досега решения на Съда на ЕС, а в следващите осем години ще могат да се допитват до Европейския съд за становище. Барние призна, че ЕС е настоявал този срок да бъде по-дълъг от осем години, но е отстъпил. Той заяви, че е доволен от споразумението между ЕС и Великобритания, че никоя държава в ЕС, включително и Обединеното кралство, няма да трябва да плаща повече или да получава по-малко в резултат от решението на страната да напусне блока през 2019 г. Барние отбеляза, че оставането на Великобритания в европейския единен пазар не е едно от възможните решения на проблема с избягването на \"твърда\" граница между Ирландия и Северна Ирландия. \"Британското правителство потвърди, че иска също да напусне единния пазар и митническия съюз, което не е задължително\", посочи той, след като  Европейската комисия заключи, че в първата фаза  на преговорите за Брекзит е постигнат достатъчен напредък, за да може да се премине към втората фаза за бъдещите отношения. Според Барние бъдещото търговско споразумение между ЕС и Великобритания ще трябва да бъде по модела на това между ЕС и Канада. Той поясни, че четирите свободи на ЕС (на движение на хора, стоки, капитали и услуги) няма да подлежат на предоговаряне. \"Не трябва да подценяваме трудностите, които предстоят. Необходими са ни въображение и чувство за отговорност. Днес е повратен момент\", коментира Барние. Той отбеляза, че следващата седмица постигнатата сделка ще бъде оценена от Европейския парламент и Европейския съвет.", "date": "2017.12.08", "title": "Няма как сега да се каже колко ще плати Лондон на ЕС преди Брекзит, заяви Барние"}
{"url": "http://www.dnevnik.bg/kultura/2017/12/08/3093751_filmite_i_serialite_na_godinata_spored_amerikanskiia/", "text": "Филмът за свободата на словото  The Post , романтичната драма Call me By Your Name и военният  \"Дюнкерк\"  са сред филмите на годината на Американския филмов институт (АФИ). Подборът от 10 филма, който няма характер на класация, бе оповестен на 7 декември, предаде \"Ройтерс\". Много от заглавията съвпадат и с  преценката на критиците на \"Ню Йорк таймс\"  .Такива са \"Дюнкерк\", хитовата комикс екранизация \"Жената-чудо\", хорърът за расовите отношения в Америка Get Out, комедията за порастването Lady Bird и социалната драма The Florida Project. Сред останалите филми са фантастиката  \"Формата на водата\"  на Гийермо дел Торо - победителят от Венеция,  \"Три билборда извън града\" на Мартин Макдона , с наградата на публиката от Торонто. Романтичната комедия The Big Sick, за любовта между пакистанец и американка, също е в списъка.", "date": "2017.12.08", "title": "Филмите и сериалите на годината според Американския филмов институт"}
{"url": "http://www.dnevnik.bg/bulgaria/2017/12/08/3093734_ideiata_za_danuchni_proverki_na_neudobni_sudii_bila/", "text": "Предложението на шефа на териториалната дирекция на Националната агенция за приходите в Бургас Пенка Жекова да бъдат проверявани избирателно съдии, отменили наказателни постановления на данъчната администрация, е емоционална оценка, а самата селекция на проверяваните не съществува като процедура в Данъчно-осигурителния процесуален кодекс. Така министърът на финансите Владислав Горанов отговори на въпрос на депутата от БСП Николай Тишев. Жекова беше писала до централата на НАП с предложение да се променят вътрешните процедури и да се разреши \"селекция\" на съдии от административния съд, адвокати и счетоводители, обслужвали наказани от агенцията хора и фирми, както и членове на семействата им. Преди две седмици  Висшият съдебен съвет изиска доклада й.  По думите на финансовия министър пред депутатите докладът не е нормативен акт и е безпредметен. Емоционални оценки на служители не са основание за извършване на селекция, каза той. Допълни, че на териториалната дирекция в Бургас не са възлагани контролни производства на съдии и техни семейства. Проверяван е само един съдия заради несъответствие в декларацията му пред Сметната палата. Самата Жекова е наказана с \"обръщане на внимание\". Едновременно с това Горанов подчерта, че  никой не може да бъде автоматично предпазен от проверка по силата на своята длъжност. Финансовият министър съобщи, че според анализ от 2012 г. щетата за държавния бюджет от дейността на счетоводителите е оценена на около 100 млн. лв. годишно. Затова последователно се залагат мерки за проверки за намаляване на този риск. От началото на 2015 г. досега са извършени 917 ревизии на счетоводители, 90% от които са завършили с ревизионен акт и доначисляване на данъци, каза Горанов.", "date": "2017.12.08", "title": "Идеята за данъчни проверки на неудобни съдии била емоционална"}
{"url": "http://www.dnevnik.bg/biznes/2017/12/08/3093844_bulgariia_er_puska_direktni_poleti_ot_sofiia_do/", "text": "Националният авиопревозвач \"България ер\" пуска на 10 декември директни полети от София до летище \"Линате\", намиращо се в Милано. По този начин компанията осигурява кацане в самия град, а не на намиращите се на около 50 км от него две аерогари - \"Малпенса\" и \"Бергамо\". Обявената цена за първия полет в неделя в едната посока е 131 лв., докато при отиване и връщане сумата пада до 115 лв. на посока. Директните полети ще се осъществяват един път седмично. През другите дни дестинацията също ще се изпълнява, но с прикачване на различни места в Европа. Въпреки че \"Малпенса\" е най-голямото летище на Милано, \"Линате\" предлага много по-бързо придвижване до забележителностите на града, като не е нужно плащането на допълнителни пари за придвижване до Милано. Директните полети на \"България ер\" ще се изпълняват само през зимния сезон. До италианския град летят още нискотарифните компании \"Уизер\" и \"Райънер\", които кацат на летище \"Бергамо\", както и \"АлИталия\", които използват \"Малпенса\". До това летище \"България ер\" също има полети.", "date": "2017.12.08", "title": "\"България ер\" пуска директни полети от София до летището в Милано"}
{"url": "http://www.dnevnik.bg/biznes/online_trade/2017/12/08/3093862_samo_edna_deseta_ot_bulgarskite_firmi_prodavat/", "text": "Само 10.5% от предприятията в България са продавали своите продукти и услуги онлайн през 2016 г., показват данни от изследване на Националния статистически институт (НСИ) за информационното общество в предприятията през 2017 г. Реализираният оборот от интернет търговия е едва 5.4% от общия оборот на предприятията. Относителният дял на тези, които осъществяват продажби онлайн, е 8.9% при едва 2.1% предприятия, използващи съобщения от автоматизиран обмен на данни. По-голямата част от предприятията, които продават по интернет правят това чрез собствен уебсайт, интернет магазин или уебприложение ( 88.6%). Същевременно   (50.8%). Най-често на сайтовете си компаниите предоставят информация за предлаганите стоки и услуги (80.0%) и поставят препратка към профила си в социалните мрежи (34.2%). Само 26.2% предлагат възможност за онлайн поръчки или резервации на стоки или услуги. Общо 26.9% от търгувалите онлайн използват платформи за електронна търговия като eBay, Amazon, Booking.com, eMAG. Най- много интернет продажби са осъществени към клиенти от България (95.4%), но немалко предприятия предлагат своите продукти и услуги на клиенти от други европейски държави (34.5%) или от други страни извън ЕС (19%). Наблюдава се и ръст на относителния дял на предприятията, осъществили покупки онлайн. През миналата година това са сторили 13% от тях, което е с 2.3 процентни пункта повече в сравнение с 2015 г. Най-активни при използването на електронна търговия са големите предприятия - 22% от тях извършват покупки по интернет, а 18.5% продават стоки или услуги онлайн. Основните цели, за които предприятията използват облачните решения, са поддръжка на електронна поща (72.7%), съхранение на файлове (67.6%) и хостинг на база данни (57%).  – 34.4% през тази година. Предприятията използват социалните мрежи основно за подобряване на имиджа - своя или на пазарния продукт. 71.7 на сто от тях са използвали социалните мрежи за реклама и промоции, 61.2% - за получаване и отговаряне на мнения и въпроси от клиенти, а 36.7% - за сътрудничество с бизнес партньори или други организации. Най-малък е делът на предприятията, които включват своите клиенти в разработването или обновяването на стоките или услугите (17.3%).", "date": "2017.12.08", "title": "Само една десета от българските фирми продават продуктите си онлайн (графика)"}
{"url": "http://www.dnevnik.bg/sport/2017/12/08/3093854_sled_golemiia_uspeh_stanimir_stoilov_dade_znak_che_si/", "text": "Треньорът на \"Астана\" Станимир Стоилов даде знак, че се разделя с клуба. Думите му дойдоха след  поредния значим успех, до който изведе състава - класирането за 1/16-финалите в Лига Европа . \"Астана\" се превърна в първия отбор от Казахстан, преодолял групова фаза в някой от европейските клубни турнири. \"Този отбор е призван да пише история\", каза Стоилов след ключовата победа срещу \"Славия\" в Прага, осигурила второто място на състава. След това българският специалист посочи, че все още не е получил предложение от ръководството на клуба. \"Това означава, че напролет отборът ще продължи без мен\", посочи той, цитиран от sports.kz. \"За три години и половина, откакто работя в \"Астана\", и отборът, и играчите израснаха. Цяла Европа знае Казахстан заради \"Астана\". Затова нашите футболисти са герои\", каза Стоилов. И добави, че ако получи предложение, ще помисли върху него. \"Радвам се, че играхме дисциплинирано. През второто полувреме имаше проблеми, но на това ниво не можехме да очакваме нищо друго. Момчетата са герои\", добави Стоилов.", "date": "2017.12.08", "title": "След големия успех Станимир Стоилов даде знак, че си тръгва от \"Астана\""}
{"url": "http://www.dnevnik.bg/biznes/2017/12/08/3093804_proizvodstvoto_na_cigari_tok_parno_i_gaz_se_sviva/", "text": "По предварителни данни през октомври 2017 г. индексът на промишленото производство намалява с 0.6% спрямо предишния месец, но спрямо година по-рано е с 2.8% по-високо. За намалението и на месечна, и на годишна база най-голям принос имат производството на тютюневи изделия и производството на електроенергия, топлоенергия и газ, се вижда от данните, публикувани днес от Националния статистически институт. За месец намалението в енергетиката е с 4.5%, а в добивната промишленост - с 2.8%. Преработващата промишленост отбелязва растеж със символичните 0.1%. По-значителен месечен ръст в преработващата промишленост статистиката отчита при производството на компютърна и комуникационна техника, електронни и оптични продукти - с 13.5%, обработката на кожи; производството на обувки и други изделия от обработени кожи без косъм - с 5.9%, производството на метални изделия, без машини и оборудване - с 3.8%, производството на химични продукти - с 3.7%. Спад е регистриран при ремонта и инсталирането на машини и оборудване - с 14.6%, производството на лекарствени вещества и продукти - със 7.5%, производството на тютюневи изделия - с 5.4%, производството на превозни средства, без автомобили - с 4.7%. За година ръст на промишленото производство е отчетен в преработващата промишленост - с 5.5%, и в добивната промишленост - с 4.3%, а спад е регистриран в производството и разпределението на електрическа и топлоенергия и газ - с 8.8%. С най-голям годишен ръст са производството на машини и оборудване с общо и специално предназначение - със 17.1%, производството на метални изделия, без машини и оборудване - с 15.8%, производството на автомобили, ремаркета и полуремаркета - с 15.2%, производството на изделия от каучук и пластмаси - с 13.4%. Намаление спрямо октомври 2016 г. е отчетено при производството на тютюневи изделия - с 14.0%, производството на облекло - с 8.9%, ремонта и инсталирането на машини и оборудване - с 8.0%, производството на мебели - с 5.8%.", "date": "2017.12.08", "title": "Производството на цигари, ток, парно и газ се свива значително през октомври"}
{"url": "http://www.dnevnik.bg/biznes/2017/12/08/3093885_bulgarska_kompaniia_shte_izgradi_sluncheva/", "text": "Българска компания ще изгради слънчева електроцентрала в Иран, обявиха медиите в азиатската страна. Става въпрос за \"Solar & Benefit България\", която е част от международната компания, специализирана в зелената енергия - Solar & Benefit International. Соларните панели ще бъдат поставени в близост до икономическата зона \"Яхром\", като ще се разпростират върху 18 хектара земя. Бъдещата слънчева електроцентрала се намира на 193 км югоизточно от град Шираз, който е административен център на провинция Фарс. Зам.-губернаторът на провинцията Алиреза Сахрейан обяви при подписването на договора с българската компания, че предимствата за инвестиция в икономическата зона са много, като основните са освобождаването от плащането на мито, ДДС и данъци за следващите 13 години.", "date": "2017.12.08", "title": "Българска компания ще изгради слънчева електроцентрала в Иран"}
{"url": "http://www.dnevnik.bg/evropa/novini_ot_es/2017/12/08/3093878_polovin_godina_predi_izborite_v_italiia_pet_zvezdi/", "text": "Италианското движение \"Пет звезди\" подкрепя Европейския съюз и иска значителни законодателни правомощия да бъдат прехвърлени от правителството към Европейския парламент, каза лидерът на партията Луиджи ди Майо, цитиран от \"Ройтерс\". \"Пет звезди\", която е начело в социологическите проучвания преди изборите през май догодина, се опитва да увери италианските партньори и финансовите пазари, че може да й се има доверие в правителство и да се дистанцира от предишните си евроскептични позиции. \"Ние сме проевропейци и искаме да допринесем за създаването на бъдещето на Европа\", казва в интервю за \"Ройтерс\" 31-годишният депутат от долната камара на парламента, който през септември бе избран за лидер на партията и кандидат за премиер. По думите му, ако \"Пет звезди\" спечели властта, ще преговаря с италианските партньори, за да опитат да създадат европейски социални политики, насочени срещу растящата бедност и неравенството в много страни в блока, включително и в Италия. \"Ако се реформира, ЕС може да бъде решението на много проблеми\", коментира Ди Майо, призовавайки за повече законодателни правомощия за Европейския парламент като единствен директно избран орган на ЕС. По думите му позицията на \"Пет звезди\" за Европа и еврозоната се е променила от 2014 г., когато тя лобираше за референдум за излизане на Италия от еврозоната и се присъедини към евроскептичната Партия за независимостта на Обединеното кралство (UKIP) в Европарламента. Според него поражението на традиционните партии във Франция и трудностите при сформирането на стабилно правителство на малцинството в Германия, Испания и Португалия означават, че в ЕС вече няма широка подкрепа за политиките на икономии, срещу които е и \"Пет звезди\". Партията не е оттеглила изцяло идеята си за референдум за еврото, но сега го определя като \"последно средство\", което ще бъде използвано само ако Италия не спечели отстъпки за управлението в ЕС от партньорите си. Тази година \"Пет звезди\" се опита да напусне групата на UKIP в Европарламента и да се присъедини към проевропейския Алианс на либералите и демократите за Европа (ALDE), но опитът се провали заради съпротива от членове на ALDE. По думите на Ди Майо след европейските избори през 2019 г. \"Пет звезди\" ще избягва да бъде свързвана с каквито и да е \"екстремистки, популистки или остарели леви движения\". Според социологическите проучвания \"Пет звезди\", която отхвърля съюз с традиционните италиански партии, получава около 28% от гласовете, което е с близо 3 пункта повече от управляващата Демократична партия, но изглежда няма да събере достатъчно подкрепа за парламентарно мнозинство. Ди Майо отбелязва, че партията му планира да сформира правителство на малцинството и ще търси подкрепа от други партии за политиките си според всеки случай.", "date": "2017.12.08", "title": "Половин година преди изборите в Италия \"Пет звезди\" завива към проевропейски курс"}
{"url": "http://www.dnevnik.bg/sviat/2017/12/08/3093900_kakvo_se_sporazumiaha_brjuksel_i_london_po_smetkata_za/", "text": "Еврокомисията искаше да регистрира достатъчно голям напредък по тези въпроси, преди да изпълни желанието на Лондон да започнат разговори за  бъдещите търговски отношения . Днес председателят Жан-Клод Юнкер заяви, че прогресът е достатъчен и втората фаза на преговорите може да започне. Ето какво се разбраха екипите от двете страни на Ламанша по отношение на \"сметката за развода\". Вече има съгласие по методологията и по факта, че тя ще бъде платена в Европа. Великобритания ще участва в европейските бюджети за 2019 г. и 2020 г. при същите условия, сякаш е член на ЕС . Същото се отнася и за вече поетите ангажименти, които трябва да бъдат изплатени след 31 декември 2020. (Те се означават с абревиатурата RAL.) Великобритания ще участва и в програмите за финансова помощ и операциите на Европейската инвестиционна банка, когато става въпрос за решения, взети преди датата на Брекзит. За да се избегнат сътресения в работата на Европейската инвестиционна банка, Великобритания ще ѝ предостави гаранция в размер на капитала, подлежаш на изплащане при поискване. Размерът на тази гаранция ще намалява с времето. Внесеният от Великобритания капитал ще бъде върнат на 12 годишно вноски, започващи в края на 2019 г. Първите 9 ще бъдат по 300 млн. евра, а последната - 195 903 950 евро. Внесеният в Европейската централна банка капитал ще бъде върнат в Bank of England след датата на Брекзит. Главният преговарящ от страна на ЕС  Мишел Барние , че няма как да оповести точна сума. \"Никога не съм казвал числа и няма да го направя и днес... защото те могат да се променят\", каза Барние по време на пресконференция. \"Беше важно задълженията на Великобритания да залегнат в споразумението, което постигнахме днес. Въпросът не е политически, но не можем да направим точно изчисление - сумата на разходите ще се променя в идните години\", поясни той.", "date": "2017.12.08", "title": "Какво се споразумяха Брюксел и Лондон по \"сметката за развода\""}
{"url": "http://www.dnevnik.bg/sport/2017/12/08/3093887_ludogorec_si_osiguri_minimum_55_mln_evro_ot/", "text": "Поредният успешен сезон за \"Лудогорец\" в евротурнирите осигури на клуба минимум 5.5 млн. евро само от разпределението на наградните фондове. Българският първенец  постигна целта си да вземе поне точка срещу \"Хофенхайм\" като гост  и се класира за фазата на преките елиминации в Лига Европа. Достигането до 1:1 в Германия в последния кръг от групите беше с цената на 920 хил. евро. Това е така, защото, от една страна, всяко равенство в груповата фаза носи по 120 хил. евро на отборите. От друга, с резултата в четвъртък \"Лудогорец\" си заслужи още два бонуса - 300 хил. евро за второто място в групата си и 500 хил. евро за това, че ще играе в 1/16-финалите. С двете си победи преди това в същинската част на Лига Европа българският шампион си спечели още 720 хил. евро. В общата сметка влизат и спечелените суми от предварителните кръгове в Шампионската лига. Участието в Европа ще донесе и други приходи на \"Лудогорец\" извън наградния фонд, а стойността им ще бъде изчислена след края на сезона при разпределението на средствата. Миналата състезателна година  разградчани заслужиха над 19 млн. евро  най вече заради мачовете в групите на Шампионската лига. \"Отборът толкова вдигна нивото, че се приема за провал, ако не излезем от групите\",  заяви единият от собствениците Кирил Домусчиев . \"Лудогорец\"  ще разбере съперника си за 1/16-финалите в понеделник .", "date": "2017.12.08", "title": "\"Лудогорец\" си осигури минимум 5.5 млн. евро от европейското си участие"}
{"url": "http://www.dnevnik.bg/detski_dnevnik/2017/12/08/3092058_s_decata_v_pochivnite_dni_9_i_10_dekemvri/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Театър \"Цвете\", по проект на \"Икономедиа\", съфинансиран от ЕС, е приготвил за деца от 3 до 10 години кукления интерактивен спектакъл   Представлението учи малките зрители колко е важно хората да се грижат за природата, за да може природата да се грижи за тях. То може да се гледа от 12 часа в детския научен център \"Музейко\".  - Често родителите нямат възможност да посещават културни събития, които не биха задържали вниманието на детето им или пък нямат близък, който да поеме грижите за него.   е новата инициатива на Дома на киното, която предлага на родителите да гледат филм в уютната зала на киното и в същото време – да са спокойни, че децата им са в сигурните ръце на професионалните аниматори, които ще ги забавляват, докато трае прожекцията. Те са подготвили разнообразни групови игри и креативни занимания. Заниманието за едно дете е на цена от 3 лева, която се заплаща на касата на киното при закупуване на билет за съответната прожекция. Игрите са подходящи за деца от 3 до 12 години. От 18.30 часа родителите могат да се насладят на  Дни на канадското кино , Филми на Теодор Ушев.  - Коледно джаз матине за деца е на разположение на деца и родители от 11 часа в Чайната на ул. \"Георги Бенковски\" 11. Ще се свирят и пеят коледни песни и зимни мелодии, познати и необикновени музикални инструменти, пораснали и непорастващи изпълнители, деца и родители. Вход за деца - 5 лв., за възрастни - 7 лв. - Вълшебната къща на Ема кани децата от 4 до 12 години от 13 ч. на работилница на която ще могат да си изработят коледно венче с прежда, панделки, топки, камбанки, шишарки, клонки и цветя. От 16 часа пък започва работилницата  , в която ще изцапат ръце, за да украсят с пръчици, айсинг, снежинки, елхички и цветни боички коледните сладки. От 17 часа е последната за деня работилница -  . В нея всеки може да изработи, толкова картички, колкото пожелае, като използва и експериментира с различни материали, хартия, филц, тишу, стикери и брокат. Работилниците са подходящи за децата от 4 до 12 години. Цената е 15 лева, като всички материали са осигурени. Необходимо е предварително записване на тел. 0887764649 или на  nevenadacheva@gmail.com . Неделя - Инициативата на Дома на киното  предлага на родителите да гледат филм в уютната зала на киното и в същото време – да са спокойни, че децата им са в сигурните ръце на професионалните аниматори, които ще ги забавляват, докато трае прожекцията. Те са подготвили разнообразни групови игри и креативни занимания. Заниманието за едно дете е на цена от 3 лева, която се заплаща на касата на киното при закупуване на билет за съответната прожекция. Игрите са подходящи за деца от 3 до 12 години. От 18.30 часа родителите могат да се насладят на Канадски анимационни филми, номинирани за \"Оскар\". - Коледен  Бал на възглавници  с празнична програма организира \"Модо България\" за деца и родители. \"Радецки марш\", \"Лешникотрошачката\" и най-любимите коледни мелодии в изпълнение на камерен оркестър \"Виртуози\" могат да слушат те от 11, 14 и 17 ч. в сградата на съюза на архитектите на ул. \"Кракра\" 11. Час преди всеки концерт започва традиционната \"Работилница на възглавници\", в която децата ще могат да декорират своя музикална елха за спомен. Участието в нея е безплатно.  - Вълшебната къща на Ема кани децата от 4 до 12 години от 13 ч. на работилница на която ще могат да си изработят коледно венче с прежда, панделки, топки, камбанки, шишарки, клонки и цветя. От 16 часа пък започва работилницата  , в която ще изцапат ръце, за да украсят с пръчици, айсинг, снежинки, елхички и цветни боички коледните сладки. От 17 часа е последната за деня работилница -  . В нея всеки може да изработи, толкова картички, колкото пожелае, като използва и експериментира с различни материали, хартия, филц, тишу, стикери и брокат. Работилниците са подходящи за децата от 4 до 12 години. Цената е 15 лева, като всички материали са осигурени. Необходимо е предварително записване на тел. 0887764649 или на  nevenadacheva@gmail.com . - На ателието , организирано от  \"Био игри\" , са поканени децата в природонаучния музей. Занятията са от 11:00-12:30ч. за деца между 5-7 годишна възраст и от 13:00–14:30ч. за деца между 8-14 годишна възраст. Необходимо е записване на  info@bio-game.org . При необходимост, информация можете да получите на 0882/ 523281. Ще могат да участват само предварително записани деца. - Снежно-коледни игри, писма до Дядо Коледа и кулинарни предизвикателства са само част от активностите, в които децата могат да участват на традиционната  . В работилничка за картички децата ще могат да напишат своето писмо до Дядо Коледа, като едновременно с това покажат творчество и сръчност. Любителите на кулинарията ще открият необичайни идеи за подарък за любимите си хора, а с помощта на опитни готвачи ще открият вкусната страна на Коледа и ще изработят плодови еленчета и снежни човеци, които да красят празничната трапеза.", "date": "2017.12.08", "title": "С децата в почивните дни (9 и 10 декември)"}
{"url": "http://www.dnevnik.bg/politika/2017/12/08/3093906_karakachanov_e_pritesnen_ot_iziavleniiata_na_erdogan/", "text": "Повод за притеснение е всяко изявление за промяна на международни договори, особено когато става въпрос за територии, каза вицепремиерът Красимир Каракачанов за  изявленията на турския президент  Реджеп Тайип Ердоган за ревизия на Лозанския договор. Едни подобни неща не трябва да ги пропускаме и да се правим, че не ги виждам, каза Каракачанов. Няма политическа партия в България, която може да се съгласи, че някой може да претендира за промени на границата, отпадане на международни договори, които гарантират суверенитета на която и да е държава, каза още той. На среща с премиера Бойко Борисов тази сутрин двамата са обсъдили възможностите за сключване на договор за поддръжка на транспортните самолети \"Спартан\" на Военновъздушните сили. Без договора, който ще на стойност около 17 млн. евро,  транспортната военна авиация ще остане без годни  за полети самолети още в края на тази година. Борисов е поискал през следващата година да започне ремонт на сградите на армията. Приоритет ще имат казармите на бойните поделения. Ако нямаш пари да си ремонтираш Опел-а, не мечтаеш за \"Мерцедес\" S класа, каза Каракачанов в коментар на думите на президента Румен Радев, който след като пилотира френски боен самолет \"Рафал\" поиска до Франция да бъде изпратено \"искане за информация\" за самолета в започналата отначало процедура за избор на нов боен самолет за ВВС. \"Въпросът е дали имаш необходимите средства да си го позволиш, защото е скъп самолет\", каза Каракачанов и добави, че \"Рафал\" струва около 100 млн. евро, а цената на други самолети е наполовина.", "date": "2017.12.08", "title": "Каракачанов е притеснен от изявленията на Ердоган за промяна на Лозанския договор"}
{"url": "http://www.dnevnik.bg/razvlechenie/2017/12/08/3093776_pochti_polovinata_chovechestvo_viarva_v_inteligenten/", "text": "Почти половината от човечеството вярва в съществуването на интелигентен извънземен живот, а четвърт иска да влезе в контакт с него, твърди ново проучване на компанията Glocalities, цитирано от \"Ройтерс\". Изследователите твърдят, че е най-голямото, правено досега, сред 26 хиляди респонденти в 24 държави. 61% от тях вярват в съществуването на форми на живот другаде из Вселената, а 47% - че има технологично напреднали цивилизации. Само 17% от запитаните смятат, че сме сами. Останалите 22% заявяват, че не знаят. Освен това една четвърт от анкетираните са на мнение, че първите форми на живот на Земята са дошли \"от друго място във Вселената\". Скептични към тази идея са 39%, а 36% не знаят. Най-много привърженици на идеята за разумни извънземни има в Русия - 68%, следвана от Мексико, Китай и съседна Румъния. Холандците, индонезийците и турците са на дъното на класацията с 28%. България не е била част от проучването. 60% от тези хора смятат, че човечеството трябва да установи контакт с други цивилизации, ако ги открие. 21% са против. Профилът на човека, който вярва в интелигентни форми на живот отвъд Земята сочи, че той се интересува от наука и технологичен прогрес, но и от политика и изкуства, толерантен и широко скроен е и поддържа идеята, че \"мечтите и въображението създават реалността около нас\". Той също така е застъпник на идеята за правителствена прозрачност и има антиавторитарно мислене, казват от Glocalities. Проучването е направено между декември 2015 г. и февруари 2016 г. в държави, които представляват 62% процента от населението в света и 80% от световната икономика. То е предприето по случай 40-годишнината от излизането на първия филм от поредицата \"Междузвездни войни\" и излизането на поредната серия след седмица. Според фирмата настроенията сред населението допринасят за популярността на тези филми, макар изследването да не отразява как самата популярна култура им влияе.", "date": "2017.12.08", "title": "Почти половината човечество вярва в интелигентен извънземен живот"}
{"url": "http://www.dnevnik.bg/bulgaria/2017/12/08/3093738_celiiat_bjudjet_ot_1433_mlrd_na_stolichnata_obshtina/", "text": "Целият бюджет на Столичната община за 2018 г., който е в размер на 1.433 млрд. лв., е предвиден за подобряване на качеството на въздуха. Това каза кметът на София Йорданка Фандъкова в отговор на въпрос какви средства е предвидила общината, за да изпълни програмата си за повишаване на качеството на въздуха. Днес Фандъкова и зам.-кметът по финансите Дончо Барбалов представиха пред журналисти бюджета на общината за 2018 г.. За поредна година не се предвижда повишение на данъците и таксите. Очакванията на Столичната община са през следващата година да получи със 105 млн. лв. повече спрямо 2017 г. (7.9%) Традиционно повече от половината от средствата са от държавния бюджет, като очакваните постъпления от собствените приходи на Столичната община са 654 млн. лв., с 30.4 млн или с 5% повече от тази. Продължаваме с ремонтите От тях 305 млн. лв. ще дойдат от местните данъци и такси. По сметките на общината 200 млн. лв. ще са от такса смет, а останалите от данъка върху недвижимите имоти. Най-голямата инвестиция ще бъде довършването на третата линия от метрото, за което Столичната община е предвидила почти 400 млн. лв. Почти 40 млн. лева ще бъдат дадени за различни ремонти и реконструкции на уличната мрежа в града, а 6 млн. лв. пък ще са за осветление. Парите за отчуждаване на терени пък ще бъдат 10 млн. лв. През 2018 г. се очаква да започнат ремонтите на ул. \"Граф Игнатиев\", на трамвайните трасета по булевардите \"България\" и \"Цар Борис III\", бул. \"Генерал Скобелев\" и изграждането на Източната тангента от бул. \"Ботевградско шосе\". Общата сума за тези дейности е около 52 млн. лв. Всичко е за въздуха От представянето на Фандъкова не се разбра какви средства от бюджета са предвидени за изпълнението на програмата за качеството на въздуха, която Столичният общински съвет прие през май. В документа не е посочен размер на средствата, които ще бъдат необходими за изпълнението й. При гласуването през май  зам.-кметът по екологията Йоана Христова каза , че в общината ще бъдат направени анализи колко пари ще са необходими за изпълнението на всяка от мерките и те ще бъдат заложени в бюджета за 2018 г. В отговор на въпроси от \"Дневник\" и \"Капитал\" Фандъкова каза, че всяка една дейност, който Столичната община извършва, ще доведе и до подобряване на качеството на въздуха. Същевременно пък \"целият бюджет е за въздуха\" и по тази причина не било необходимо в него да се предвижда отделно перо. Като примери за усилията на общината да подобри качеството на въздуха Фандъкова посочи, че общината е спряла движението на автобусите с марка \"Икарус\", които били стари и отделяли много вредни емисии. \"Модернизацията на градския транспорт е ключова\", каза кметът на София, като посочи, че общината е обявила обществени поръчки за 120 автобуса на газ и други 20 електрически. Спирането на движението на автобусите \"Икарус\" е обещание, което премиерът  Бойко Борисов даде още през 2008 г. , когато беше кмет на града. Те обаче продължиха да се движат  по пет от линиите в града до 2016 г. . При гласуването на програмата зам.-кметът по екологията каза, че Столичната община ще направи анализи дали е необходимо да бъде купени още станции за измерване на качеството на въздуха. Попитана днес дали дали тези анализи са направени, Фандъкова не отговори.", "date": "2017.12.08", "title": "Целият бюджет от 1.433 млрд. на Столичната община за 2018 г. бил за въздуха"}
{"url": "http://www.dnevnik.bg/bulgaria/2017/12/08/3093927_za_vunshnoto_ministerstvo_diskusiia_po/", "text": "Българското външно министерство излезе с официална позиция след  изказването на турския президент Реджеп Ердоган за ревизия на Договора от Лозана,  с който през 1923 г. се уреждат множество въпроси, включително границите на новата Турска република с Гърция, България, в Близкия изток и статутът на Проливите. На официалната си страница във \"Фейсбук\" от външно министерство подчертават, че \"България винаги се е придържала към принципите на международното право, Устава на ООН и принципите на Заключителния акт от Хелзинки от 1975 г.\" \"Всяка ревизия на международни договори може да се извършава само по взаимно съгласие между страните в съответствие с международноправните норми\", допълват в позицията си от министерството. От там изразиха надежда, че съседните на България страни ще продължат диалога помежду си в интерес на мира и сигурността в региона. Външното министерство допълва, че днес посланикът на Турция е бил на среща с български дипломати в сградата на ведомството, която обаче е била предварително уговорена и не е била свързана с изказването на Ердоган. \"България смята, че дискусия по мирни договори и съществуващи граници не е от полза за международната общност и стабилността в региона\", завършват от министерството.", "date": "2017.12.08", "title": "За външното министерство дискусия по съществуващи граници не е в полза на стабилността в региона"}
{"url": "http://www.dnevnik.bg/evropa/novini_ot_es/2017/12/08/3093902_finansoviiat_opit_shte_e_goliamoto_predimstvo_na/", "text": "Полският финансов министър и бивш банкер Матеуш Моравецки ще внесе в премиерския офис икономически и международен опит, възприеман като предимство на фона на критиките срещу Полша от други членки на Европейския съюз, че води политики, смятани за отстъпление от демокрацията. Четиридесет и девет годишният Моравецки е смятан от мнозина за един от най-компетентните членове на кабинета и се ползва с доверието на лидера на управляващата партия Ярослав Качински, въпреки че е относително нов в партията. Той става член на \"Право и справедливост\" (ПиС) едва след като влиза в правителството. Като министър на финансите и икономическото развитие той получи признание за управлението на една икономиката, преживяваща бум през двете години на управлението на ПиС с растеж от над 4 процента и рекордно ниска безработица под 7 на сто. Необичаен избор  Остава въпросът дали Моравецки ще приема указания от могъщия Качински, подобно на  подалия оставка премиер Беата Шидло , или ще се опита да следва независим път. Заради своето минало той е в много отношения необичаен избор за популистката ПиС. Преди да влезе в правителството, Моравецки управляваше обединението \"Банк заходни-Велкополски банк кредитови\" (BZ WBK), контролирано от испанската \"Сантандер груп\". Партията, от чието име той ще оглави полското правителство, се стреми да ограничава външното влияние и глобалния капитализъм и повиши държавните разходи за социални програми. Той е син на Корнел Моравецки, изтъкнат антикомунистически активист от 80-години и настоящ депутат. Младият Моравецки започва политическата си дейност в един независим студентски съюз и в организацията на своя баща \"Солидарношч валчонца\" (\"Сражаваща се солидарност\"). За дейността си, по думите му, е бил арестуван и бит от комунистическите сили за сигурност. Следвал е история в родния си град Вроцлав, завършил е факултета по бизнес и администрация във Вроцлавската политехника и има магистърска степен по бизнес и администрация от Икономическата академия във Вроцлав. После специализира в Централния университет на щата Кънектикът, а също в Германия, Швейцария и Северозападния университет в щата Илинойс. Опитен професионалист Със своето образование от чужбина и професионален опит Моравецки, който говори английски и немски, може бе е по-подготвен от Шидло да представя страната в чужбина, в момент когато Полша е в конфликт с ЕС заради планирана реформа в съдебната система и други политики, възприемани като антидемократични. Той беше в правителствения екип, преговарял за финансовите условия по приемането на Полша в ЕС през 2004 г., после премина в банковия сектор, за да стане накрая председател на управителния съвет на BZ WBK. Моравецки бе съветник на бившия премиер Доналд Туск, но това изглежда не е попречило на политическата му кариера, въпреки че ПиС смята Туск за враг. Преди да поеме пост в правителството през есента на 2015 г., той бе почетен консул на Ирландия. По-рано тази година стана първият финансов министър на Полша, поканен да участва на министерската среща на Г-20 в Германия./БТА", "date": "2017.12.08", "title": "Финансовият опит ще е голямото предимство на новия полски премиер"}
{"url": "http://www.dnevnik.bg/biznes/2017/12/08/3093931_stroitelstvoto_na_sgradi_narasna_s_nad_15/", "text": "Продукцията в строителството през октомври нараства с 1.8% спрямо септември и с 10.1% спрямо дванайсет месеца по-рано, сочат предварителните данни на Националния статистически институт. Данните сочат увеличение както при на строителството на сгради, така и на инфраструктурни обекти. Спрямо предходния месец строителство нараства с 1.5%, преодолявайки спада с по половин процент през предишните два месеца. Гражданското/инженерното строителство нараства с 2.2% при отрицателни стойности от юни до август и нулев растеж през септември. На годишна основа ръстът на строителната продукция през октомври 2017 г. се определя от положителния темп при сградното строителство, където увеличението е с 15.1%, а при гражданското/инженерното строителство - с 4.2%.", "date": "2017.12.08", "title": "Строителството на сгради нарасна с над 15%"}
{"url": "http://www.dnevnik.bg/sviat/2017/12/08/3093966_venecuela_shte_prikljuchi_godinata_s_nad_2000_inflaciia/", "text": "Управляваната от чависти Венецуела поредна година не успява да се измъкне от тежка икономическа криза, но за пръв път тази година инфлацията ще е четирицифрена и ще достигне - и вероятно ще надхвърли - прага от 2000%. Данните идват от предвожданият от опозицията парламент, който разпространи доклад, според който между януари и ноември обезценяването на националната валута е 1369%. Конгресът в Каракас започна тази година да публикува собствени данни за инфлацията на боливара, след като правителството на президента Николас Мадуро спря разпространяването на подобна статистика. Само през ноември поскъпването спрямо долара е било с 56.7%. Членуващата в ОПЕК страна процъфтяваше, докато петролът струваше над 100 долара барела, но след поевтиняването на суровината през 2014 г. валутните приходи рязко намаляха и милиони хора останаха без възможност да си купуват лекарства и храни. Мадуро продължава да управлява по социалистическата система на щедри социални разходи, въведена от предшественика му Уго Чавес. Той обвинява за трудностите опозицията, която по думите му води икономическа война срещу народната власт и симпатизиращи ѝ бизнесмени и търговци нарочно надува цените. Критиците му отвръщат, че причината е безконтролното печатане на боливари. \"Задават се още глад и мизерия за и без това смазаното население\", заяви опозиционният депутат Анхел Алварадо при представянето на доклада. Икономистите смятат, че една страна е в хиперинфлация, когато месечните лихви надхвърлят 50% в продължение на повече от 3 месеца или когато годишните лихви остават в продължение на три години над 100%, припомня \"Ройтерс\". По данни на централната банка на Венецуела през 2015г. инфлацията е била 180%, а на следващата е достигнала 240%. След това банката спря да публикува информация.", "date": "2017.12.08", "title": "Венецуела ще приключи годината с над 2000% инфлация"}
{"url": "http://www.dnevnik.bg/sport/2017/12/08/3093869_arsenal_zapisa_rekordno_niska_poseshtaemost_na_emirats/", "text": "Арсенал\" записа рекордно ниска посещаемост, откакто играе домакинските си мачове на стадион \"Емиратс\" от 2006 г. Това стана в последния кръг от груповата фаза на Лига Европа срещу шампиона на Беларус БАТЕ (Борисов). \"Топчиите\" разгромиха своя съперник с 6:0, но двубоят ще бъде запомнен с множеството празни места по трибуните. Според британските медии срещата е била посетена от близо 30 хиляди зрители, въпреки че на почивката от клуба заявиха, че са били продадени 54 648 билета. Лондончани вече си бяха осигурили първото място в групата преди мача с БАТЕ. Вероятно това е накарало мнозина от феновете на лондончани да оставят наполовина празен 60-хилядния \"Емиратс\".  \"Уважаваме решението на феновете. Те знаеха, че ще завършим първи, независимо от развоя на мача. Видях много стадиони в последния кръг в Шампионската лига, които бяха наполовина празни\", заяви мениджърът на \"Арсенал\" Арсен Венгер. Първото място в групата гарантира, че \"топчиите\" ще бъдат поставени в жребия за фазата на директните елиминации в Лига Европа. Един от вероятните съперници на лондончани на 1/16-финалите е  българският шампион \"Лудогорец\" .", "date": "2017.12.08", "title": "\"Арсенал\" записа рекордно ниска посещаемост на \"Емирaтс\""}
{"url": "http://www.dnevnik.bg/kultura/2017/12/08/3093933_video_purviiat_singul_ot_albuma_na_liza_djerard_s/", "text": "Първият сингъл от предстоящия нов албум на \"Мистерията на българските гласове\" с участието на вокалистката на Dead Can Dance Лиза Джерард вече е на световния пазар, съобщават продуцентите от \"Шуберт мюзик пъблишинг\". Видеото към Pora Sotunda е заснето от режисьора Иван Москов, а освен  във всички дигитални платформи , песента излиза и на 7-инчов винил в ограничено количество от 1 000 копия, 50 от които се продават в България. Самата песен е написана от Джерард, другата вокалистка Гергана Димитрова и композиторите Петър Дундаков и Джулс Максуел. Музикантите представиха албума през през юни в България. Тогава Джерард, един от фантастичните гласове на световната сцена, сподели, че  концерт на \"Мистерията на българските гласове\", е преобърнал представите й за пеенето. Това е и първият официален студиен запис на емблематичния български хор, носител на \"Грами\" от 20 години насам. Б-страна на сингъла е песента \"Ганка\", хорова творба, развита от Петър Дундаков на базата на народна мелодия. Видеоклипът към Pora Sotunda е дело на Beardfrost Productions и Иван Москов. Той заснет в родопското село Дядовци, изоставено след Възродителния процес, а главната роля в него е поверена на художника Венцеслав Михайлов. Самият албум ще излезе през 2018 г.", "date": "2017.12.08", "title": "Видео: Първият сингъл от албума на Лиза Джерард с \"Мистерията на българските гласове\""}
{"url": "http://www.dnevnik.bg/biznes/2017/12/08/3093958_bulgargaz_poiska_po-malko_poskupvane_na_prirodniia_gaz/", "text": "Държавното дружество \"Булгаргаз\" предложи на Комисията за енергийно и водно регулиране (КЕВР) да утвърди цена на природния газ за първо тримесечие на 2018 г. в размер на 352.93 лв. за 1000 куб. м или 33.52 лв./MWh (без цени за достъп, пренос, акциз и ДДС), съобщи компанията на сайта си. В сравнение с цената, която действа през четвъртото тримесечие на 2017 г., увеличението е с 2.83% или 9.71 лв. за 1000 куб. м. По закон дружеството е длъжно да информира обществеността за искането си месец преди да го внесе официално в Комисията за енергийно и водно регулиране.  През ноември \"Булгаргаз\" беше обявил , че ще поиска поскъпване с 16.65 лв. за 1000 куб. м или с 4.85%. Тогава обяснението беше  Цената на природния газ се преразглежда на всеки три месеца Тя ще бъде определена от регулатора в края на декември.", "date": "2017.12.08", "title": "\"Булгаргаз\" поиска по-малко поскъпване на природния газ догодина"}
{"url": "http://www.dnevnik.bg/citat_na_deniia/2017/12/08/3093859_citat_na_denia_ne_preduprejdavame_za_vuzduha_za_da_ne/", "text": "Това каза кметът на София Йорданка Фандъкова на журналистите, които днес присъстваха на представянето на  бюджета на общината за 2018 г . Фандъкова говореше за  системата на Столичната община за ранно известяване при опасност от високи нива на вредни емисии във въздуха , която е готова от повече от три месеца. Системата известява 48 часа по-рано, когато има опасност от високи и вредни нива на замърсяване на въздуха. Тя е разработена от Националния институт по метеорология и хидрология (НИМХ) към БАН. Идеята е при подаване на сигнал Столичната община да предприеме мерки, така че да ограничи движението на автомобилите, които са основните замърсители. Още  в началото на тази година Фандъкова съобщи , че общината ще изготви мерки като безплатен градски транспорт и ограничение на колите, които влизат в центъра. Обсъждането на  мерките започна през септември , т.е. девет месеца по-късно. Най-вероятно те ще бъдат гласувани от Столичния общински съвет на 21 декември. Дори след това те няма да влязат в сила веднага, а поетапно. Причината е че за да ограничи автомобилите и тежките горива в битовото отопление, които отделят много вредни емисии, ще е необходимо общината да инициира законодателни промени, които да бъдат приети от парламента. ", "date": "2017.12.08", "title": "Цитат на деня: Не предупреждаваме за въздуха, за да не питате за мерки"}
{"url": "http://www.dnevnik.bg/sviat/2017/12/08/3093956_za_pruv_put_poveche_germanci_viarvat_na_rusiia/", "text": "Русия изпревари САЩ по нивото на доверие сред германците,  сочи проучване  на социологическата агенция Infratest Dimap, цитирано от германски и руски издания. Това се случва за пръв път, откакто агенцията започна да измерва показателя през февруари 2007 г. Изследването сочи, че макар недоверието да е високо и към Москва, и към Вашингтон, жителите на Германия се отнасят с по-голяма предпазливост и скептицизъм към политиката на САЩ.  Проучването, проведено на цялата територия на Германия на 4 и 5 декември, показва, че от юни 2017 г. насам доверието към Русия е нараснало със 7 процентни пункта и достига 28%. Въпросът, на който са отговорили респондентите, е: \"Явява ли се тази страна партньор на Германия, на който може да се има доверие?\" Това е най-високият показател по отношение на Русия от декември 2011 г. насам, когато нивото му беше 32%. Отговорилите с \"Не\" са намалели в сравнение с лятото на 2017 г. от 74 на 67%. Същевременно доверието към САЩ, макар да е нараснало (от 21 на 25 на сто), е с по-ниска стойност от това към Русия. Недоверието е спаднало с 3 процентни пункта - до 71%. \"Инфратест димап\", която прави проучванията за обществения оператор А Ер Де, свързва промяната в отношението към САЩ с избора на Доналд Тръмп за президент на страната. Ако през ноември 2016 г. делът на германците, считащи САЩ за партньор, който заслужава доверие, е бил 59 на сто, то към февруари, дни след встъпването на Тръмп в длъжност, този дял е спаднал до 22%.  Проучването, направено с представителна извадка от 1004 души, не променя тенденцията от последната година първите места като най-надеждни партньори да се заемат от Франция (93% доверие) и Великобритания (63%). Русия и САЩ са на трето и четвърто място. От руска страна отношението към Германия далеч не е реципрочно, ако се съди по резултатите от друго проучване на \"Левада център\" от края на май 2017 г., цитирано от РБК. Според него по-малко от 2% от респондентите назовават страната \"близък съюзник и партньор\" (на противоположния полюс, като \"най-добри приятели\", бяха Китай, Казахстан, Сирия, Индия, Армения и Куба). Тя е на трето място в списъка на държавите, към които те се отнасят враждебно, след САЩ и Украйна.", "date": "2017.12.08", "title": "За пръв път повече германци вярват на Русия, отколкото на САЩ, сочи проучване"}
{"url": "http://www.dnevnik.bg/detski_dnevnik/2017/12/08/3093767_ministurut_predupredil_uchilishtata_da_ne_priemat/", "text": "Министърът на образованието Красимир Вълчев изпратил писма до училищата, за да ги предупреди да не вземат подаръци от издателствата. Това каза той от парламентарната трибуна в отговор на въпрос за процедурата за оценяване и одобряване на познавателните книжки, учебници и учебни комплекти.  \"Процедурата е обективна, въпросът е колко е селективна. Пратих писма до училищата по никакъв начин да не приемат подаръци от издателства\", каза Вълчев. По думите му оценяването за приложимост на учебниците е съвпаднало с ваканцията на учителите. Министерството е получило и едно интересно предложение - учебниците да се тестват сред учениците, за които са предназначени. Проследяване на обучението на деца, които учат в Европа В рамките на Българското председателство на Съвета на Европейския съюз (ЕС) ще предложим да започне европейска пилотна инициатива за проследяване на обучението на децата, които заминават с родителите си в други европейски страни. Това обяви още Красимир Вълчев, като отбеляза, че към подобна инициатива вече са проявили интерес Испания, Португалия и Унгария. На въпрос дали има резултати и анализ от кампанията за привличане на отпадналите от училище деца Вълчев каза, че към 15 септември над 162 хил. адреса са били обходени от мобилните екипи, 17 297 ученика от набор 2001 до набор 2012 включително са върнати. За 52% от децата са в чужбина, за 14% няма информация. Областите с най-малко отпаднали и съответно върнати ученици са Габрово, Смолян и Враца, а най-много отпаднали и върнати в системата деца има в Пловдив, Сливен, Стара Загора и София. Вълчев информира, че на база на данните за действителните ученици в България и на данните, подадени от ГРАО, се изработва допълнителна процедура, за да се установи присъствието на децата и родителите им в страната. Мобилните екипи са установили, че в няколко области - Сливен, Хасково, Стара Загора, Бургас, Ямбол и Шумен, причина за отпадането от училище са т.нар. ранни бракове. \"Проведохме срещи с главния прокурор, като престоят още разговори с прокуратурата за изграждане на механизъм, чрез който да се противопоставим на това явление\", коментира министър Вълчев. Той съобщи, че посещенията по адреси продължават, като екипите имат за задача \"да проследят\" върнатите обратно деца и ученици, и да предотвратят повторното им отпадане. Предвижда се механизмът за съвместна работа на институциите за обхват на учениците да стане постоянно действащ и през следващата година да се финансира пилотна национална програма. ", "date": "2017.12.08", "title": "Министърът предупредил училищата да не приемат подаръци от издателствата"}
{"url": "http://www.dnevnik.bg/sport/2017/12/08/3094046_cska_obiavi_che_niama_da_prodava_zvezdite_si_s_misul/", "text": "ЦСКА няма да продава никой от основните си футболисти, обявиха от клуба. Решението е взето след заседание на управителния съвет. \"Въпреки големия интерес към някои наши футболисти, ние сме категорични, че този отбор на ЦСКА има голям потенциал и няма да продадем нито един от основните ни футболисти, а напротив\", се казва в съобщението в сайта на клуба. \"Вярваме, че ако този тим бъде запазен и надграден, можем да постигнем целите си, а именно спечелването на 32-ата титла и Купата на България\", добавят червените. Най-голям интерес има към голмайстора Фернандо Каранга. Запитвания и предложения за бразилския нападател  дойдоха от няколко клуба, сред които \"Бенфика\" и представител на Висшата лига . Успоредно с това мениджърският екип в клуба работи по привличането на нови футболисти. ЦСКА  вече си осигури  холандския полузащитник Роланд Алберг .", "date": "2017.12.08", "title": "ЦСКА обяви, че няма да продава звездите си с мисъл за спечелване на дубъл"}
{"url": "http://www.dnevnik.bg/razvlechenie/2017/12/08/3094083_svetovnoto_turne_na_deivid_garet_shte_mine_prez_sofiia/", "text": "Световноизвестният цигулар Дейвид Гарет и неговата група ще изнесе концерт на 6 юни 2018 година в зала Арена Армеец в София, съобщиха организаторите от продуцентска агенция \"АРТ БГ\". Концертът е част от световното двойно турне на Гарет \"Explosive - live\". Цигуларят ще представи двата си последни албума, в които свири на електрическа цигулка. Програмата е микс от тежки рок мелодии и балади, примесени с първокласна класическа музика - т. нар. стил кросоувър. Билети за концерта може да закупите в  мрeжата на \"Ивентим \", както и онлайн за 65, 85, 105, 185 лв. Първите 300 билета са с 10 лв. отстъпка.", "date": "2017.12.08", "title": "Световното турне на Дейвид Гарет ще мине през София на 6 юни догодина"}
{"url": "http://www.dnevnik.bg/biznes/2017/12/08/3094002_za_godina_nai-mnogo_narastvat_oborotite_na_aptekite_a/", "text": "През октомври търговците на дребно са увеличили оборотите си с 0.6% спрямо септември и с 3.8% спрямо октомври 2016 г., съобщи Националният статистически институт. За година с най-голям ръст на оборота са аптеките, а с най-голям спад - бензиностанциите, се вижда от предварителните данни. Спрямо предходния месец са продадени  с 2.3% повече компютри и комуникационна техника, с 1.1% повече храни, напитки и цигари. За месец се свиват дистанционните продажби - с 2.2% и продажбите на облекло, обувки и текстил - с 0.7%. За година оборотите на аптеките нарастват с 11.2%, на търговците на компютри и телефони - с 8.8%, на търговците на битова техника и мебели - с 6.8%, на храни, напитки и цигари - с 5.8%. Спрямо октомври 2016 г. спад е регистриран при търговията на дребно с автомобилни горива и смазочни материали - с 9.1%, търговията на дребно с текстил, облекло, обувки и кожени изделия - с 1.8%, и търговията на дребно чрез поръчки по пощата, телефона или интернет - с 0.5%.", "date": "2017.12.08", "title": "За година най-много нарастват оборотите на аптеките, а с най-голям спад са бензиностанциите"}
{"url": "http://www.dnevnik.bg/politika/2017/12/08/3093964_stanishev_iska_v_kraia_na_evropredsedatelstvoto/", "text": "Лидерът на Партията на Европейските социалисти (ПЕС) Сергей Станишев иска към края на европредседателството на България, което приключва на 30 юни 2018 г., страна ни, Румъния и Хърватия да станат членове на Шенген. Според него е антиевропейско да не се взема решение за присъединяването ни към свободното пространство, след като от години сме изпълнили критериите за това. \"За мен е скандално и неприемливо това, което се случва. Ние не приемаме да бъдем третирани като втора ръка. На Холандия трябва да се каже \"Дръжте се стриктно!\" Недопустимо е обвързването на Шенген и механизма за сътрудничество и проверка\", обяви Станишев на пресконференция в София днес. На 13 декември по инициатива на Прогресивния алианс на социалистите и демократите в Европейския парламент (ЕП) ще се проведе дебат за присъединяването на България, Румъния и Хърватия към Шенген. Станишев прогнозира, че за следващите избори за евродепутати ще отпадне механизмът за сътрудничество и проверка, по който Европейската комисия (ЕК) наблюдава напредъка на България и Румъния в областта на съдебната реформа и борбата с корупцията и организираната престъпност. Според него е нужен общ европейски механизъм за наблюдение на състоянието на демокрацията и върховенството на закона в Европа, тъй като страни като Унгария и Полша погазвали някои европейски принципи, но нищо не следвало от това. На въпрос нужен ли е вот на недоверие в началото на европредседателството Станишев каза, че никое европредседателство не може да спре политическия живот в съответната страна, но по-добре е все пак енергията да бъде фокусирана в нещо друго. Станишев коментира още, че при преговорите за правителство в Германия всичко е възможно да се случи.", "date": "2017.12.08", "title": "Станишев иска в края на европредседателството България да е приета в Шенген"}
{"url": "http://www.dnevnik.bg/evropa/novini_ot_es/2017/12/08/3094075_es_i_iaponiia_skljuchiha_nai-goliama_sdelka_za/", "text": "Европейският съюз и Япония завършиха преговорите по споразумението за свободна търговия, предаде \"Ройтерс\". Двете страни, които договориха основите на споразумението през юли, заявиха в петък, че преговарящите са завършили правния текст, който ще отвори икономиките, създавайки огромна икономическа зона с 600-милионно население, произвеждащо приблизително 30% от световния БВП. \"Япония и ЕС ще се хванат за ръце и ще изградят свободна, честна, основана на правилата икономическа зона, която ще бъде модел за икономически ред в международната общност през 21 век\", заяви японският премиер Шинзо Абе. По думите му за ЕС и Япония започва \"нова ера\". Споразумението, включващо 28-членния блок и третата най-голяма икономика в света, ще премахне 10-процентните мита върху японските автомобили и 3-проценттните митнически тарифи за автомобилни части. За ЕС сделката означава отпадане на японските мита от около 30% за европейските сирена и 15% за вината, разрешение за увеличаване на износа на говеждо и свинско месо, както и достъп до големи публични търгове в Япония. \"Това е най-голямото търговско споразумение, което някога сме договаряли за ЕС\", каза еврокомисарят по търговията Сесилия Малмстрьом. \"То изпраща силен сигнал в защита на отворената търговия, основана на свободни правила\", допълни еврокомисарят. През първите пет месеца преговарящите работеха по стабилизирането на тарифите в областта на услугите, регулаторното сътрудничество и средствата за защита на храните и напитките. Дискусиите ще продължат по спорния въпрос за инвеститорската защита. Япония не искаше да приеме инвестиционната съдебна система на ЕС. \"Този въпрос се нуждае от допълнителна дискусия в началото на следващата година, но останалата част от споразумението е тук\", подчерта Малстрьом, като обясни, че този елемент от сделката може да бъде добавен на по-късен етап. ЕС  се надява да сключи споразумения  за свободна търговия с Мексико и Меркосур (Аржентина, Бразилия, Парагвай и Уругвай).", "date": "2017.12.08", "title": "ЕС и Япония сключиха най-голяма сделка за свободна търговия в света"}
{"url": "http://www.dnevnik.bg/evropa/novini_ot_es/2017/12/08/3094084_makron_poluchi_nagradata_karl_veliki_zaradi_viziiata/", "text": "Френският президент Еманюел Макрон получи престижната германска награда \"Карл Велики\" заради \"своята силна визия за една нова Европа и преоткриването на европейския проект\", предадоха \"Франс прес\" и БТА, позовавайки се на кметството на град Аахен. Отличието се присъжда ежегодно от 1950 г. за ангажираност към Европа. Преди Макрон с наградата бяха удостоени германският канцлер Ангела Меркел и  папа Франциск . Комитетът, който определя лауреата, е съставен от представители на местните власти в Аахен. Наградата ще бъде връчена официално на Макрон на 10 март в западния германски град. Според организаторите френският президент казал, че за него \"е голяма чест\" да получи това отличие.", "date": "2017.12.08", "title": "Макрон получи наградата \"Карл Велики\" заради визията си за нова Европа"}
{"url": "http://www.dnevnik.bg/zdrave/2017/12/08/3094004_nazdrave_za_8_dekemvri_s_chetiri_obektivni_prichini/", "text": "На 8 декември празнуваме студентския празник и традицията повелява той да се полее с обилни количества алкохол. Освен че има весел повод за бивши, настоящи и бъдещи студенти и приятелите им (или в общи линии за всички), оказва се, че за прекаляването с алкохол има и някои обективни причини извън повода и собствената мярка. Например вида на алкохола, разбира се, също пола и телесната маса на празнуващите, темпото и условията, в които се развива напиването, но дори и... формата и големината на чашата. Научен експеримент на университите в Айова и \"Корнел\" от 2014 г., цитиран в списание \"Тайм\", показва в подробности какви са факторите за прекаляване, като се изключи личната липса на мярка. Учените дават и съвети как да им се противодейства в името на по-приятна вечер и по-малко главоболие на следващия ден. От разнообразието от бира, твърд алкохол или вино, с които човек може да се напие, учените предупреждават най-силно срещу наглед най-безобидното и изтънченото - виното. С него най-лесно се препива, смятат изследователите, защото от една страна, от него бързо могат да се изпият големи количества преди да започне да се усеща, и от друга страна - най-трудно се следи общото погълнато количество. Докато твърдият алкохол идва в шот или чаша на по 50 или 100 мл и бързо постига търсения ефект, а бирата е в бутилка или халба с винаги сходно количество и се пие по-бавно, виното се налива в разнообразни по височина и широчина чаши, а течността се поема по-бързо и лесно от другите, установили учените. За експериментите те използвали доброволци студенти, на които било позволено за определен период да си наливат колкото и каквото искат в различни ситуации и чаши с различни големини. При презареждането с вино студентите били най-щедри, поглъщайки много повече, отколкото биха им сервирали в бар, и то главно заради лъжовната големина на винените чаши. В по-широките чаши хората си наливали по близо 12% повече, отколкото в по-тесните чаши. Когато държели чашата в ръка докато наливат, вместо да я оставят на масата, сипвали по 12.2% повече количество, защото според обяснението на учените дори минималното движение пречи на преценката за обема на чашата. А при сравнение между червено и бяло вино при еднакви чаши, тези с бялото си наливали по 9.2% повече от другите, защото заради слабия контраст на течността и стъклото, чашата им се струвала по-празна. И в експеримента, както и според световната статистика в реалния свят, мъжете пият повече от жените. В лабораторията участниците в експеримента, представители на мъжкия пол, си наливали средно по 9% повече в чашите от жените. Мъжете с висок индекс на телесната маса (BMI), т.е. с наднормено тегло пък изпреварвали всички, като си сипвали по близо 20% повече, отколкото мъжете с нормално тегло. Оказало се, че за жените теглото не играе такава роля. Като опит за установяване на добра мярка, учените поставили правило на студентите - когато презареждат чашата си, да е само до средата. Мъжете с наднормено тегло най-често забравяли правилото и в резултат изпили почти с една трета повече алкохол от останалите. Мъжете с нормално тегло пили с 26% повече отколкото би трябвало спрямо правилото, докато жените намалили нормата дори повече и при равносметката накрая се оказало, че са изпили с 27% по-малко, отколкото им било позволено. Като превенция на махмурлука, от американското списание припомнят и някои \"златни правила\" на празнуването с алкохол - придържане към умерено темпо с по едно питие на час; комбиниране с храна и вода; добър сън преди и след запоя.", "date": "2017.12.08", "title": "Наздраве за 8 декември с четири обективни причини, заради които хората препиват"}
{"url": "http://www.dnevnik.bg/photos/2017/12/08/3094034_snimka_na_denia_vuzduhut_v_sofiia_dnes/", "text": "Днес (8 декември) въздухът в доста райони на столицата е опасно замърсен, се вижда от данните в реално време, показващи осреднени едночасови стойности за нивата на фини прахови частици,   е била концентрацията на фини прахови частици в районите около \"Хиподрума\", \"Надежда\" и \"Павлово\", като пикът на запрашаване е бил преди и около обяд, когато в \"Надежда\" дори концентрациите стигат  Пределно допустимата концентрация за фини прахови частици е 50 µg/m3 и се отнася към средноденонощната концентрация, осреднена за 24 часа (от 0 до 24 часа). Показваните текущи часови стойности (за ФПЧ10) не могат да бъдат сравнявани с праговата стойност, която се отнася за 24 часа, подчертават от екоагенцията под данните в реално време. На снимката: Гледка към София от Околовръстния път", "date": "2017.12.08", "title": "Снимка на деня: Въздухът в София днес"}
{"url": "http://www.dnevnik.bg/sport/2017/12/08/3094096_provalut_za_evro_2020_zasili_stremeja_na_brjuksel_za/", "text": "Европейското първенство по футбол през 2020 г., което за първи път ще се играе из целия континент, ще се открие с мач на \"Олимпико\" в Рим, обяви преди ден УЕФА. С информацията дойде и потвърждението, че Брюксел губи мястото си сред градовете домакини. Четирите мача, които белгийската столица трябваше да приеме, бяха дадени на \"Уембли\". Това са три мача от групите и един от осминафиналите. \"Дълго обсъждахме темата с Брюксел, но те не успяха да предоставят пълната документация. До днес не знаем дали те ще могат да построят стадион или не. Все още нямат документите. Имаха време до днешния изпълнителен комитет (в четвъртък), но не се справиха\", обясни президентът на УЕФА Александър Чеферин. От белгийската федерация отговориха със становище, че до последно са правили всичко възможно. Въпреки това те \"уважават решението на УЕФА\". \"Имаме нужда от нов, 45-хиляден стадион\", каза президентът на белгийската федерация Жерар Линар. Надеждата му е властите да дадат зелена светлина през януари, така че \"страната да има стадион, отговарящ на изискванията на 21-и век\". Брюксел продължава да очаква построяването на първия си нов стадион след трагедията на \"Хейзъл\", на който през 1985 г. загинаха 39 души преди началото на финала между \"Ювентус\" и \"Ливърпул\" от Купата на европейските шампиони. Рим и Баку  Санкт Петербург и Копенхаген  Амстердам и Букурещ  Лондон и Глазгоу  Билбао и Дъблин  Мюнхен и Будапеща", "date": "2017.12.08", "title": "Провалът за Евро 2020 засили стремежа на Брюксел за изграждане на нов стадион"}
{"url": "http://www.dnevnik.bg/bulgaria/2017/12/08/3094074_sledovatel_beshe_osuden_na_godina_uslovno_zashtoto/", "text": "Следовател получи едногодишна условна присъда за това, че е помогнал на мъж да получи неполагащо му се наследство от 3 300 лв., като е съставил неистински документ. Разследващият от Столичната следствена служба е признат за виновен от Върховния касационен съд, защото в кръга на службата си съставил официален документ с дата 2 декември 2005 г., в който удостоверил неверни обстоятелства – че е намерил плик с надпис \"Завещание\" за Продан Кръстев, при оглед в апартамент. След това го е ползвал като доказателство за предаване на саморъчното завещание. Освен него подсъдим по делото е бил и самият Кръстев, когото Боянов подбудил и на когото помогнал в извършването на документна измама с неистински частен документ – саморъчно завещание от името на Радослав Чернев за Продан Кръстев. Чрез използването му Кръстев е получил неправомерно 3 300 лв. от банка на основание, че е наследник на починалия Чернев. Делото стига до Върховния касационен съд (ВКС), който отсъжда, че двамата са виновни. Решението е окончателно. Обвинението на Боянов бе за документно престъпление и като подбудител и помагач в измама. Кръстев е обвинен в документна измама. На подсъдимия следовател е определено общо най-тежко наказание в размер на едногодишна условна присъда с 3-годишен изпитателен срок и лишаване от право да заема магистратска длъжност за срок от 2 г. Продан Кръстев е осъден също за една година условно с три години изпитателен срок. \"ВКС намира, че наказателната отговорност на подсъдимия (следователя - бел.ред.) за двете деяния правилно е реализирана в рамките на 1 г. лишаване от свобода, което е в размер близък до минимума за този вид наказание от три месеца лишаване от свобода. Отделните наказания са определени при категоричен превес на смекчаващите обстоятелства, като са отмерени изключително в полза на подсъдимия Боянов, поради което не са налице основания за допълнителното им редуциране по размер. Изтърпяването на общото наказание от 1 г. \"лишаване от свобода\" е отложено с минимален по размер изпитателен срок, като е отчетена продължителността на наказателното производство\", се казва в съобщението на съда. Върховните магистрати са приели за неоснователно оплакването в жалбата на Боян Боянов за допуснато съществено нарушение на процесуалните правила при оценка на доказателствата по делото. Те допълват, че при липсата на допуснати нарушения при формиране на вътрешното убеждение на съдебния състав в Софийския апелативен съд към правилно установените относими към процеса факти, няма неправилно прилагане на закона при правната им квалификация. ", "date": "2017.12.08", "title": "Следовател беше осъден на година условно, защото помогнал на мъж да вземе 3.3 хил. лв. наследство"}
{"url": "http://www.dnevnik.bg/biznes/2017/12/08/3093969_stolichnata_obshtina_shte_prodade_dela_si_v_obshtinska/", "text": "От Столичната община ще решават как ще похарчат парите от продажбата на акциите си в Общинска банка едва след като сделката се осъществи. Това каза кметът на София Йорданка Фандъкова, която днес представи  бюджета на общината за 2018 г. Общината има дял от 67.65% в Общинска банка  като реши да го продаде чрез търг.  Началната цена бе 45 млн. лева, като оферта подаде само регистрираната в  Лихтенщайн компания \"Новито опортюнитис\" . Сега предстои надзорният съвет на Столичната агенция за приватизация и инвестиции (СОАПИ), която провежда търга, да провери дали офертата отговаря на условията. След това Столичният общински съвет трябва да даде одобрението си. Крайното разрешение пък ще даде Българската народна банка, след като направи проверки на купувача.  От думите на Фандъкова се разбра, че в Столична община предпочитат да изчакат резултата от всички процедури и да решат какво ще правят с парите, ако сделката бъде одобрена. \"Имаме идеи, но няма да бързаме\", каза Фандъкова. \"Новито опортюнитис\" е собственост на \"КАИАК фонд мениджмънт АГ\" (CAIAC Fund Management AG), като от пресцентъра на СОАПИ казаха за \"Дневник\", че компанията е създадена специално за търга. Това е четвърти опит на Столичната община да продаде дела си в банката.", "date": "2017.12.08", "title": "Столичната община ще продаде дела си в Общинска банка, после ще реши какво да прави с парите"}
{"url": "http://www.dnevnik.bg/evropa/novini_ot_es/2017/12/08/3094090_polskata_sudebna_reforma_suzdava_seriozen_risk/", "text": "Планираните реформи във Върховния съд на Полша представляват сериозен риск за всички части на съдебната система в страната. Това заяви Венецианската комисия, панел от експерти по конституционно право към Съвета на Европа, предаде \"Ройтерс\". Според комисията даването на право на полския парламент да избира членовете на Националния съдебен съвет в съчетание с предложеното незабавно заменяне на сегашните членове, \"ще доведе до широкомащабно политизиране на този орган\". Междувременно долната камара на полския парламент прие закон, който ще промени начина на избиране на членовете на Върховния съд - стъпка, която според критиците й накърнява независимостта на съдебната система при управлението на партията \"Право и справедливост\", съобщи \"Асошиейтед прес\", цитирана от БТА. По-късно днес се очаква Сеймът да гласува и законопроект, който ще промени начина за номиниране на съдиите. Едно от критикуваните положения е намаляването на възрастта за пенсиониране на съдиите от Върховния съд, което ще доведе до незабавно освобождаване на десетки съдии, освен ако за тях не бъдат направени индивидуални изключения. Предстои одобреният днес законопроект да бъде одобрен и от Сената, където \"Право и справедливост\" има достатъчно голямо мнозинство. Сред това се очаква да бъде подписан от президента Анджей Дуда. През юли одобряването в Сейма и в Сената на съдебната реформа, подготвена от управляващите, предизвика масови протести с участието на над 100 хиляди души, припомня ТАСС. Тогава президентът Анджей Дуда наложи вето на два от законите (без закона за общите съдилища) и разработи свой вариант на реформата. Опозицията го разкритикува и предложи президентските законопроекти да бъдат отхвърлени. Но през ноември Сеймът отхвърли искането на опозицията и гласува да продължи работата по проектите на президента. Според управляващата партия промените са необходими, за да се заздрави иначе корумпираната система и съдилищата да станат по-ефективни. Критиците на реформата обаче смятат, че тя е част от по-широко залитане към авторитаризъм.", "date": "2017.12.08", "title": "Полската съдебна реформа създава сериозен риск, предупреди Венецианската комисия"}
{"url": "http://www.dnevnik.bg/sviat/2017/12/08/3094111_pri_lipsa_na_sdelka_za_brekzit_velikobritaniia_shte/", "text": "Еврокомисията искаше да регистрира достатъчно голям напредък по тези въпроси, преди да изпълни желанието на Лондон да започнат разговори за  бъдещите търговски отношения . Днес председателят Жан-Клод Юнкер заяви, че прогресът е достатъчен и втората фаза на преговорите може да започне. Ето какво се разбраха екипите от двете страни на Ламанша по отношение на границата. Въпросът за нея е един от най-деликатните както в правно, така и в политическо отношение. Ако Великобритания излезе от Митническия съюз и единния пазар, както досега е заявявала намерение, границата би трябвало да се затвори – поне така гласяха анализите на експерти досега. В споразумението Великобритания изрази няколко желания: - Да защити действието на Белфасткото споразумение и институциите и приложенията му, както и да избегне създаването на \"твърда\" граница, включително строежа на инфраструктури и проверки. - Да вземе предвид членството на Ирландия в ЕС и съответните ѝ права и задължения, свързани с единния пазар и Митнически съюз. - Да вземе предвид и своя вътрешен пазар и мястото на Северна Ирландия в него, както и контекста на излизането от общия европейски пазар. \"Според споразумението тези договорки трябва да бъдат поддържани при всякакви обстоятелства, независимо от природата на бъдещото споразумение между ЕС и Великобритания\", пише тя. Споменават се \"специфични решения\" за \"уникалните обстоятелства\" на остров Ирландия. При липса на решение, Великобритания ще спазва изцяло някои правила на вътрешния пазар на ЕС и Митническия съюз, които сега или в бъдеще, подкрепят сътрудничеството между Севера и Юга, цялата икономика на острова и защитата на Белфасткото споразумение. При липсата на решения, както е посочено в предния параграф, Великобритания ше гарантира, че между Северна Ирландия и останалата част от Кралството няма да има нови регулаторни бариери, освен по решение на местните власти.", "date": "2017.12.08", "title": "При липса на сделка за Брекзит, Великобритания ще спазва правила на европейския пазар"}
{"url": "http://www.dnevnik.bg/sport/2017/12/08/3094071_proektut_za_nov_zakon_za_sporta_vliza_za_glasuvane_v/", "text": "Проектът за нов закон за физическото възпитание и спорта  влиза за гласуване в Народното събрание. Той беше приет на първо четене от петте свързани парламентарни комисии - по въпросите на децата, младежта и спорта, по образованието и науката, по здравеопазването, по правните въпроси и по регионалната политика. В ресорната комисия законопроектът беше приет  с 13 гласа \"за\" от ГЕРБ, Обединените патриоти, \"Воля\" и ДПС и шест гласа \"против\" от БСП. В образователната комисия премина първо четене с 12 гласа \"за\" и шест гласа \"против\". В останалите три комисии нямаше гласували против. В правната комисия проектът беше одобрен с 14 гласа \"за\" при шестима въздържали се, в регионалната комисия - 11 гласа \"за\" при седем въздържали се, а в комисията по здравеопазването - 11 гласа \"за\" при шестима въздържали се. Очаква се законопроектът да бъде гласуван на първо четене в Народното събрание следващата седмица. В него са заложени промени по отношение на възможностите за инвестиции в спортни обекти и съоръжения, по отношение на статута, правата и задълженията на спортните организации, както и регламентирането на ниво закон на борбата срещу употребата на допинг. От спортното министерство твърдят, че новият закон ще засили контрола и изискванията към спортните организации, които получават държавно финансиране. В закона е заложена възможност за безвъзмездно отдаване под наем на спортни обекти и съоръжения и имоти за строеж на спортни обекти и съоръжения, които са държавна или общинска собственост, за срок до 30 години. Този срок ще важи само в полза на спортен клуб, спортна федерация или обединен спортен клуб, регистриран като юридическо лице с нестопанска цел за общественополезна дейност. Заявителят на право за ползване под наем се задължава да инвестира сума, не по-малка от петдесет на сто от пазарната оценка на спортния обект, когато става въпрос за срок над десет години. Условието за безвъзмездно право на строеж или отдаване под наем е обектите да са \"предназначени за трайно задоволяване на обществени потребности с национално значение в областта на спорта, физическата активност и физическото възпитание\". В законопроекта се предвижда възможност спортните клубове да бъдат регистрирани и като всякакъв вид капиталови търговски дружества. В същото време се запазва действащото сега правило финансиране с публични средства да могат да получават само клубовете, регистрирани като юридически лица с нестопанска цел за осъществяване на общественополезна дейност. Спортни клубове ще могат да членуват само в една спортна федерация. Те ще бъдат задължени да имат наети треньорски кадри, за да бъдат вписани в регистъра на спортните организации. От спортното министерство очакват тези две условия да доведат до ограничаването на съществуването на т.нар. клубове фантоми. От своя страна спортните федерации трябва да имат най-малко 15 членуващи клуба, регистрирани в поне три административни области, за да получат лиценз от министъра. В действащия закон изискването е за седем клуба. Освен това федерациите ще могат да получат държавно финансиране при две условия - ако имат не по-малко от 20 членове, или ако имат спортист с медал от олимпийски игри. Пред регионалната комисия министърът на младежта и спорта Красен Кралев заяви, че инвестициите в спортна инфраструктура в страната са \"необходима предпоставка за подобряване на здравето на нацията и за възпитаване на децата на любов към спорта\". Той допълни, че има държавна политика в областта на спорта и общините трябва да я следват. Пред членовете на образователната комисия Кралев говори за предвидените новости в закона по отношение на предучилищното, училищното и университетското образование. Той заяви, че основната идея на ММС е да даде възможност и по-голям тласък за развитие на спорта и физическата активност сред учащите. \"Затова са нужни съвместните усилия на ММС, МОН и местната власт. Новият закон регламентира треньорските услуги и услугите във фитнес центровете. Тези теми са предмет на национална политика и е нужно да се постигне консенсус между всички партии\", каза още Кралев. Пред комисията по здравеопазването спортният министър обяви, че новият закон създава \"прецизна, изчерпателна и последователна уредба на законодателно ниво на условията за картотекиране на спортистите, правата на професионалните спортисти и спортистите аматьори, условията за отнемане и прекратяване на състезателни права\". По думите му се предвижда обособяването на самостоятелна глава седма, регулираща допинговия контрол и борбата срещу употребата на допинг, както и взаимодействие между институциите в системата на училищното и висшето образование и антидопинговия център, за да се повиши информираността на подрастващите.", "date": "2017.12.08", "title": "Проектът за нов закон за спорта влиза за гласуване в Народното събрание"}
{"url": "http://www.dnevnik.bg/bulgaria/2017/12/08/3094170_povdignato_e_obvinenie_na_mladejite_nahluli_s_buhalki/", "text": "Прокуратурата повдигна обвинение срещу задържаните момчета, които преди два дни  нахлуха с бухалки  и метални прътове в професионалната гимназия по механоелектроника \"Н.Й.Вапцаров\" в гр.София, съобщиха от пресцентъра й. По рано днес МВР съобщи, че това са двама младежи на 15 и 18 години. Срещу тях  е образувано досъдебно производство  за хулиганство. Спрямо М. Марков е взета мярка за неотклонение \"парична гаранция\" в размер 500 лв., а спрямо непълнолетния А.И.А. – \"надзор на Извънболнична детска психиатрична служба\". За това престъпление се предвижда наказание \"лишаване от свобода\" до пет години.", "date": "2017.12.08", "title": "Повдигнато е обвинение на младежите, нахлули с бухалки в училище в София"}
{"url": "http://www.dnevnik.bg/bulgaria/2017/12/08/3094156_cacarov_i_srubskiiat_glaven_prokuror_podpisaha/", "text": "Българският главен прокурор Сотир Цацаров и сръбският му колега Загорка Доловац подписаха в Белград меморандум за разбирателство и сътрудничество. Това е първият подобен документ, който урежда взаимоотношенията между двете прокуратури, като не засяга правата и задълженията, произтичащи от други действащи междудържавни споразумения, съобщиха от държавното обвинение. С меморандума двете прокуратури се съгласяват да си сътрудничат в обмена на информация и при изпълнение на искания за правна помощ в обхвата на международно-правното сътрудничество по наказателно-правни въпроси. Предвижда се още сътрудничество в областта на организираната престъпност, корупция, тероризъм, трафик на наркотици, оръжия и хора, незаконно превеждане на хора през граница, изпиране на пари, конфискация на постъпления, придобити от престъпна дейност, киберпрестъпност и др. Документът ще се прилага при спазване на всички процедури по поверителност, съгласно действащите законодателства на държавите. Ръководителите на двете прокуратури подчертаха, че подобни отношения са от ключово значение в борбата срещу организираната престъпност и корупцията. В Белград все още се намира мажоритарният собственик на изпадналата в несъстоятелност Корпоративна търговска банка (КТБ) Цветан Василев. Българската прокуратура се опита на няколко пъти да поиска той да бъде екстрадиран обратно в страната, но това така и не се случва към момента. Специализираният наказателен съд ще започне да гледа делото за източването на КТБ на 13 декември.  За тогава съдията Вержиния Петрова е насрочила първото заседание по процеса. Обвинителният акт беше внесен през юли, като обемът му надхвърля 10 хиляди страници. С него на съд бяха предадени 18 души, за които се твърди, че са организирана престъпна група, чийто ръководител е именно Цветан Василев.", "date": "2017.12.08", "title": "Цацаров и сръбският главен прокурор подписаха меморандум за разбирателство и сътрудничество"}
{"url": "http://www.dnevnik.bg/sport/2017/12/08/3094005_mugla_i_silen_viatur_provaliha_kombinaciiata_pri/", "text": "Комбинацията при жените от Световната купа по ски алпийски дисциплини в Сен Мориц беше отменена заради лошо време. Слаломът се състоя, но гъстата мъгла и силният вятър в швейцарския зимен център не позволиха провеждането на супергигантския слалом. Още от сутринта метеорологичните условия предвещаваха подобен развой на състезанието. Това накара организаторите да разместят двете дисциплини в комбинацията заради безопасността на скиорките. По програма супергигантският слалом предхождаше слалома. Международната федерация по ски (FIS) планира насроченият за събота супергигантски слалом да бъде зачетен както за отделен старт в дисциплината, така и като втори манш на днешната коминация. Най-бърза в слалома беше носителката на Световната купа и лидер в генералното класиране Микаела Шифрин. Американката преодоля трасето за 42,53 секунди. Втора остана швейцарката Уенди Холденер с изоставане от 0,39 секунди. Двете състезателки бяха единствените, които слязоха под 43 секунди. Челната тройка допълни още една от представителките на домакините - Мишел Гизин, която беше с 1,21 секунди по-бавна от Шифрин. Програмата при жените предвижда два супергигантски слалома - в събота и неделя. При мъжете предстоят гигантски слалом (събота) и слалом (неделя) във френския курорт Вал д'Изер. ", "date": "2017.12.08", "title": "Мъгла и силен вятър провалиха комбинацията при жените в Сен Мориц"}
{"url": "http://www.dnevnik.bg/ot_vas/novini_ot_vas/2017/12/08/3093837_morskoto_kazino_vuv_varna/", "text": "Сградата е на 90 години. Началото на „Морско казино” е поставено през 1926г., когато тогавашната управа на Варна действа за развитието на града като Ривиерата на Балканите.", "date": "2017.12.08", "title": "Морското казино във Варна"}
{"url": "http://www.dnevnik.bg/bulgaria/2017/12/08/3094172_prezidentut_naloji_veto_nad_moratoriuma_za_novi/", "text": "Държавният глава Румен Радев наложи вето върху частта от Закона за бюджета на Националната здравноосигурителна каса за 2018 г., която забранява изплащането на нови лекарства през годината, съобщи прессекретариатът на президентството. Параграф 6 от Преходните и заключителните разпоредби на закона, който налага мораториум на около 20 нови молекули, одобрени за приложение в България, но непокривани от касата досега, ще бъде върнат за преразглеждане в парламента. \"Президентът счита, че се създава различно третиране на здравноосигурените лица през 2018 г. и се засяга основно конституционно право, гарантиращо на гражданите достъпна медицинска помощ. Лимитираният финансов ресурс за здраве налага оптимизиране на разпределението, разходването и контрола на наличните средства. Това, обаче, не може да е за сметка на конституционните права на гражданите и социалната справедливост\", се посочва в мотивите на президента Радев за налагането на вето. Предложението за мораториум над нови лекарства за годината дойде от Надзорния съвет на касата, като начин тя \"да отдъхне\" от големите си годишни разходи за медикаменти, достиащи 1 млрд. лв. Изчислението на фармацевтичните компании и пациентски организации обаче показаха, че ще се спестят около 25 млн. лв, но от терапии, които са единствена възможност за много онкологично болни и хора с редки заболявания. Фармацевтичната индустрия и  политически партии настояха за вето , а  пациентски организации протестираха  срещу решението на парламента, което  беше прието с единствена отстъпка, че забраната не важи за генерични лекарства . Протест срещу мораториума се организира включително и за утре (събота) от 11 ч. пред Народното събрание.", "date": "2017.12.08", "title": "Президентът наложи вето над мораториума за нови лекарства в бюджета на здравната каса за 2018 г."}
{"url": "http://www.dnevnik.bg/sviat/2017/12/08/3094159_kakvo_e_sporazumenieto_za_brekzit_i_kakvo_sledva/", "text": "След няколко дни на инфарктни преговори, тази сутрин премиерът Тереза Мей и председателят на Европейската комисия Жан-Клод Юнкер  обявиха пробив  в процеса за Брекзит. По трите основни въпроса - правата на гражданите, сметката и границата с Ирландия - те постигнаха прогрес, достатъчно голям, за да се мине към втората фаза на преговорите. Две неща станаха очевидни от 16-страничния документ - важни проблеми все още не са разрешени, но някогашната твърдост на Тереза Мей вече я няма. През януари тя  настояваше , че предпочита да напусне Европейския съюз без сделка, отколкото с лоша сделка; че Европейският съд няма да има  върховенство  над британската съдебна система и че Великобритания излиза изцяло от единния вътрешен пазар на ЕС. В името на преговорите обаче премиерът направи компромис с всичко това. За европейците в Обединеното кралство Европейците на Острова и британците в Европа  ще запазят правото си на пребиваване , същото важи и за семействата им, като процедурите ще се водят по европейските правила. Двете страни обещават бързи бюрократични действия. оциалните и здравни осигуровки ще бъдат запазени, също в съответствие с европейското право. Възникнат ли спорове за правата на хората, Съдът на ЕС ще бъде \"краен арбитър по интерпретациите на правото на ЕС\", а британските съдилища ще обръщат \"надлежно внимание\" на неговите решения. Не се знае какво ще се случи със свободата на придвижване и ще бъдат ли нужни визи или други документи за пресичане на границата между Великобритания и ЕС. За парите Сметката ще бъде платена в евро , методология вече има, но точно число не. Няма и да има скоро, каза главният преговарящ от страна на ЕС Мишел Барние. Източници на \"Ройтерс\" от \"Даунинг стрийт\" твърдят, че се предвижда сума от порядъка на 35-40 млрд. лири. Великобритания ще участва в европейските бюджети за 2019 г. и 2020 г. при същите условия, сякаш е член на ЕС. Същото се отнася и за вече поетите ангажименти, които трябва да бъдат изплатени след 31 декември 2020. (Те се означават с абревиатурата RAL.) Великобритания ще участва и в програмите за финансова помощ и операциите на Европейската инвестиционна банка, когато става въпрос за решения, взети преди датата на Брекзит. Внесеният в Европейската инвестиционна банка от Великобритания капитал ще бъде върнат на 12 годишни вноски, започващи в края на 2019 г. Първите 9 ще бъдат по 300 млн. евро, а последната - 195 903 950 евро. Внесеният в Европейската централна банка капитал ще бъде върнат в Bank of England след датата на Брекзит. За границата с Ирландия Този деликатен въпрос заплаши позицията на Мей, която бе принудена да балансира между преговорите с Брюксел, опитите да задържи съгласието в крехката си коалиция със северноирландските юнионисти и разделените си министри. В крайна сметка, споразумението гласи, че границата между Ейре и Северна Ирландия трябва да остане отворена; единният пазар в рамките на Обединеното кралство също; Великобритания иска да излезе от европейския Митнически съюз и единен пазар, но Ирландия ще остане в тях и въпреки това помежду им не бива да има ограничения. Това звучи утопично, така че е  включена и дискретна уговорка  - че ако по въпроса няма споразумение във финалния договор за Брекзит, Великобритания ще спазва правилата на ЕС в името на запазването на сътрудничеството си с Ирландия. Какво следва Препоръката на Комисията сега отива на срещата на върха на европейските лидери следващата седмица. Мей заяви, че очаква тогава да бъде одобрено официалното споразумение. Еврокомисията изрази готовност веднага да започне работа по втората фаза на разговорите, която се отнася за търговията и дългосрочните отношения с блока. Председателят на Европейския съвет Доналд Туск каза, че блокът е готов да започне преговори за преходния период с Великобритания и иска повече яснота за това как Лондон вижда новите отношения след Брекзит. \"Посветихме толкова много време на лесната част и сега... имаме де факто по-малко от година\" преди Великобритания да напусне през март 2019 г., предупреди Туск.", "date": "2017.12.08", "title": "Какво е споразумението за Брекзит и какво следва (обобщение)"}
{"url": "http://www.dnevnik.bg/sport/2017/12/08/3094187_kapitanut_na_peru_propuska_svetovnoto_v_rusiia_zaradi/", "text": "Капитанът на националния отбор на Перу Паоло Гереро ще пропусне световното първенство по футбол в Русия през 2018 г. 33-годишният нападател, който е рекордьор по голове за страната си, е наказан за една година заради употреба на кокаин. Правата на Гереро бяха спрени в началото на ноември , след като стана ясно, че се е провалил при допинг проверка след световната квалификация с Аржентина на 5 октомври. Днес ФИФА обяви срока на наказанието на играча и какво е откритото в пробата му вещество. Санкцията на нападателят на бразилския \"Фламенго\" започна да тече със задна дата - 3 ноември. Той няма право да участва както в официални мачове на клубно и национално ниво, така и в приятелски срещи. Отсъствието на Гереро е много тежък удар за перуанския отбор, който ще участва на световно първенство за пръв път от 1982 г. Той отбеляза пет гола в квалификациите и беше с главна заслуга тимът да завърши на пето място в зона \"Южна Америка\". Гереро има рекордните 32 попадения в 86 двубоя за Перу. Той изведе страната си до бронзовите медали в две от последните три издания на Копа Америка - през 2011 и 2015 г. И в двата случая бившият нападател на \"Байерн\" стана голмайстор на турнира. Гереро беше привлечен от баварците още като юноша през 2002 г. Той записа 49 гола в 70 мача за втория отбор на германския гранд, а между 2004 и 2006 г. се разписа 13 пъти в 44 срещи за първия тим. След шест сезона в \"Хамбургер\", където изигра 177 двубоя и вкара 51 гола, Гереро премина в \"Коринтианс\" през 2012 г. Още в първия си сезон той изведе бразилския отбор до титлата от световното клубно първенство, след като отбеляза победния гол във финала с \"Челси\". Гереро изигра 127 мача за \"Коринтианс\", в които се разписа 54 пъти. През 2015 г. нападателят подписа с \"Фламенго\", за който има 42 попадения в 107 срещи.", "date": "2017.12.08", "title": "Капитанът на Перу пропуска световното в Русия заради употреба на кокаин"}
{"url": "http://www.dnevnik.bg/evropa/novini_ot_es/2017/12/08/3094166_planut_na_trump_za_erusalim_subudi_stari_vrajdi_v/", "text": "Решението на президента на САЩ Доналд Тръмп да премести американското посолство в Израел в Ерусалим съживи старото напрежение между правителствата в Европейския съюз, които искат да има мир в Близкия Изток, но в различна степен симпатизират на израелците и на палестинците, пише \"Ройтерс\". \"Чувам от някои хора, включително от господин Тилърсън, че нещата ще се случат навреме и часът за преговори е подходящ. Досега (САЩ) може и да са играли посредническа роля в конфликта, но сами се изключиха в известна степен\", коментира френският външен министър Жан-Ив льо Дриан, имайки предвид държавния секретар на САЩ Рекс Тилърсън, който е в Париж за разговори,  след като посети Брюксел  и Виена. \"Реалността е, че те са сами и изолирани по въпроса\", каза той пред радио \"Франс Интер\". Предвид, че Великобритания е заета с  планирането на бъдещото си излизане от ЕС , Франция се опитва да води Европа в преговорите за Близкия Изток като организира мирна конференция миналия януари. Върховният представител на ЕС по външната политика и сигурността Федерика Могерини обаче е тази, която представлява блока в \"квартета\" за Близкия Изток, включващ САЩ, ООН, ЕС и Русия. В четвъртък Могерини обеща да вдъхне нови сили на дипломацията с Русия, САЩ, Йордания и други страни, за да гарантира, че палестинците също ще имат столица в Йерусалим. По думите й Вашингтон остава основен миротворец. Унгария обаче блокира планираното изявление на ЕС в отговор на  решението на Тръмп . В сряда вечерта чешкото външно министерство заяви, че ще обмисли преместване на посолството на страната от Тел Авив в Ерусалим \"само на основата на резултатите от преговори с ключови партньори в региона и по света\". Много хора в Израел видяха в това изявление подкрепа за действията на Тръмп. В петък Могерини посочи, че чешкият външен министър Любомир Заоралек я е уверил, че изявлението \"категорично не е акт на подкрепа за решението на американската администрация\" и Чехия твърдо стои зад общата европейска консолидирана позиция. Според дипломати Прага приема израелския суверенитет само върху Западен Ерусалим. Палестинците искат столицата на тяхна бъдеща държава да бъде Източен Ерусалим. ЕС търси единство на среща с израелския премиер Могерини подчерта, че всички правителства в ЕС са обединени по въпроса за Ерусалим и в търсенето на решение, свързано със създаването на палестинска държава на територията, която Израел окупира преди 50 години - Западния бряг, ивицата Газа и Източен Ерусалим. ЕС вярва, че е негов дълг гласът му да се чува, тъй като е най-големият донор на помощи за палестинците и най-големият търговски партньор на Израел, но политическите разделения в блока отслабват влиянието му. Външните министри на ЕС ще се опитат да представят единен фронт на срещата с израелския премиер Бенямин Нетаняху в Брюксел в понеделник. По думите на висш френски дипломат е от ключово значение правителствата от ЕС да имат ясно послание пред израелския премиер. Те заемат много различни позиции – от силната подкрепа на чехите за Израел, споделяна и от Германия, до шведското решение през 2014 г. да признае бъдеща палестинска държава. Някои смятат ЕС за твърде про-палестински настроен заради дългогодишната опозиция на блока срещу израелските селища на Западния бряг.", "date": "2017.12.08", "title": "Планът на Тръмп за Ерусалим събуди стари вражди в дипломацията на ЕС"}
{"url": "http://www.dnevnik.bg/zelen/2017/12/08/3094190_na_protest_v_zashtita_na_pirin_izlizat/", "text": "Протест в защитна на национален парк Пирин организират природозащитните организации от коалиция \"За да остане природа в България\" следващата седмица (в сряда от 18.30 ч.). Причината е, че предстои Министерски съвет да разгледа решение за промяна в концесионния договор на ски зона Банско, свързана с увеличаване на площите, на които могат да се изграждат нови ски съоръжения. Правителство спешно придвижва две процедури, които ще позволят ново изсичане на старите гори в Пирин за ски писти и съоръжения, заявяват еколозите в свое съобщение до медиите. От своя страна Министерство на екологията организира кръгла маса с \"всички заинтересовани страни\" по темата още в понеделник. Целта на събитието е \"да осигури прозрачност за проектите на решения на Министерски съвет за Пирин\". \"Вместо наказания за нарушението, правителството предлага опрощение и награда – 10 пъти увеличаване на площта на концесията, като концесионната такса ще се завиши минимално\" коментират от екокоалицията. Те предупреждават, че проектът за изменение на концесионния договор включва площи и извън т.нар. \"буферна зона\", която ЮНЕСКО определи като краен компромис, при който Пирин може да остане в обектите на световното наследство. Прекрачването е изрично забранено от ЮНЕСКО още през 2001 г. и неминуемо ще доведе до санкции от световната организация. Коалицията е срещу погазването на закона и унищожаването на обекта световното наследство на ЮНЕСКО и призовава граждани, институции и медии, , да се включат в протеста на коалицията на 13 декември, от 18,30 ч. в София. До 22 декември тече и обществено обсъждане на промяна в сега действащия план за управление на националния парк. Промяната дава възможност за отпадане на ограниченията за строителство в зоната за туризъм, която заема 2,2% от парка. Така площта за застрояване ще нарасне от сегашните 0.6% до 2.8%, т.е, над четири пъти. Наред с това екоминистерството продължава да защитава в съда проекта на нов план за управление на парка, който предвижда още по-голямо застрояване на площ от 7.5%. \"Всичко това е безпрецедентен коледен подарък за офшорната компания Юлен, удар по правовата държава и нагло антиевропейско поведение в навечерието на европейското председателство,\" смятат еколозите. \"Пирин е световна ценност и емблема на България, управлението му трябва да гарантира ясно и недвусмислено, че пази уникалните му природни дадености от сечи и строежи. Природозащитниците подчертават, че спазването на закона и опазването на горите, водите, чистия въздух и редките видове никъде по света не пречи на бизнеса и на благосъстоянието, напротив, привлича инвестиции и повишава качеството на живота.", "date": "2017.12.08", "title": "На протест в защита на Пирин излизат природозащитници и граждани"}
{"url": "http://www.dnevnik.bg/sport/2017/12/08/3094089_rekordut_za_skorostno_izkachvane_na_everest_beshe/", "text": "Върховният съд в Непал обяви за невалиден рекорда за скоростно изкачване на Еверест. Той беше поставен от непалеца Пемба Джордже през 2004 г. Причината за отмяната му е липса на доказателства за осъществяването му. Джордже твърдеше, че на 21 май се е изкачил от базовия лагер (около 5300 м) до най-високия връх в света (8848 м) за 8 часа и 10 минути. Новото официално най-бързо изкачване на Еверест е 10 часа и 56 минути на друг непалец - Лакпа Гелу.  Решението на съда в Непал слага край на 14-годишната битка за рекорда между Дордже и Гелу. Още от началото на века двамата шерпи си отправят взаимни обвинения за истинността на изкачванията им на Еверест. Надпреварата започва с рекорда на Дордже от 22 май 2003 г., когато изкачва върха по южния склон за 12 часа и 45 минути. Три дни по-късно Гелу подобрява постижението и записва време 10 минути и 56 минути. Резултатът му е потвърден от друг катерач, който е бил заедно с него по пътя към върха. Година по-късно Дордже обявява, че е изкачил върха за невероятните 8 часа и 10 минути. Мнозина експерти в алпинизма се усъмнили в действителността на опита поради липсата на доказателства. В допълнение Дордже е бил сам при изкачването при лоши метеорологични условия. Това е накарало Гелу да подаде иск в съда в Непал през 2013 г., който да провери истинността на този рекорд.", "date": "2017.12.08", "title": "Рекордът за скоростно изкачване на Еверест беше отменен след 13 години"}
{"url": "http://www.dnevnik.bg/bulgaria/2017/12/08/3094193_prokuraturata_niama_nito_edno_razsledvane_za_podkup_v/", "text": "Прокуратурата няма нито едно разследване за подкуп срещу някой от изпълнителната власт - срещу депутат, министър, заместник-министър, областен управител или какъвто и да е друг член на изпълнителната или законодателната власт. Това съобщава  \"Медиапул\" , позовавайки се на данните на държавното обвинение за висящите разследвания за т.нар. \"корупционни\" престъпления, предоставени по реда на Закона за достъп до обществена информация (ЗДОИ). От отговора се разбира, че в момента прокуратурата води общо 127 разследвания за \"корупционни\" престъпления по високите и средните етажи на властта. От тях 93 са срещу кметове. Срещу депутати има три разследвания - за безстопанственост, пране на пари и осуетяване на наказателно преследване. Водят се четири разследвания срещу министри – за длъжностно присвояване, неизгодна сделка и две за престъпления по служба. Делата срещу заместник-министри са пет – едно за безстопанственост и четири за престъпления по служба. Срещу шефове на държавни агенции има четири дела – едно за безстопанственост и три за престъпления по служба. Разследва се един областен управител отново за престъпление по служба. Няма дела срещу управители на здравната каса, срещу директорите в НАП, НОИ, шефовете в митниците, членове на Комисията за конфискация и Висшия съдебен съвет, съдебните инспектори, членовете на Бюрото за контрол на СРС и заместник-областните управители. Данните на държавното обвинение показват, че най-много разследвания има в местната власт, вероятно защото и нейните представители са по-многобройни. Общо 76 дела се водят срещу бивши или настоящи кметове на общини. Те са главно за безстопанственост и за престъпления по служба. Има и две дела за подкуп, които без съмнение могат да се нарекат \"корупционни\". Мишени на прокуратурата са по осем зам.-кметове и кметове на райони. Разследванията срещу съдии и прокурори са повече от тези срещу цялата изпълнителна и законодателната власт.", "date": "2017.12.08", "title": "Прокуратурата няма нито едно разследване за подкуп в изпълнителната власт"}
{"url": "http://www.dnevnik.bg/citat_na_deniia/2017/12/08/3094258_citat_na_denia_ako_sum_sobstvenik_na_levski_shte/", "text": "Н Така старши треньорът на \"Астана\" Станимир Стоилов коментира трансферната политика на любимия му \"Левски\". Той говори при завръщането си в България, след като постигна поредния си голям успех в Казахстан. Неговият отбор  преодоля груповата фаза на Лига Европа  и за пръв път в историята си ще участва в евротурнирите след Нова година. Стоилов определи начина, по който се ръководи \"Левски\" в последните осем-девет години, като \"пародия\". \"Всеки трансферен прозорец между осем и десет нови. За мен това е убийство. Разбирам да купиш четирима нови, но 14... Имам чувството, че купуват играчи за всички гарнитури на \"Левски.\" \"Извинението винаги е правим нов отбор. Хубаво нов отбор, ама трябва да има и качество. След като всяка година през този отбор преминават по 20 футболисти, значи нещо не е така, както трябва. Това няма нищо общо с бизнеса във футбола. Да не говорим, че и с футбола няма нищо общо\", каза още Стоилов. \"Има ли отбор в света да е купил 14 футболисти преди сезона и на първия месец да говори за селекция. Такива управления не ги приемам и изобщо не са ми приятни да ги коментирам\", завърши коментара си по темата бившият треньор на \"Левски\" и националния отбор на България.", "date": "2017.12.08", "title": "Цитат на деня: Ако съм собственик на \"Левски\", ще застрелям тези, които правят селекцията"}
{"url": "http://www.dnevnik.bg/sport/2017/12/08/3094261_kristiano_ronaldo_se_obiavi_za_nai-velikiia_v/", "text": "Звездата на \"Реал\" (Мадрид) Кристиано Роналдо се обяви за най-великия футболист в историята. В четвъртък португалецът  спечели за пети път най-ценното индивидуално отличие  - \"Златната топка\", и изравни рекорда на Лионел Меси. \"Не виждам по-добър от мен. Никой не може да прави нещо, което аз да не умея. В същото време аз правя неща, които другите не могат. Няма по-завършен играч от мен. Аз съм най-великият футболист в историята\", заяви Роналдо пред списание \"Франс футбол\". В друго интервю той сподели, че не е очаквал да изравни рекорда на Меси. \"Аз спечелих \"Златната топка\" пръв, но след това той я спечели четири пъти поред. Не крия, че бях тъжен и ядосан от този факт. Ходех на церемониите и никога не печелих. В един момент дори бях демотивиран. Не исках повече да ходя. Не исках да бъда там, само за да се снимам.\" \"Но футболът ти дава възможност да продължиш да работиш и да печелиш. Бях търпелив и спечелих още няколко пъти \"Златната топка\". Сега получих петата и това ми дава още по-голяма мотивация да продължа да се боря, без да мисля за възрастта си\", каза още Роналдо. Португалецът заяви, че се надява надпреварата между него и Меси да продължи. \"Надявам се да мога да играя на това ниво още няколко години. Надявам се битката с Меси да продължи. Всичко се случва с причина. Чувствам се добре този сезон, ще видим какво ще се случи в края му.\"", "date": "2017.12.08", "title": "Кристиано Роналдо се обяви за най-великия в историята"}
{"url": "http://www.dnevnik.bg/biznes/2017/12/08/3094265_turgoviiata_na_tok_da_e_samo_prez_borsata_predvijdat/", "text": "От 1 януари 2018 г. производителите на електрическа енергия, включително и възобновяемите централи, с инсталирана мощност над 5 МВ, ще бъдат длъжни да сключват сделки на борсата за ток. Такъв текст гласуваха депутатите от енергийната комисия. Текстът е включен в заключителните разпоредби на Закона за безопасно използване на ядрената енергия. Предложението е внесено между първо и второ четене от депутатите от ГЕРБ Делян Добрев, Валентин Николов и Александър Ненков и представителя на \"Обединените патриоти\" Искрен Веселинов. Ако промените бъдат одобрени и в пленарната зала на Народното събрание, ще се сложи на край на оспорваните от различни участници на пазара търгове за търговия с ток на енергийната борса, съобщава електронното издание \"Медиапул\". Преди няколко дни и  Асоциацията на работодателите възразиха  срещу начина на търгуване на електроенергия. От организацията обявиха, че борсовият пазар на ток е всъщност непрозрачен. Търговете на борсата са провеждани от Националната електрическа компания, АЕЦ \"Козлодуй\" и ТЕЦ \"Марица Изток 2\" по техни правила, често с обявяване в последния момент и често без яснота кой ги печели, допълва изданието. Трите държавни компании в момента имат задължително определяни от енергийния регулатор квоти за захранване на регулирания пазар на бита и малките фирми, както и посочени от Брюксел квоти за продажба на борсата за ток, а останалите произведени количества могат да търгуват както решат сами.", "date": "2017.12.08", "title": "Търговията на ток да е само през борсата, предвиждат готвени промени"}
{"url": "http://www.dnevnik.bg/sport/2017/12/08/3094267_jan_tod_poluchi_treti_mandat_nachelo_na_mejdunarodnata/", "text": "Жан Тод получи трети мандат като президент на Международната автомобилна федерация (ФИА). 71-годишният французин  беше единственият кандидат за поста . Преизбирането му беше официализирано днес по време на годишната асамблея на организацията. Тод оглави  ФИА  през 2009 г., когато смени Макс Моузли, който беше президент в продължение на 16 години. През 2013 г. французинът беше преизбран на поста. Третият му мандат, който ще е до 2021 г., ще е последен за него. Според експерти новият мандат на Тод ще е доста сложен, тъй като ФИА трябва да служи като медиатор в преговорите между новия собственик на Формула 1 \"Либърти медия\" и отборите. Споразумението \"Конкорд\" изтича през 2020 г., а някои от тимовете вече възразиха срещу подготвяните промени в правилата от 2021 г.  \"Ферари\" дори заплаши, че ще напусне спорта . Французинът добива най-голяма популярност в моторните спортове с \"Ферари\". Той е генерален мениджър на \"скудерията\" от 1994 до 2007 г. Тод изведе \"черните кончета\" до шест световни титли при пилотите (пет с Михаел Шумахер и една с Кими Райконен) и седем при конструкторите. Под негово ръководство \"Ферари\" прекъсна серията си от 21 години без титла при пилотите.", "date": "2017.12.08", "title": "Жан Тод получи трети мандат начело на Международната автомобилна федерация"}
