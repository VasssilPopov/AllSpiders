{"url": "https://www.dnevnik.bg/sport/2019/04/05/3415785_s_50-iia_si_gol_salah_vduhnovi_livurpul_za_truden_obrat/", "text": "Ливърпул\" спечели трудна, но изключително важна победа в надпреварата за титлата във Висшата лига. Червените стигнаха до обрат за 3:1 срещу \"Саутхемптън\" като гост. \"Светците\" поведоха рано с гола на Шейн Лонг. \"Ливърпул\" отговори с изравнителния гол на Наби Кейта преди почивката. Развръзката дойде в последните десет минути, когато Мохамед Салах вкара и даде преднина на отбора си. В края Джордан Хендерсън отбеляза третия гол за мърсисайдци. \"Ливърпул\" изскочи на върха във Висшата лига, като води с две точки пред шампиона \"Манчестър сити\", но \"гражданите\" са с мач по-малко. Червените са отборът, спечелил най-много точки (16) от мачове, в които е бил изоставащ в резултата, показват данните на Opta Joe. За Мохамед Салах това беше 50-и гол във Висшата лига, като той го вкара в 69-ия си мач за \"Ливърпул\". Само двама други играчи са стигали до 50 попадения в английското първенство по-бързо - Алън Шиърър (66 мача за \"Блекбърн\") и Рууд ван Нистелрой (68 мача за \"Манчестър юнайтед\"). В деветата минута след центриране от ляво играч на домакините отклони с глава. Топката стигна до изпуснатия от защитата Лонг, който нямаше затруднения да вкара. Последваха минути, в които и двата отбора имаха възможности. В 35-ата при бърза атака Салах беше изведен напред, последваха две разбърквания. С много усилия \"Ливърпул\" постигна целта си - след центриране от дясно Кейта вкара с глава. Повторенията показаха, че в началото на атаката Салах е бил в засада. След почивката картината не се промени и \"Ливърпул\" продължи да владее повече топката, но и домакините се стараеха да използват всяка възможност. В 80-ата минута червените организираха бърза атака. Влезлият като резерва Хендерсън пусна към Салах, който пое топката в половината на \"Ливърпул\" и се насочи напред, а накрая с хубав удар вкара за 2:1. Това окрили \"Ливърпул\", който в 86-ата минута стигна и до още един гол. След дълго подаване Роберто Фирмино овладя вдясно в наказателното поле, излъга защитник и подаде пред вратата, където Хендерсън засече.", "date": "2019.04.05", "title": "С 50-ия си гол Салах вдъхнови \"Ливърпул\" за безценен обрат в борбата за титлата"}
{"url": "https://www.dnevnik.bg/evropa/2019/04/05/3415620_pregovorite_za_glaven_prokuror_na_es_sa_v_zadunena/", "text": "След три кръга преговори между държавите членки и Европейския парламент разговорите за това кой да бъде първият европейски главен прокурор навлязоха в задънена улица, предаде EUobserver. Европейският парламент  подкрепя Лаура Кодруца Кьовеши , която оглавяваше Националната дирекция за борба с корупцията в Румъния. Румънското правителство, което в момента председателства Съвета на ЕС, активно лобираше срещу Кьовеши при разговорите между държавите членки и  те подкрепиха френския кандидат  за поста. В съобщение на съвета от четвъртък се изразява съжаление: \"Не беше постигнат по-нататъшен напредък и не бе възможно да се обменят мнения с преговарящите от страна на парламента относно виждането на институциите за бъдещата Европейска прокуратура и първия главен прокурор на ЕС.\" Подчертава се, че според съвета Европейската прокуратура се нуждае от опитен и независим професионалист, който да може да изгради службата от основи. \"Преговорният екип на съвета заявява отново, че макар да признава качествата на тримата подбрани кандидати, предпочитаният от съвета кандидат за този пост е г-н (Жан-Франсоа – бел.ред.) Бонер.\" Евродепутатът Ингеборг Гресле (Германия, Европейска народна партия) обаче заяви: \"Ние не можем да приемем факта, че съветът отстъпва на натиска на румънското правителство да подкрепи много по-слаб кандидат.\" \"Пречките, които Кьовеши в момента среща от страна на румънските власти, показват нейния кураж и нейната независимост, които са ключови изисквания за ефективното функциониране на Европейската прокуратура\", коментира Юдит Саргентини, холандски евродепутат от групата на Зелените, която е част от преговорния екип на Европейския парламент. Според нея е \"срамно, че съветът е готов да се подчини на капризите на румънското правителство за такава изключително важна позиция\". Последните преговори между Съвета на ЕС и европарламента ще се проведат следващата седмица. Ако не завършват с успех, те вероятно ще трябва да бъдат възобновени след съставянето на новия Европейски парламент след изборите през май. Съветът и европарламентът трябва да определят главния прокурор на ЕС с общо съгласие. Пред \" Капитал \" Саргентини обясни, че преговарящите от страна на Съвета на ЕС са изтъкнали лошите отношения на румънската магистратка с някои страни членки като аргумент срещу нея. Това е и един от аргументите на Франция твърдо да лобира за Жан-Франсоа Бонер. \"Попитах ги как според тях ще се възприеме блокирането на Кьовеши след бруталните действия на румънските власти. Ние позволяваме на някои страни членки да правят това и след това ги оставяме да им се размине\", допълни тя. Европейската прокуратура ще има правомощия да разследва и преследва по наказателен ред престъпленията против бюджета на ЕС, например измами, корупция или трансгранични измами с ДДС. По време на петгодишния мандат на Кьовеши начело на Националната дирекция за борба с корупцията осъдителните присъди за корупция по високите етажи на властта рязко се увеличиха, което й спечели похвали от ЕС, от групи на гражданското общество и частни инвеститори. Миналата година обаче Кьовеши  бе отстранена  по заповед на правосъдния министър Тудорел Тоадер.", "date": "2019.04.05", "title": "Преговорите за главен прокурор на ЕС са в задънена улица"}
{"url": "https://www.dnevnik.bg/bulgaria/2019/04/05/3415585_helzinkskiiat_komitet_izrazi_trevoga_ot_izbora_na/", "text": "Българският хелзинкски комитет  (БХК) публикува становище  след номинацията и  избора на Данаил Кирилов  за министър на правосъдието, в което изразява тревога от назначението. Според БХК Данаил Кирилов е допринесъл за отслабването на върховенството на правото и за подкопаването на гражданските права и свободи в България с дългосрочни последици. Организацията припомня, че като председател на правната комисия Кирилов подкрепи последните промени в Административнопроцесуалния кодекс, с които бе ограничен достъпа до съд и възможностите за граждански контрол. Според неправителствената организация това е притеснително и в контекста на скандала с имотите, който доведе и до оставки в изпълнителната власт. \"Данаил Кирилов бе защитник или вносител на редица други спорни законодателни промени през отминалата година – в антикорупционния закон, в Закона за приватизацията и следприватизационния контрол и в нерегулярно извършените без обществено обсъждане експресни промени в Закона за съдебната власт през март. Като председател на Правната комисия в Народното събрание, Данаил Кирилов или допускаше, или активно извършваше действия в противоречие с установения ред за предлагане на изменения в нормативните актове. С действията си той постави под съмнение разделението на властите и ясно показа на съдебната власт, че следва да работи в интерес на управляващите\", се казва в становището на правозащитната организация.", "date": "2019.04.05", "title": "Хелзинкският комитет изрази тревога от избора на Данаил Кирилов за правосъден министър"}
{"url": "https://www.dnevnik.bg/sviat/2019/04/05/3415645_dve_treti_ot_shveicarcite_shte_podkrepiat_goliama/", "text": "Почти две трети от избирателите в Швейцария заявяват, че на референдума на 19 май ще подкрепят предложение за голяма промяна на корпоративната данъчна система. Това би сложило край на плащането на ниски данъци от чуждестранни фирми, понякога по-ниски дори от тези на швейцарците. Критици казват, че такава промяна ще отблъсне мнозина мултинационални инвеститори и клиенти на банки. Но 62% от избирателите подкрепят позицията на финансовия министър Уели Маурер, показва проучването на Tamedia. Според Маурер приемането на проекта ще премахне опасността страната да бъде третирана просто като място, където плащаш ниски данъци, а не за бизнес. Преди две години швейцарците отхвърлиха на референдум такава промяна. Но под натиска на ЕС и ОИСР правителството обеща да изпълни международните стандарти и да премахне преференциалните данъчни ставки, от които се ползват около 24 000 чуждестранни компании, регистрирани в Швейцария. Ако втори път кажем \"не\", ще изгубим доверието и Швейцария може да се окаже в черния списък на данъчните убежища, а държавите може да започнат двойно повече да облагат базирани в Швейцария компании. \"Това просто ще означава, че пред Швейцария няма бъдеще. Разбира се, можем да направим корекции и да се върнем с друг план, но се съмнявам това да помогне много.\" В зависимост от кантона, в който са адресите им, те плащат 7.8-12 процента корпоративен данък, докато \"нормалните\" швейцарски фирми плащат 12-24%. Сега кантоните ще трябва да понижат данъците, за да не си тръгват швейцарските компании. Друга предложена за вота през май промяна е в държавната пенсионна система да влязат годишно по 2 млрд. швейцарски франка. Сумата ще бъде набавена от повишени вноски от служители и работодатели, а федералното правителство ще направи свои вноски.", "date": "2019.04.05", "title": "Две трети от швейцарците ще подкрепят голяма промяна на фирмените данъци"}
{"url": "https://www.dnevnik.bg/sport/2019/04/05/3415648_dermendjiev_osvobojdavaneto_na_trimata_futbolisti_e/", "text": "Треньорът на \"Левски\" Георги Дерменджиев заяви, че  освобождаването на тримата основни футболисти  - Давид Яблонски, Милош Цветкович и Жерсон Кабрал, е решение \"на всички\". \"Аз мисля, че всичко е ясно. Просто няма да им бъдат подновени договорите\", посочи Дерменджиев. По думите му това не са крути мерки. \"Това е решение на клуба. Посоката, която клубът е определил, се следва от самото начало.\" Дерменджиев приветства привличането на румънеца Богдан Патрашку за скаут. \"Дори закъсняхме с тази позиция\", заяви той. В неделя \"Левски\" гостува на \"Черно море\" и надеждите на треньора са, че отборът ще създаде повече голови възможности, отколкото в мача с \"Ботев\" (Пловдив) (1:1).", "date": "2019.04.05", "title": "Дерменджиев: Освобождаването на тримата футболисти е решение на всички (видео)"}
{"url": "https://www.dnevnik.bg/bulgaria/2019/04/05/3415609_budeshtiiat_shef_na_antikokupcionnata_komisiia_moje_i/", "text": "Бъдещият председател на антикорупционната комисия не е задължително да бъде с висше юридическо образование. Това предложение е внесено заедно с други в правната комисия в четвъртък часове преди да изтече срокът за внасяне на проекти за второ четене на проектоизменения на Закона за противодействие на корупцията и отнемане на незаконно имущество, известен като антикорупционния закон, съобщи сайтът defakto.bg. Предложението веднага събуди подозрения, че може би се готви смяна на сегашния председател с определен вече човек и това е наложило промяна на изискванията. В мотивите на вносителите обаче е посочено, че целта е да се изравни цензът с този на председателя на ДАНС. Сега изискванията за шефа на КПКОНПИ са за висше юридическо образование и 10 години юридически стаж. Занапред председателят трябва да има \"висше образование степен магистър и 10-гoдишeн юpидичecĸи или пpoфecиoнaлeн cтaж в cлyжбитe зa cигypнocт или зa oбщecтвeн peд, oт ĸoитo минимyм 5 гoдини нa pъĸoвoднa длъжнocт\". Предложенията за второ четене са внесени от довчерашния председател на комисията Данаил Кирилов и заместниците му Хамид Хамид и Християн Митев, информира сайтът defakto.bg. Другата важна поправка е, че както препоръча премиерът Борисов вчера при номинирането на Кирилов за правосъден министър. Те отново ще бъдат задължени да подават имуществени декларации. Oбщинcĸитe cъвeтници бeзcпopнo ca лицa, зaeмaщи пyбличнa длъжнocт в opгaнa нa мecтнoтo caмoyпpaвлeниe - общинcĸия cъвeт, и ĸaтo тaĸивa пpиeмaт peшeния зa yпpaвлeниe нa oбщинcĸaтa coбcтвeнocт и зa paзпpeдeлeниe нa cepиoзни финaнcoви pecypcи пpи yчacтиeтo нa oбщинaтa в пpoeĸти, cъфинaнcиpaни или финaнcиpaни oт eвpoпeйcĸитe cтpyĸтypни и ĸoxeзиoнни фoндoвe, се казва в мотивите на вносителя Християн Митев. Останалите предложения смекчават приетите на първо четене разпоредби, които дават най-широки правомощия на КПКОНПИ като полицейска служба, включително и да призовава граждани през нощта, да ги довежда принудително, когато не се отзовават, а служителите да провеждат акции с маски на лицата. Предложенията предвиждат да отпадне нощното призоваване, а при неявяване да се санкционират с глоби. Предложена е добавка относно маските в пpиeтaтa нa пъpвo чeтeнe пoпpaвĸa, според която пpи изпълнeниe нa cлyжeбнитe cи зaдължeния cлyжитeли нa KΠKOHΠИ мoгaт дa изпoлзвaт зaщитни cpeдcтвa, гapaнтиpaщи тяxнaтa личнa бeзoпacнocт и пpиĸpитиe нa caмoличнocттa. Xpиcтиaн Mитeв предлага дa ce дoбaви, чe в тeзи cлyчaи мacĸиpaнитe нocят индивидyaлни идeнтифиĸaциoнни нoмepa пo peд, oпpeдeлeн c пpaвилниĸ. Това е необходимо в случаи на пpeвишaвaнe нa пpaвoмoщиятa и нapyшaвaнe пpaвaтa нa гpaждaнитe тeзи cлyжитeли дa мoгaт дa бъдaт ycтaнoвeни. --", "date": "2019.04.05", "title": "Бъдещият шеф на антикорупционната комисия може и да не е юрист"}
{"url": "https://www.dnevnik.bg/sviat/2019/04/05/3415699_bivsh_hurvatski_premier_vleze_v_zatvora_za_korupciia/", "text": "Иво Санадер, бившият премиер на Хърватия, влезе в затвора след присъда за корупция, след като Върховният съд на страната увеличи наказанието му от 2017 г. над прага от 5 години, отвъд който той губи свободата си. Санадер е бил отведен веднага от дома си още в четвъртък вечерта, макар че може да обжалва и пред Конституционния съд, съобщи \"Ройтерс\". В съобщението на Върховния съд не се посочва с колко е увеличена присъдата, но местните медии твърдят, че става дума за 6 години. През 2017 г. министър-прдседателят от периода 2003-2009 г. бе осъден на четири години и половина заради получаване през 2008 г. на подкуп. Сумата била, за да уреди сграда на свой съпартиец да бъде продадена на едно от министерствата срещу цена, по-висока от пазарната. Преди 10 години той напусна поста без обяснение защо го прави и отхвърля това и всички последвали обвинения в корупция. Миналия октомври бе подновено и делото с обвинения, че през 2008 г. е получил подкуп от унгарската енергийна компания MOL в замяна на това тя да стане основният акционер в хърватската енергийна фирма INA. През същия месец първоинстанционен съд му даде 30 месеца затвор за взимане като зам.-министър на външните работи на подкуп през 90-те години от банка Hypo Alpe Adria (тогава притежавана от австрийци). Делото се гледа в момента на по-висока инстанция.", "date": "2019.04.05", "title": "Бивш хърватски премиер влезе в затвора за корупция със сграда"}
{"url": "https://www.dnevnik.bg/sport/2019/04/05/3415695_penev_neka_sporut_s_ludogorec_da_se_reshi_ot/", "text": "Треньорът на ЦСКА Любослав Пенев се надява, че мачът с \"Лудогорец\" в събота ще бъде решен на терена в спор между футболистите. Той отново изрази разочарованието си от съдийството на Николай Йорданов в  двубоя в Разград за купата преди два дни . \"Ако трябва да се върнем към мача само за едно нещо – и двата отбора играха добре, просто победи по-добрият с разлика във футболните елементи. Нека там се реши спорът между отборите – на терена и между футболистите, а също и треньорските щабове, които са отстрани. А не – отново казвам и повтарям – основни действащи лица, които да искат да са главни герои, да избиват комплекси, да бъдат съдийската четворка\", заяви Пенев в Русе, където ЦСКА е на лагер. Според него не е нормално съдия на мача за първенство в събота да е Драгомир Драганов, който беше четвърти съдия на двубоя в сряда. \"Не знам доколко е редно и логично четвъртият съдия след три дена да ти свири мач. Ако беше нещо помощник, делегат евентуално.... Ако имаме още четири-пет мача в региона, може би двамата странични също ще ни бъдат главни. Това може би са някакви неща, които не познавам в правилника. За мен не е нормално\", заяви Пенев. Треньорът на червените посочи, че си е направил изводи от предната среща и вече е представил анализа си пред футболистите. \"Единият мач за купата премина, ние сме доволни, играхме много силно и постигнахме целта. Този мач вече остава в историята и от два предстоящи мача срещу \"Лудогорец\" остава да се изиграе един. Това вече е плейоф срещу основния ни конкурент, така че абсолютно всичко е реално. Целта не се променя. Онзи ден казах – от двата мача най-важен беше първият. Сега него го няма, така че остава следващият, който не е по-маловажен мач за нас\", каза Пенев.", "date": "2019.04.05", "title": "Пенев: Нека спорът с \"Лудогорец\" да се реши от футболистите (видео)"}
{"url": "https://www.dnevnik.bg/photos/2019/04/05/3415724_fotogaleriia_rusiia_trenira_desant_krai_kaliningrad/", "text": "С участието на над 20 военни кораба, катери и други морски съдове от Балтийския флот руската армия тренира тази седмица морски десант на \"необорудвано крайбрежие\" в района на ексклава Калининград. На полигона \"Хмельовка\" се включиха и части от най-западната руска територия, 20 самолета и хеликоптера на морската авиация и над 40 единици бойна техника на бреговите войски и инженерните подразделения. Целта бе учение за пробив в защитата срещу десант на условен противник, което и днес се смята за една от най-сложните и опасни операции.", "date": "2019.04.05", "title": "Фотогалерия: Русия тренира морски десант край Калининград"}
{"url": "https://www.dnevnik.bg/bulgaria/2019/04/05/3415723_koi_organ_reshi_bulgariia_da_ne_podkrepia_kyoveshi/", "text": "От коя българска институция е взето решението България да не подкрепи кандидатурата на румънския евродепутат Лаура Кьовеши за поста европейски главен прокурор. Този въпрос задава към премиера Бойко Борисов лидерът на БСП Корнелия Нинова. \" Кой български орган, коя държавна институция, кога и с какъв акт реши България да гласува в Съвета против кандидатурата на Лаура Кьовеши за европейски главен прокурор?\" написа Нинова в профила си във \"Фейсбук\". \"Европейската комисия и Европейският парламент застават зад нея. Съветът на ЕС е против, в това число и България. Защо, господин премиер? Страх?\", завършва постът на Нинова. Кьовеши оглавяваше Националната дирекция за борба с корупцията в Румъния. Румънското правителство, което в момента председателства Съвета на ЕС, активно лобираше срещу Кьовеши при разговорите между държавите членки и  те подкрепиха френския кандидат  за поста. Последните преговори между Съвета на ЕС и европарламента ще се проведат следващата седмица. Ако не завършват с успех, те вероятно ще трябва да бъдат възобновени след съставянето на новия Европейски парламент след изборите през май. Съветът и европарламентът трябва да определят главния прокурор на ЕС с общо съгласие.", "date": "2019.04.05", "title": "Кой орган реши България да не подкрепя Кьовеши, пита Нинова"}
{"url": "https://www.dnevnik.bg/photos/2019/04/05/3415733_snimka_na_denia_germaniia_pusna_slunceto_v_suveta_za/", "text": "Германия, която временно е председател на Съвета за сигурност на ООН, пусна за пръв път от 1964 г. насам слънчевата светлина в прочутата зала на брега на Ийст ривър в Ню Йорк. Кадрите разкриха, че тя изглежда съвършено различно от това, което светът е свикнал да вижда. Завесите бяха дръпнати и в залата за междуправителствени преговори като символ на повече откритост и прозрачност.", "date": "2019.04.05", "title": "Снимка на деня: Германия пусна слънцето в Съвета за сигурност"}
{"url": "https://www.dnevnik.bg/sport/2019/04/05/3415667_druj_topkata_i_zavzemi_terena_ili_kakvi_sa_suvetite_na/", "text": "Хосеп Гуардиола е сред треньорите, които оставят трайна следа във футбола през новия век. С философията си за максимален контрол върху топката испанецът наложи успешен модел, който му донесе много отличия в \"Барселона\", \"Байерн\" и \"Манчестър сити\". Гуардиола се откъсна за малко от работата си като мениджър на английския шампион, за да даде съвети на играчите от аматьорския \"Китчънър\". Той се срещна с тях на тренировъчно игрище на \"Сити\" и остана впечатлен от уменията им. \"Когато топката е във въздуха, тя е спорна. Когато топката е в краката ти, тя е твоя\", каза Гуардиола пред COPA90. Според 48-годишния испанец играта в защита е въпрос на рутина, като за него ключово при изнасянето на топката е разиграването с вратаря. Гуардиола вярва, че за да е успешен един отбор, то футболистите му трябва да вярват във възможностите си и да контролират случващото се на терена. \"Футболистите харесват да играят с топката. Те не играят футбол просто заради тичането или ходенето на фитнес. Основният принцип е да си върна топката, защото искам да играя с топката. Трябва да ангажирате всички да бъдат агресивни, ако искате да си върнете топката\", допълни Гуардиола. ", "date": "2019.04.05", "title": "Хосеп Гуардиола и съветите му за отборите от аматьорските лиги (видео)"}
{"url": "https://www.dnevnik.bg/sviat/2019/04/05/3415742_gurciia_predlaga_uchrediavane_na_balkanska_banka_za/", "text": "Създаването на нова инвестиционна организация със седалище в Солун, която да подкрепя проекти, насочени към съвместното развитие на Балканите, спомена като възможност гръцкият вицепремиер и министър на икономиката и развитието Янис Драгасакис на Първия балкански форум в Солун днес, съобщи АНА-МПА. Форумът е организиран от гръцкото подминистерство на Македония и Тракия. Драгасакис предложи участващите министри и представители на организации от Балканите да решат да бъде създаден пакет от проекти от общ приоритет, за да бъде потърсено финансиране. Драгасакис каза, че за пътища, пристанища, железопътни линии, енергийни и други инфраструктурни проекти, наред с разумното използване на собствените си ресурси, страните от региона трябва да потърсят и финансиране от международни организации или от капиталовите пазари. \"За да можем обаче да черпим ресурси от международните пазари, трябва да имаме подходящите инвестиционни инструменти. Готови ли сме да обсъдим (създаването на) една Балканска банка? Може би още не, но нека си го поставим за цел [...] Ако не можем да пристъпим незабавно към създаването на балканска банка за развитие, можем поне да създадем една организация за съвместното развитие на Балканите\", каза гръцкият министър.  В тази връзка Драгасакис припомни, че Гърция е в процес на създаване на национална банка за развитие, която вероятно ще има и подразделение в Солун. \"Но ако има интерес от други страни или международни организации, можем, вместо подразделение, да създадем една нова институция, каквато например е Черноморската банка - институция с многостранно участие. Във всеки случай ние ще пристъпим към създаването на един такъв инструмент със седалище в Солун с цел финансирането на компании и инвестиции в Северна Гърция и изобщо за съвместното балканско развитие. Разполагаме и с един кредитен остатък, който имахме от по-рано, за развитието на Балканите - около 200 млн. евро\", каза гръцкият вицепремиер./БТА", "date": "2019.04.05", "title": "Гърция предлага учредяване на Балканска банка за развитие с централа в Солун"}
{"url": "https://www.dnevnik.bg/evropa/2019/04/05/3415495_kraiat_na_evtinite_koli/", "text": "Коли като \"Фолксваген Ъп\", \"Опел Адам\" и други малки модели са нещо хубаво за околната среда. Те обаче стават първите жертви на прехода към по-екологична икономика, тъй като производителите са изправени пред сложна дилема. Това предизвиква гнева на много шофьори. Градовете са претъпкани, дълги задръствания блокират улиците, а намирането на свободно паркомясто е нещо немислимо. На сцената излиза малкият автомобил. За него почти винаги може да се намери свободно местенце, седмичните покупки се побират в багажника, разходът на гориво е нисък, а колите като цяло са евтини за поддръжка. Разбира се, пътуването на четиричленно семейство на дълги разстояния е приключение, а намирането на място и за багажа - истинско предизвикателство. Въпреки това за много шофьори ползите надделяват. Все пак за по-младите хора колата е най-вече средство за придвижване, а не символ на статус. Затова малките коли през последните години са увеличили пазарния си дял от 6 на 6.9%, а заедно със следващия по големина клас като \"Фолксваген Поло\" завземат една четвърт от германския пазар. Само SUV-овете и офроуд моделите ги изпреварват по популярност, a делът на всички останали класове намалява. На настъплението на малките модели обаче скоро ще бъде сложен край. Причината е устремът на производителите към електромобилите, който се засилва все повече. Очаквания от електромобилите Причината е ясна за всички - Европейският съюз налага все по-строги норми за емисиите въглеродни газове. До 2021 година всички нови автомобили на даден автомобилостроител трябва да изхвърлят средно не повече от 95 грама въглероден диоксид на километър. Това отговаря на стандарта Евро-6. За след 2021 година в момента се договарят условията за стандарт Евро-7, като се мисли за лимит от едва 60 грама, и то при положение че и сега компаниите се затрудняват да изпълняват изискванията при всичките си модели. На европейско равнище обаче електромобилите се определят като въглеродно неутрални въпреки въглеродния баланс на производството на електроенергия и батериите. Поради тази причина производителите увеличават дела на електромобилите в автопарка си. При \"Даймлер\" и \"Фолксваген\" през 2025 година всяка четвърта кола би трябвало да е електрическа. В тази насока е и препоръка, която неотдавна отправи работна група на германското министерство на транспорта - до 2030 година цели 50% от новите автомобили да са задвижвани от ток. Това обаче ще означава край за малките коли като \"Опел Адам\" или \"Фолксваген Ъп\". Първият проблем е физически. Купувачите според опита на производителите искат колите да имат пробег от най-малко 300 километра, преди да заменят традиционния автомобил с електрически. Дори живеещите в предградията, които с градския си автомобил на ден не изминават повече от 100 километра, очакват колата им да не се затрудни през уикенда с 300-те километра до селото на баба. Батерия с подобен капацитет обаче все още е твърде голяма за най-малките модели. При сегашните технологии за батерии в техните купета може да се побере само такава батерия, която гарантира пробег между 100 и 200 километра. \"Фолксваген\" предлага електрически вариант на най-малкия си модел - E-up, който обаче при оптимални условия може да измине не повече от 160 километра, а при студено време - дори и по-малко. Вторият проблем е финансов. Батериите за електромобили са скъпи. За производството им са необходими металите литий и кобалт, чиито находища се изчерпват бързо и са единствено в ръцете на китайците. Една батерия струва 4 хил. до 6 хил. евро, което е половината цена на един миниавтомобил. Това се отразява и на цената на електрическите модели. Ето пример: най-малкият модел на \"Фолксваген\" с двигател с вътрешно горене може да се купи за цена, започваща от 10 хил. евро, а с един резервоар гориво се изминават около 550 километра. Цената на електрическия вариант започва от 26 хил. евро, а пробегът е едва 160 километра. Другите градски коли също са твърде скъпи спрямо разстоянието, което изминават. Моделът i3 на BMW, който въпреки очакванията на производителя не стана хит на пазара, е с базисна цена 37 хил. евро. Електрически \"Смарт\" струва 20 хил. евро и има доста скромен пробег. В крайна сметка купувачите дават повече пари за по-малко ефективен автомобил. При това екосубсидията (в Германия - бел. ред.) от 4 хил. евро едва се усеща. Повече място за нови икономии Шефът на \"Фолксваген\" Херберт Дис обобщи добре дилемата на Световния икономически форум в Давос. \"Някои хора не могат да си позволят транспорт, неутрален откъм емисии на въглероден диоксид\", каза той. И наистина. Класът на малките автомобили е предназначен най-вече за шофьори, които имат нужда от средство за придвижване за малко пари и отдават слабо значение на социалния статус. Те са готови да платят 10 хил. или 12 хил. евро за нова кола, а вариант с електрическа батерия би оскъпил покупката с поне 30%. Купувачите на премиум моделите на \"Даймлер\", \"Порше\" или \"Ауди\" биха приели по-лесно цената на електромобилите, но оскъпяването засяга особено тежко почитателите на малки коли. Който мисли дългосрочно, може да се окуражи поне от един факт - покупката на електромобили наистина е по-скъпа, отколкото на модели с двигател с вътрешно горене, но експлоатацията им е по-изгодна. Електричеството, което ги задвижва, е по-евтино от бензина или дизела. Те могат да се зареждат особено изгодно у дома. Зареждането на път може да е малко по-скъпо, но пък на места вече има мрежи от безплатни станции за презареждане по магистралите, както и пред някои супермаркети. Освен това техниката на елекромобилите има по-малка нужда от поддръжка и ремонти, двигателят е със значително по-малко части, а масло и грес пък вече изобщо не се използват. Без електрификация обаче бъдещето на най-малките коли изглежда мрачно заради ограниченията за емисиите въглероден диоксид. Малките коли към момента са най-икономичните модели на всички производители. Един \"Опел Корса\" при разумно каране изхвърля малко над 100 грама въглероден диоксид на километър. Базовият вариант на \"Фолксваген Ъп\" е дори малко под този праг. Точно това обаче ще им изиграе лоша шега, тъй като в този клас вече не може да се постигне съществено подобрение. Производството на \"Опел Адам\" спира Последицата е, че усилията за развитие на двигателите с вътрешно горене се насочват към по-големите модели. При тях ще може да се въведе стандартът Евро-7, дори ако лимитът е 60 грама въглероден диоксид на километър. Във всеки случай това е мнението, което надделява в централата на \"Фолксваген\" във Волфсбург. Разработването на съответните химически пречиствателни устройства обаче ще погълне огромни суми, които в крайна сметка ще бъдат частично поети от купувачите. Според \"Фолксваген\" става дума за доплащане от хиляда до 2 хил. евро за тази нова технология, което за \"Фолксваген Ъп\" се равнява на оскъпяване от 20%. Бъдещето на малките автомобили изглежда предрешено. Поне за германските автомобилни концерни в бъдеще ще бъде трудно да предложат електромобил в най-малкия клас. Те се ориентират по факта, че и без това скъпите \"Мини\" не се купуват много, и се отказват от някои модели. Да вземем за пример \"Опел\". Компанията от Рюселсхайм, която вече е част от конгломерата \"Пежо\", спира производството на малкия \"Опел Адам\", на който навремето бе възложена задачата да \"подмлади\" имиджа на производителя. Малко по-големият \"Опел Корса\", най-продаваният модел на марката, още тази година се очаква да излезе с електрическа версия на пазара. За цените на E-Corsa все още няма данни, но може да се очаква, че електрическият вариант ще бъде значително по-скъп. \"Смарт\" вече ще се произвежда само в Китай Във Волфсбург никой не се сбогува официално с \"Фолксваген Ъп\", но въпреки това непрекъснато се носят слухове за спиране на производството. Те се подхранват от новата линия електрически модели, която \"Фолксваген\" разработва. През идната година се очаква на пазара да излезе VW I.D. - електромобил, който ще струва колкото \"Голф\", ще има по-голям пробег и ще предлага пространство колкото \"Пасат\". \"Даймлер\" от друга страна едва тази седмица призна, че \"Смарт\" не върши работа. В бъдеще производството на двуместния модел ще продължи само в Китай - от местния автомобилостроител \"Гийли\", чийто собственик е и голям акционер в \"Даймлер\". За разлика от \"Фолксваген\" концернът от Щутгарт обаче не залага единствено на електрическите батерии. При \"Даймлер\" има място и за автомобили, задвижвани от водородни клетки. Засега тази технология е твърде скъпа и не е подходяща за серийно производство, но пробив в масовото производство може да направи подобна кола всеобщ любимец. През 90-те години на японците се присмиваха заради хибридната им технология, обединяваща електрически мотор и двигател с вътрешно горене. Днес такава е вградена във всяка втора тойота, която се продава. В Германия обаче дискусиите за транспорта с нулеви емисии са ограничени до електромобилите, а това може да има тежки последици за малките коли по пътищата. /БТА", "date": "2019.04.05", "title": "Малките коли - жертви на прехода към по-екологична икономика"}
{"url": "https://www.dnevnik.bg/sviat/2019/04/05/3415285_tazi_nosht_istanbul_zapochva_prehvurliane_na/", "text": "Операциите на международното летище \"Ататюрк\" в Истанбул ще бъдат прехвърлени към новото \"Истанбул\" за 45 часа с поредица от действия, които започнаха в 3 часа в нощта срещу четвъртък. Всичко би трябвало да приключи минута преди полунощ в петък срещу събота. Заради прехвърлянето на оборудване ще бъдат затворени основни пътища в града. Някои от магистралите няма да работят 26 часа, а други булеварди ще са недостъпни за трафик между 9 и 12 часа. За 12 часа Истанбул ще остане без никакви полети от \"Ататюрк\" и \"Истанбул\". Последният полет от \"Ататюрк\" ще е в 2 часа през нощта на 6 април. От този момент районът спира да функционира като летище и ще се превърне в масто за изложения, обществен парк и тренировъчен център. \"Ататюрк\" приемаше всеки ден по около 1300 самолета и обслужваше 68 милиона пътници годишно. Но летището е изчерпало капацитета си и не успява да се справи с растящия трафик. \"Истанбул\", което бе открито на 29 октомври 2018 г., ще се разширява до 2023 г., като започва с капацитет от 90 млн. и трябва да состигне около 200 милиона пътници в годината. Засега тук са преминали над 3200 полета и са обслужени повече от 400 хиляди пътници.", "date": "2019.04.05", "title": "Истанбул прехвърля международните полети към новото летище"}
{"url": "https://www.dnevnik.bg/bulgaria/2019/04/05/3415174_informacionniiat_portal_na_vatikana_koi_sme_nie/", "text": "Ден след като Светият синод на Българската православна църква излезе с остро решение и на практика  се разграничи от посещението на папата  в България, официалният информационен портал на Ватикана - Vatican News, публикува в българската секция с новини текст със  заглавие: \"Кои сме ние, разделени срещу Божията воля\" . Без директно да се споменава изявлението на Синода, обширната публикация говори за единението на църквата и на християните. Започвайки от това, че ключови моменти от посещението на папа Франциск в България на 5 и 6 май, целят да дадат знак за близост между православни и католици. Според данните в сайта Vatican News e информационната система на Светия Престол и е създадена с писмо на папата, с което основа Секретариата по Комуникацията - ведомство на Римската курия. Той има секции на различни езици, сред които и български. Вчера в българската част, илюстрирана включително с логото на папското посещение в България, беше публикувана статията, говореща за единението. \"Едно от знаковите събития през първия ден на папското посещение в България, 5 май е Молитва пред иконостаса на Св. Кирил и Методий в патриаршеската катедрала \"Св. Александър Невски\". Франциск е вторият папа, който посещава православния храм, след св.Йоан Павел II през 2002. Какво е съдържанието на този жест – протоколна проява на учтивост или можем да очакваме послание с нов прочит на делото на първославянските учители?\", се пита в подзаглавието на текста. Отбелязва се, че посещението на един папа в храма, който е национална светиня, и молитвата пред олтара на светите братя,  . Изтъква се, че Свети Йоан Павел Втори е вярвал в диалога, възстановил диалога с еврейския и мюсюлманския свят и е дал силен тласък за единението между християните. Провъзгласил също Св. Св.Кирил и Методий за съпокровители на Европа, наричайки ги \"предшественици на икуменизма\". Думите, произнесени от папа Йоан Павел Втори при посещението му в България, отправени пред Светия Синод на 24 май 2002 г. са определени като актуални и днес и подчертани изрично: \"  в единствената Христова Църква...Те са за нас като обединително звено и духовен мост между Източното и Западното предание на Вселенската църква. За нас те са образец, а също така и покровители в икуменическите усилия на сестрите Църкви от Изток и Запад, за преоткриване на видимото и пълно общение, чрез молитви и диалог. Общение, което не е нито присвояване, нито сливане. Единението е среща в духа на истината и любовта, дадени ни от Светия Дух\". Това е  , се отбелязва в текста. \"Какво повече може да каже неговият приемник, който идва от Аржентина и за когото България ще бъде първата славянска страна, която посещава в своя шест годишен понтификат?\", се пита още. Посочва се, че папа Франциск обича да казва, че   \"Да се вслушваме в Светия Дух, за да продължаваме заедно да евангелизираме в търсене на мира и единението\", е заявил папата на аудиенцията за Прешовския архиепископ и примас на Православната църква в Чехия и Словакия Ростислав през май 2018, припомня още статията. Отбелязват се и думи на папа Франциск, че: \"историческият факт как Кирил и Методий връчват мощите на св. Климент на папа Адриан II, сам по себе си говори, че християните винаги се нуждаят от споделяне на  \". И че апостолата на двамата свети братя и днес продължава да бъде модел за евангелизация, тъй като те успяват да въплътят Евангелието, преведено на достъпен език, в културата на славянските народи: \"За да се известява Господ, не е достатъчно да се потвърждават схеми от миналото, а е нужно вслушване в Духа, който винаги вдъхновява нови и смели пътища за евангелизация на съвременниците. И днес Той прави това в страните с християнска традиция, много често белязани от секуларизацията и безразличието\". В материала се припомня още, че папа Франциск изтъква още един аспект от делото на св.св.Кирил и Методий: \"  от различни култури и традиции. В този смисъл може да се каже, че те са истински предшественици на икуменизма. Припомнят ни, че единството не е уеднаквяване, а помирение на различията в Светия Дух\". : \"Господ Исус Христос основа една единствена Църква, но ние днес се представяме пред света разделени, като че ли Самият Христос е разделен..., което противоречи на Христовата воля\". \"Съществуващото общение между нашите Църкви, познава мъчителни разделения в историята, не без вина и от двете страни. За съжаление, тези грехове от миналото продължават да ни изкушават и в настоящето, като все още се усеща тяхната тежест\", пише още официалният информационен портал на Светия престол. Отбелязва се, че в импровизираните си проповеди и слова папа Франциск обича да поставя  . \"В обичайния си колоритен и директен стил той задава въпроса: \"Ако противникът ни обединява в смъртта, кои сме ние, за да се разделяме в живота?\", завършва текстът.", "date": "2019.04.05", "title": "Информационният портал на Ватикана: Кои сме ние, разделени срещу Божията воля"}
{"url": "https://www.dnevnik.bg/sviat/2019/04/05/3414972_vojuvai_i_pregovariai_voinata_v_afganistan_eskalira/", "text": "Боевете в Афганистан както обикновено ескалират с наближаването на пролетта. И двете страни искат да получат възможност по-активно да влияят на преговорите за мирно уреждане на конфликта - рискован подход, който според анализаторите крие опасност от втвърдяване на позициите. През март по неофициални данни стотици служители на афганистанските сили за сигурност са били убити или ранени в тежки боеве в Южен, Западен и Северен Афганистан. Двама войници от американските специални сили бяха убити близо до Кундуз, а атаките и от едната, и от другата страна взеха цивилни жертви. Американски въздушни удари по случайност убиха афганистански войници, загинали от \"приятелски огън\". \"Тази година правителствените сили са в офанзива. Очакваме ожесточени боеве и естествено жертви\", каза високопоставен източник от афганистанските сили за сигурност. Сезонният фактор в боевете в последните години вече не е толкова определящ, защото повечето талибани сега се сражават близо до домовете си и няма нужда да чакат снегът да се стопи в планинските проходи, за да потеглят към бойните полета, каза Грийм Смит, консултант на Международната кризисна група. Независимо от това талибаните всяка година тържествено обявяват началото на пролетната си офанзива, като й избират название, будещо епични асоциации, като миналогодишната кампания \"Ал Хандак\", по името на Битката при изкопа, водена от пророка Мохамед за защита на град Медина в ранните дни на исляма. Тази година афганистанските сили надминаха талибаните с названието на офанзивата си, започвайки пролетна операция, наречена \"Халед\", което на арабски значи \"безкрайност\", каза източник от афганистанските сили за сигурност. \"Целта на тазгодишните операции е да се подобри събирането на разузнавателни данни и да се нанасят прецизни удари по врага\", каза той. Стратегията \"Воювай и преговаряй\" се използва за описание на войната в Афганистан още от времето на администрацията на Обама. Един дипломат каза, че ескалацията в Афганистан следва сходния модел на засилване на сраженията в Южен Судан и Колумбия преди мирното уреждане на тези конфликти. Но за страна, която от 17 години е във война, ескалацията само засилва усещането за безизходица. Нарастващото насилие поражда също така риск от втвърдяване на позициите, което ще отдалечи намирането на решение, вместо да създаде неотложна необходимост двете страни да седнат около масата за преговорите, каза Смит. Афганистанският премиер Абдула Абдула, попитан за по-агресивната стратегия, каза, че тя просто отразява необходимостта Кабул да е готов за всякакво развитие на събитията. \"Ако правителството и талибаните се договорят за примирие, тогава силите за сигурност ще действат по съответния начин\", каза той пред журналисти в Кабул. Говорителят на Пентагона подполковник Кон Фокнър съобщи чрез имейл, че няма \"промяна\" в американската политика и в съвместните операции с афганистанските сили. Талибаните се подготвят Последният кръг на подновените мирни преговори завърши в началото на март, като и представителите на САЩ, и талибаните обявиха, че има напредък. Още не е обявено, кога ще започне новият кръг, но се очаква това да стане този месец. Преговорите протекоха на фона на ожесточени боеве в няколко части от Афганистан, от провинция Кундуз на север до Хелманд на юг и Бадгис на северозапад. Близо 100 служители на афганистанските сили бяха убити при две нападения в Бадгис и Хелманд. Тринайсет цивилни, включително 10 деца, загинаха при американски въздушни удари в Кундуз, а още повече цивилни бяха убити при талибанска атака срещу стадион в Хелманд. Деветдесет и четири талибани бяха убити в една-единствена битка близо до град Кундуз според мисията на НАТО \"Решителна подкрепа\", подкрепена с войници от 39 държави, които обучават, съветват и помагат на афганистанските сили. При боеве в провинцията един ден по-рано бяха убити двама американски войници. Междувременно неотдавна талибаните се събраха, за да обсъдят кога да започне и как да се казва пролетното им настъпление, съобщи техен лидер, пожелал да остане анонимен. \"Вниманието ни ще се съсредоточи по-специално към прецизно насочени операции\", каза талибанският водач и добави: \"Наш върховен приоритет ще е да сведем до минимум цивилните жертви\". Някои лидери на талибаните предложиха просто да се продължат сегашните операции и да се чака резултата от мирните преговори, каза той. Но групировката реши да не отлага повече, след като афганистанските сили започнаха своята офанзива \"Халед\", допълни той. Говорителят на талибаните Забиулла Муджахид каза, че групировката ще започне пролетната си офанзива след около месец, когато времето се затопли. Дипломат, чиято страна участва с войници в мисията \"Решителна подкрепа\", каза, че се съмнява в желанието на талибаните да спрат боевете, защото ако бойците им се пръснат, ще е трудно после бързо да си възвърнат боеспособността. \"Лостът за въздействие на талибаните са военните им действия\", каза вторият дипломат. И двамата пожелаха да останат анонимни заради деликатността на преговорите. Засилването на боевете буди и тревога от увеличаване на цивилните жертви след рекордните 3804 убити цивилни миналата година, каза Антъни Нийл от клона на Норвежкия съвет за бежанците в Афганистан. Изострянето на конфликта принуди също 4000 души да напуснат домовете си само през последните три месеца, каза той. /БТА", "date": "2019.04.05", "title": "\"Воювай и преговаряй\": войната в Афганистан ескалира успоредно с преговорите"}
{"url": "https://www.dnevnik.bg/skorost/suveti_predi_put/2019/04/05/3413465_vreme_za_gumi_ili_kak_da_gi_smenim_bez_zaguba_na_nervi/", "text": "Въпреки, че и през април не е изключено да превали сняг, особено в планините, за повече шофьори сега е подходящото време за смяната на зимните гуми с летни. Добрата новина е, че за разлика от зимата, когато е ред на обратната замяна, няма елемент на спешност. Това е така, тъй като при сегашните температури зимната гума не се представя много по-зле от лятната. С повишаване на температурите обаче разликата става сериозна. Поради липсата на спешност навалица в центровете за гуми няма и спокойно може да се запази час от днес за утре. Преди да се стигне до преобуването на колата, е добре да се провери дали всичко с летния комплект е наред. Годни ли са гумите Първо се прави външен оглед, при който се търсят по страниците на гумата и каналите пукнатини, срязвания или балони. Следващата стъпка е проверка дали дълбочината на протектора отговаря на нужните условия. По закон е достатъчно той да е 1.6 мм, но производителите препоръчват да е поне 5 мм. Проверката става бързо и без специален инструмент, като се ползва монета от един лев. Тя се слага в грайфера и ако той покрива жълтия ринг около средната част, гумите могат да изкарат и този сезон. Освен дълбочината на протектора възрастта на гумата също е важна. Тя може да се определи по намиращ се отстрани четирицифрен код, в който първите две цифри са седмицата, а следващите две годината на производство. При положение, че гумите са на повече от шест години, е добре да се сменят, тъй като качествата им се влошават и сцеплението, особено на мокро, е лошо. Вариантите за смяна Така стигаме и до вариантите за смяна. Традиционният е ясен - при най-удобния гумаджия. Преди да се избере място, не е лошо да се направи една справка в сайтовете за колективно пазаруване, където има доста изгодни оферти. Лично аз намерих такава на стойност 16 лева за 4 гуми до 15 цола, което е около половината от традиционната цена. Тя е валидна, ако двата комплекта гуми са със собствени джанти. Допълнително се доплаща за баланс, който не е задължителен, но е препоръчителен. В моя случай той ми излезе допълнителни 10 лева. От няколко години има и фирми, които предлагат смяна на гумите на място, като контактите им излизат във всяка интернет търсачка. Най-много са те в София, където поне пет различни компании предлагат подобна услуга. Поглед към цените показва, че сумарно те са по-високи с около 30-40 лева (за четири гуми до 15 цола), отколкото средните в стационарните центрове. Гумата обича на хладно и на сянка Мястото за съхранение на гумите е от значение за удължаването на техния живот. Според експерти от \"Нокиан тайърс\" правилната температура за съхранение е най-важният фактор. Перфектното място за съхранение на гуми би следвало да бъде хладно, с температура под 15°C, където гумите да бъдат на сухо. Тъмни пространства, защитени от слънчева светлина, са за предпочитане, понеже ултравиолетовите лъчи понижават издръжливостта на гумата. В този смисъл мазето или гаражът са добър вариант. Все по-често срещан подход е гумите да се съхраняват на хотел, тъй като това освобождава място за други неща. Услугата се предлага от почти всички големи центрове за гуми. В мястото за съхранение гумите не трябва да влизат в контакт с масла, разтворители или други химически смеси. В специализираните магазини има и предпазни торби за допълнителна защита. Гумите не трябва да бъдат затиснати от нещо тежко и не трябва да има напрежение, тоест не трябва да нареждате други неща върху тях. При липса на място може гумите да са една върху друга, но при този вариант е добре най-долната да е с малко по-високо налягане. Преди да се приберат, гумите е добре те да бъдат измити внимателно. Важно е да бъдат премахнати по-големите камъчета от жлебовете. Преди прибирането на гумите те трябва да са напълно сухи.", "date": "2019.04.05", "title": "Време за гуми, или как да бъдат сменени без загуба на нерви и време"}
{"url": "https://www.dnevnik.bg/sviat/2019/04/05/3414988_mirniiat_proces_mejdu_izrael_i_palestincite_e_v_koma_i/", "text": "В обстановката на изострена предизборна кампания с много размени на обиди и малко думи по същество конфликтът на Израел с палестинците многозначително отсъства като тема. Управляващата партия \"Ликуд\" на премиера  Бенямин Нетаняху  не предлага никакъв план за това, което мнозина смятат за най-екзистенциалния проблем на страната. Неговият главен съперник в изборите на 9 април с недомлъвки говори за \"разделяне\", а партньорите хардлайнери (от коалицията) на Нетаняху открито говорят за немислимата някога идея за анексиране на целия или на части от Западния бряг. За  палестинска държава  - предпочитаното за международната общност решение през последните две десетилетия, вече не се говори. Това е в пълен контраст с предишните избори, когато  мирът с палестинците  бе централна тема за избирателите. Тази очевидна липса на интерес е отражение на ширещото се в Израел разочарование от годините на безплодни усилия за постигане на мир. Но това свидетелства и за успеха на Нетаняху да изтласка темата от дневния ред. Възползвайки се от вътрешните палестински раздори и провеждайки понякога противоречиви политики, Нетаняху успява да управлява конфликта, без да засяга по-важния въпрос как двата взаимносвързани народа ще живеят заедно занапред.  Силната подкрепа от администрацията на Тръмп  му дава допълнителен импулс. каза Шмуел Роснер, старши изследовател от Еврейския институт за народна политика. \"Няма големи надежди за намиране за жизнеспособно решение в близко бъдеще, така че хората могат просто да избутат проблема в задънена улица, докато той отново изплува някой ден и започне да ги преследва.\" Нетаняху пое премиерския пост в началото на 2009 г. и под силен натиск от тогавашния американски президент Барак Обама неохотно заяви, че подкрепя идеята за независима палестинска държава, макар и с много условия, които бяха отхвърлени. Нещата бързо тръгнаха надолу и сериозни мирни разговори така и не се състояха по време на мандата на Обама. През годините като премиер Нетаняху многократно хвърляше вината върху палестинците, обвинявайки президента Махмуд Абас - който е за споразумение чрез преговори с Израел - в подстрекателство и подкрепа за \"терора\". В същото време той поддържаше задкулисно сътрудничество в сферата на сигурността със силите на Абас на Западния бряг за съвместна борба срещу екстремистката групировка \"Хамас\". В контролираната от \"Хамас\" ивица Газа Нетаняху често участваше във въоръжени сблъсъци, но води и задкулисни преговори със заклетия си враг с надеждата да поддържа спокойна обстановка. като оряза стотици милиони долари помощи за тях и призна  Ерусалим за столица на Израел.  Това подтикна палестинците да скъсат връзките със САЩ. Дългоочакваният мирен план, който Белият дом обещава да представи след изборите, няма голяма перспектива, ако изобщо някога види бял свят. Мирният процес е дълбоко замразен и затова може би не е изненада, че никоя от големите израелски партии не говори за палестинците. \" Палестинската кауза  днес напълно отсъства от израелските избори, а когато се появява, то е само в негативен контекст\", каза Ахмед Мадждалани, висш палестински служител. \"Това е обезпокоително, защото показва, че нещата вървят от лошо по-лошо\". Палестинците искат Западния бряг, Източен Ерусалим и ивицата Газа (територии, завладени от Израел в близкоизточната война от 1967 г.) за своя независима държава. Така нареченото решение въз основа на  принципа за две държави  се ползва с широка международна подкрепа като най-добрия начин за прекратяване на конфликта. Ако Израел продължи да властва над милиони палестинци, логиката сочи, че те постепенно ще се откажат от мечтата си за държава, а вместо това ще поискат израелско гражданство и пълно равноправие. При такъв сценарий Израелците обвиняват палестинците в отхвърляне на \"щедри мирни предложения\", последното от тях в края на 2008 г. - нещо, което палестинците отричат. Израелците се позовават също и на изтеглянето си от Газа през 2005 г., което откри пътя за \"Хамас\" да вземе властта от силите на Абас две години по-късно. Преди изборите няколко религиозни и националистически партии наред с индивидуални членове на нетаняховата \"Ликуд\", открито призоваха за анексиране на части от или на целия Западен бряг. Тези планове включват редица предложения за палестинците, включително право на жителство, но без право на глас, евентуално и гражданство или финансови стимули за емигриране. Остава неясно колко силно тези партии - потенциални коалиционни партньори на Нетаняху, ще настояват на своето, макар че неотдавнашното решение на Тръмп да признае анексията на окупираните от Израел Голански възвишения доведе до засилване на призивите за анексиране на територии на Западния бряг. Говорителят на \"Ликуд\" Ели Хазан каза, че не очаква анексията да бъде на дневен ред. Според него партията \"силно вярва\" в статуквото. \"Ние сме и срещу еднодържавното решение, и срещу двудържавното решение. И двете могат до доведат до края на Израел като еврейска и демократична страна\", посочи той. Според Йоханан Плеснер, председател на Израелския демократичен институт и бивш депутат, Нетаняху няма да се поддаде на призивите за анексия. \"В края на краищата анексирането на Западния бряг е прерогатив на премиера\", каза той. Главният съперник на Нетаняху, бившият началник на генералния щаб Бени Ганц, дава известна надежда на \"лагера на мира\". Програмата на неговата партия \"Синьо и бяло\" отделя няколко изречения на палестинците, обещавайки \"нови хоризонти за политическо уреждане\" и ангажимент да се работи с арабските съседи за намиране на начин \"да се задълбочи разделянето\". Там обаче не се споменава за палестинска държава и се казва, че Израел ще продължи да контролира части от Западния бряг и никога няма да раздели Ерусалим. Според бившия палестински преговарящ (с Израел) Гасан Хатиб липсата на интерес от израелска страна вреди на палестинците в краткосрочен план, но е много по-лоша за Израел в дългосрочен план. \"Това означава край на двудържавното решение\", каза той. а това ще причини огромни вреди на израелската демокрация и на имиджа на Израел.\" Йоси Бейлин - един от главните архитекти на историческото временно мирно споразумение на Израел с палестинците от 1993 г., каза, че политиката на Нетаняху има катастрофален ефект върху изгледите за мир. Въпреки това той е уверен, че решението за две държави един ден ще бъде възприето поради липса на алтернативи, и дори вярва, че Ганц \"със сигурност\" ще търси мирно споразумение, ако бъде избран. По ирония на съдбата мирният план на Тръмп, ако бъде представен, ще укрепи позициите на Нетаняху, смята Бейлин. Ако бъде избран, за Нетаняху ще бъде трудно да се противи на предложението на неговия близък приятел,, докато в същото време неговите хардлайнерски настроени коалиционни партньори ще се противопоставят на всякакви отстъпки към палестинците. \"Въздействието на този план може да е много интересно\", каза Бейлин. /БТА", "date": "2019.04.05", "title": "Мирният процес между Израел и палестинците е в кома и надежда няма"}
{"url": "https://www.dnevnik.bg/analizi/2019/04/05/3414980_danail_kirilov_-_virtuozut_na_lobistkoto/", "text": "Дали тази бърза рефлективност при всякакви обстоятелства е в характера на Кирилов, или става дума за рационално-прагматична оценка на съответната ситауция, като се има предвид изменчивостта на политическите му симпатии (той започва кариерата си на политическата сцена като член на БСП, а след като Бойко Борисов става кмет на София напуска лявата партия и влиза в новата ГЕРБ). Какъвто и да е отговорът, той не променя картината, която гледаме от пет години: Едни от тях нарушиха стратегията за съдебна реформа в интерес на прокуратурата и главния прокурор и техни партньорски кръгове; други създадоха условия за разпиляване (и разграбване) на активите на КТБ след фалита й; трети обслужиха интереси на бизнеслобита в строителството и околната среда; четвърти надградиха тъй наречената антикорупционна комисия с правомощия, които я направиха специална надсъдебна служба... Заради лекотата, с която той прокарваше проектите през правната комисия, някогашният депутат Георги Кадиев го оприличи навремето на фокусник от парламентарната трибуна. Тогава изглеждаше да е пресилен епитетът на Кадиев, продиктуван от вземането на решения в комисията при видимо липсващ кворум. Сега - преди десетина дни - на 26 март, Кирилов потвърди определението на Кадиев. Той обявяваше за приети текст след текст на второ четене на промените в Закона за съдебната власт в комисията с необходимите 13 гласа при видимо присъствие в залата на не повече от 7 депутати. Отсъстващите били делегирали волята си. Който не вярва, да иде да ги пита. И това - пред очите на журналистите. На  същото заседание  Кирилов се прояви и като отличен артист: за да прекрати спора с присъстващите на дебата магистрати, които с експертна задълбоченост възразяваха на някои текстове, основно на въвеждането на кариерен бонус за напускащ предсрочно главен съдебен инспектор и членове на Инспектората на ВСС, той обяви за неприета разпоредбата за свръхбонуса, предложена от него и от Емил Димитров Ревизоро преди второто четене. И медиите излязоха със заглавия, че Кирилов е проявил добра воля и се отказал от възмутителната за съдебната общност промяна. На другия ден той вкара разпоредбата в пленарната зала и тя тихомълком беше гласувана. Там нито имаше кой да възразява, нито медиите му обърнаха внимание, те бяха изцяло погълнати от маршрутите на Цветанов след кацането му от САЩ. Завидно уцелване на момента. Той си позволява в частен разговор с журналисти да се произнася с остро негативни оценки за събития, за политици, адвокатски кантори, представители на бизнеса, които според неговата представа са се проявявали враждебно не само към него, а в ущърб на обществения интерес. Любопитно е - ако не е направена уговорката, че разговорът е частен, и журналистът изнесе публично неговите думи, дали Кирилов ще отрече. И въобще как би постъпил. Мисля, че не би отрекъл. Той е способен да изнамери всякаква интерпретация на думите си и въобще няма да се разтревожи дали тя изглежда правдоподобна. Такова спокойствие и откровеност, граничещи с непукизъм как е възприеман един политик, не се среща често. И то е особено ценно на разкаляния законодателен терен, какъвто е българският днес, където се налага да вкарваш закони със задна дата и да мотивираш незащитими тези, видимо продиктувани от лобита и кръгове, на които трябва да се придаде привидно приемливо обяснение. В този смисъл Данаил Кирилов е незаменим на парламентарния терен и трудно ще му бъде намерен наследник. Затова и изтеглянето му оттам и изпращането му на министерския стол, на който можеше да седне и някой от заместниците на Цецка Цачева, буди въпроси, които тепърва ще получават отговори. Извън ясния: че лице на българското правосъдие става виртуозът на лобисткото законодателство.", "date": "2019.04.05", "title": "Данаил Кирилов - виртуозът на лобисткото законодателство"}
{"url": "https://www.dnevnik.bg/evropa/evropeiski_parlament/2019/04/05/3414784_salvini_opitva_da_sbliji_krainodesni_partii_predi/", "text": "Матео Салвини, италианският вицепремиер и лидер на крайнодясната партия \"Лига\", ще бъде домакин на среща на европейски крайнодесни партии в Милано следващата седмица като част от опитите за изграждане на съюз преди изборите за Европейски парламент през май, предаде \"Гардиън\". Салвини се опитва да се позиционира като неформален лидер на евроскептичните популистки сили в Европа, но все още не е ясно дали ще има каквато и да било официална коалиция предвид  различните възгледи  между партиите и сложната мрежа от съюзи, които вече съществуват в Европейския парламент. Десни популистки партии са на власт в Италия, Унгария, Австрия и Полша и получават силна подкрепа във Франция и Холандия, а според социологическите проучвания ще постигнат значителен напредък на изборите през май. Не се очаква обаче да сформират мнозинство и според повечето анализатори трудно ще излязат с единен фронт. Италиански медии съобщиха, че крайнодесни партии от 20 страни са поканени на събитието, което ще се проведе в понеделник в луксозен хотел в Милано. Говорител на \"Лига\" отказа да даде подробности кой ще присъства, като уточни, че допълнителни детайли ще има през следващите дни. Салвини каза миналата седмица, че партньори в други страни от ЕС го призовават да инициира сътрудничество. В предизборния манифест на \"Лига\" се казва, че тя ще \"потвърди общите християнски корени, ще защити националната идентичност и превъзходството на италианската конституция над европейското законодателство и директиви\". Силно се противопоставя на имиграцията, задълбочаването на европейската интеграция и политиките на икономии. Салвини направи няколко опита да разпространи посланието си отвъд границите на Италия. Той пътува до Варшава през януари, където се срещна с лидера на управляващата партия \"Право и справедливост\" и с други нейни представители. Там Салвини говори за започването на \" европейска пролет \", която да сложи край на \"германско-френската ос\", доминираща на континента. Тези разговори обаче все още не са прераснали в официално сътрудничество.  Различия по въпроси  като отношенията с Русия са една от причините съюзът да се окаже труден. Лидерът на френската крайна десница Марин Льо Пен подкрепи идеята за разширяване на евентуалния съюз между нейната партия \"Национален сбор\" и \"Лига\" в \"голяма коалиция\" на националистки сили, способни да окажат реално влияние в Европейския парламент. На предизборни плакати на \"Национален сбор\" Льо Пен и Салвини са един до друг с мотото \"Нашите идеи идват на власт\". Групата на Льо Пен в Европейския парламент, Европа на нациите и свободата, в момента има 36 места и е най-малката в институцията. Друга възможност е формален  съюз между Салвини и унгарския премиер Виктор Орбан , който определи италианския вицепремиер като \"герой\". Партията на Орбан \"Фидес\" все още е член на дясноцентриската Европейска народна партия (ЕНП), въпреки че членството й  бе замразено  заради реториката срещу Брюксел и опасенията за върховенството на закона в Унгария. Според източници от партията е малко вероятно Орбан да пътува до Милано, което би значело пълно скъсване с ЕНП. Унгарският премиер подхвърли възможността за съюз със Салвини след изборите. \"След европейските избори във \"Фидес\" ще решим какво е най-добро за Унгария: дали трябва да продължим в ЕНП или нашето място не е вместо това в някакъв друг вид нов партиен съюз\",  каза Орбан миналия месец . Европейски крайнодесни лидери проведоха няколко срещи през последните години, включително през 2018 г. в Ница, където Льо Пен бе домакин на срещата. На нея присъстваха Герт Вилдерс от холандската Партия на свободата, Австрийската партия на свободата и чешкият националист Томио Окамура. \"Алтернатива за Германия\" потвърди, че ще има свой представител в Милано.", "date": "2019.04.05", "title": "Салвини опитва да сближи крайнодесни партии преди евроизборите"}
{"url": "https://www.dnevnik.bg/bulgaria/2019/04/05/3415327_kratki_novini_edin_chovek_e_pochinal_pri_katastrofa/", "text": "Времетраенето на новинарската емисия от 8:30 в събота и неделя нараства двойно и обръща поглед към специфичните местни проблеми, които вълнуват хората, съобщава БНТ. Предвидени са преки включвания колегите от Благоевград, Варна, Пловдив и Русе. В съботните дни зрителите ще имат възможност да гледат повече за случващото се във Варна и Благоевград, а в неделните дни акцент ще имат събитията от Русе и Пловдив. За 2018 година БНТ е произвела над 4 892 часа собствена програма, от които най-голям е делът на новините и актуалните предавания - 1334 часа и 37 минути новини и 1233 часа и 32 минути актуални предавания. Новата концепция за сутрешните новини на обществената телевизия значително разширява тематичния обхват на информационните емисии, пише в съобщението.  Това показват резултатите от съвместни действия на служители на \"Икономическа полиция\", Приходната агенция и Агенцията по безопасност на храните за дейността на търговска фирма със складове на различни места в страната, съобщава МВР. Освен негодните храни са установени и други нарушения в дейността на търговска фирма. Тя е за производство на млечни продукти, ки извършва търговска дейност с месо, месни продукти, мляко, млечни и имитиращи продукти, като осъществява вътрешнообщностни продажби и покупки, както и внос и износ от трети страни. В складовете на дружеството в три града са установени около 12 хил. кг месо и колбаси с изтекъл срок на годност, както и стоки без необходимите документи за произход и съхранение – общо 47 375 кг сухо мляко, открити в проверяваните складове. В друг склад са установени разлики в касовата наличност, а също и два нерегламентирани склада. Съвместната операция е проведена на 3 април територията на столицата и в областите Видин, Русе, Добрич, Варна, Бургас, Ямбол, Хасково, Пловдив и Благоевград. Столичната община ще подмени 15 хил. печки на твърдо гориво за 44 млн. лв. Столичният кмет Йорданка Фандъкова и министърът на околната среда и водите Нено Димов подписаха договор за подмяната на отоплителните устройства на твърдо битово гориво на 15 хил. домакинства на територията на общината. Договорът е на стойност 44 млн. лв., като средната цена на новите печки излиза малко над 2900 лв. Устройствата ще бъдат подменени безплатно. Целта на кампанията е замяната на отоплителните уреди да завърши в рамките на три години. Курсант се простреля при почистване на оръжието си Курсант от Националния военен университет е в болница от снощи, след като сама се е простреляла в гърдите с \"Калашников\", предаде БНТ. Пострадалата е младши сержант от Националния военен университет \"Васил Левски\" във Велико Търново и се е простреляла при почистване на зачисленото й оръжие. Снощи момичето е оперирано в болница във Велико Търново, а днес с военен самолет ще бъде транспортирана във ВМА. По случая се води следствие от Военноокръжна прокуратура и Военна полиция Един човек е починал при катастрофа между два камиона до Белокопитово Два тежкотоварни автомобила, пътували един след друг в посока Варна, са се ударили в района на п. в. Белокопитово до Шумен, съобщава \"Фокус\". Водачът на втория автомобил е починал. Инцидентът е станал около 4 часа сутринта. Единият е превозвал тор, а другият - цимент. Движението в района на катастрофата се пренасочва през етапна връзка.", "date": "2019.04.05", "title": "Кратки новини: Курсант се простреля при почистване на оръжието си"}
{"url": "https://www.dnevnik.bg/bulgaria/2019/04/05/3412995_ot_varna_do_keimbridj_i_obratno/", "text": "Сиво Даскалов осъществява мечтата на много бъдещи студенти - завършва магистратура в \"Кеймбридж\" - един от най-престижните световни университети. Вместо да остане и да гради кариера във Великобритания обаче, той решава да се върне в родния си град Варна. Още от гимназията има голям интерес към компютрите, или както сам казва \"изобщо към всичко, по което тече електричество\". Това го отвежда в Техническия университет във Варна, където се дипломира в специалността \"Софтуерни и интернет технологии\". Замък, рог и мистична тайна медовина Към \"Кеймбридж\" го насочва негов приятел, който е бивш възпитаник на колежа. Същата вечер, в която чува разказа му, Даскалов започва да подготвя документите си за кандидатстване. Приемат го и така се озовава в едно от най-старите британски учебни заведения, където година започва с ритуално отпиване на \"мистична тайна медовина\", сипана в седемстотин годишен рог, а церемонията се провежда в трапезарията на средновековия замък на университета, която сравнява с \"Голямата зала\" от книгите за Хари Потър. Да отидеш, да учиш и да се върнеш Да осъществи мечтата си да замине му помага  фондът за стипендии \"Иди, учи и се върни\" , който вече 4 години помага на български студенти да продължат образованието си в чужбина с единственото условие след това да се върнат и да приложат уменията си в България. Зад \"Иди, учи и се върни\" стои  неправителствената организация \"Тук-там\" . Екипът се състои от млади ентусиасти, с опит и образование в чужбина, а целта им е да предадат знанията си на други, които мечтаят да тръгнат по този път. Освен финансова подкрепа студентите се превръщат в част от организацията - екипът поддържа редовна връзка с тях по време и след обучението, дава им полезни съвети при търсенето на контакти за работа, стажове и социални дейности. Стани дарител, сбъдни мечта До този момент и благодарение на дарители фондът е успял да разпредели 78 хил. лв и с тях да помогне на 11 души да запишат магистратура в някои от най-престижните световни университети. Тази година \"Иди, учи и се върни\" има амбицията да раздаде 3 стипендии по 10 хил. лв. Кампанията за събиране на средства продължава до средата на април, а всеки, който иска да се превърне в дарител и да подпомогне мисията на \"Тук-там\" може да го направи  тук . Следващият етап по избора на кандидатите за стипендия ще започне през май. Бизнес почти като на шега В България са се върнали вече петима дипломирани по програмата студенти, а Сиво Даскалов е един от първите, на който фондът помага през 2016 г. В този път екипът от България му помага както финансово, така и с грижа да се чувства комфортно през 10 месечения обучителен период, като поддържат непрекъсната връзка с него. В \"Кеймбридж\" той учи \"Компютърни науки за напреднали\", но малко преди да се дипломира се случва нещо спонтанно, за чиято история той казва, че \"звучи почти като виц\". С двама приятели от университет заминават на състезание в Лондон, което е насочено към дигитализиране на правната система. Явяват се над 50 участници, сред които те успяват да се отличат - печелят награда за най-готина технология и това сякаш отваря вратата към ново приключение. Сега продължават да се развиват самостоятелно, като разработват софтуер, който предсказва изхода от съдебни и застрахователни дела. Иди, виж и се върни Когато се дипломира е поставен пред избор - да остане и да продължи като докторант на британския университет или да се върне в родния си град - изпитва повече затруднения с пренасянето на багажи си, отколкото с решението, което взима. \"Прецених, че най-доброто, което на този етап можех да направя за себе си, своите близки и дори за позитивна промяна в града си, беше да започа докторантура в Техническия университет - Варна\". За магистратурата си в \"Кеймбридж\" Сиво Даскалов споделя, че това е едно от най-правилните решения, които е взимал в живота си до сега - \"След краткото ми пребиваване там се запознах с безброй невероятни хора, произхождащи от различни култури и работещи в различни сфери на науката. Изпитах много нови преживявания - от гребане и крокет, през балове и градински партита до опера в Ковънт Гардън. Впоследствие открих, че неусетно съм променил и себе си, начина си на мислене, поведение и отношение към някои неща\". ", "date": "2019.04.05", "title": "От Варна до \"Кеймбридж\" и обратно"}
{"url": "https://www.dnevnik.bg/evropa/2019/04/05/3415330_sasht_prizovaha_franciia_da_se_otkaje_ot_danuka_za/", "text": "Американският държавен секретар Майк Помпео призова Франция да се откаже от данъка върху интернет гигантите. Той отправи призива при среща с френския външен министър Жан-Ив Льо Дриан във Вашингтон в кулоарите на срещата на външните министри на НАТО, предадоха световните агенции. Според комюникето на Държавния департамент Помпео е \"призовал Франция да не приема текста за цифровите услуги, който би имал негативно въздействие върху американските технологични гиганти и върху френските граждани, използващи техните услуги\". Френското правителство  подготви проект на закон  за облагане на гиганти като \"Гугъл\" (Google), \"Амазон\" (Anazon), \"Фейсбук\" (Facebook) и \"Епъл\" (Apple). През март американското министерство на финансите вече обяви, че САЩ планират да сезират Световната търговска организация по въпроса за данъците, които Франция  и други европейски страни  планират да въведат. Според Вашингтон данъците са \"дискриминационни\". Тогава френският министър на икономиката Брюно Льо Мер отговори, че Франция е \"свободна и суверенна държава, която решава данъчната си политика свободно и суверенно\". Той допълни, че след като бъде въведено международно облагане, Франция ще отмени националния си данък. /БТА", "date": "2019.04.05", "title": "САЩ призоваха Франция да се откаже от данъка за интернет гигантите"}
{"url": "https://www.dnevnik.bg/sport/2019/04/05/3415334_miluoki_buks_e_nai-dobriiat_otbor_v_redovniia_sezon_na/", "text": "Милуоки бъкс\" ще завърши като най-добрия отбор в редовния сезон на Националната баскетболна асоциация (НБА). \"Елените\" си осигуриха домакинско предимство до края на плейофите след зрелищен успех при гостуването си на \"Филаделфия 76\" - 128:122. \"Милуоки\" постигна 59-а победа от 79 мача и си гарантира първото място в Източната конференция. Отборът, воден от гръцкото чудо Янис Андетокумбо, има да изиграе три двубоя до края на редовния сезон. Дори да загуби и трите, ще остане с най-добрите показатели в цялата лига. \"Милуоки\" завършва като първенец в конференция за пръв път от 1974 г. Тогава отборът се състезава на Запад, като печели 59 победи в 82 срещи. След това \"елените\" стигат до големия финал на НБА, където губят драматично от \"Бостън селтикс\" в седем мача. Това остава и последното участие на \"Милуоки\" в битката за титлата. След това отборът само четири пъти успява да стигне до финал в Източната конференция. Последният е през 2001 г., като оттогава \"елените\" нито веднъж не са преминавали първи кръг на плейофите. Андетокумбо беше над всички при победата над \"Филаделфия\" и даде поредната си заявка за наградата за играч на сезона. Той завърши с 45 точки, 13 борби, шест асистенции и пет чадъра като за 35 минути на паркета не направи нито една грешка. Крис Мидълтън добави 22 точки, а Джордж Хил се включи от пейката с 20, пет борби и пет асистенции. За \"Филаделфия\" Джоел Ембийд записа трипъл-дабъл от 34 точки, 13 борби и 13 асистенции, а Джей Джей Редик се отчете с 29 точки. \"Филаделфия\" допусна 30-ата си загуба за сезона, но с 49-те си победи остава на трето място в Източната конференция. С по-добри показатели от \"сиксърс\" освен \"Милуоки\" е \"Торонто раптърс\", който има 56 победи и 23 загуби. \"Бостън селтикс\" и \"Индиана пейсърс\" разделят четвъртата победа с по 47 победи и 32 загуби. Първите пет тима отдавна си гарантираха участието в плейофите. За оставащите три места се борят пет отбора - \"Детройт пистънс\" (39-39), \"Бруклин нетс\" (39-40), \"Орландо меджик\" (39-40), \"Маями хийт\" (38-40) и \"Шарлот хорнетс\" (36-42). В Западната конференция са ясни всички участници в плейофите, като остава да се определи само крайната им позиция. Шампионът \"Голдън стейт уориърс\" е на върха с 54 победи от 78 мача, следван от \"Денвър нъгетс\" (52-26), \"Хюстън рокетс\" (51-28) и \"Портланд трейл блейзърс\" (50-28). Челната осмица се допълва от \"Юта джаз\" (48-30), \"Лос Анджелис клипърс\" (47-32), \"Оклахома сити тъндър\" (45-33) и \"Сан Антонио спърс\" (45-34).", "date": "2019.04.05", "title": "\"Милуоки бъкс\" е най-добрият отбор в редовния сезон на НБА"}
{"url": "https://www.dnevnik.bg/evropa/2019/04/05/3415335_ikea_shte_prodava_maruli_sobstveno_proizvodstvo/", "text": "ИКЕА (Ikea), най-голямата верига мебелни магазини в света, се готви да започне да поднася на клиентите си марули, отгледани във високотехнологични контейнери край магазините й, като част от усилията да подобри екологичния си профил, информира \"Ройтерс\". Компанията показа осветените с LED-лампи контейнери на събитие в магазина си в германския град Карст. Очаква се идния месец веригата да започне да сервира салатите собствено производство в ресторантите на два свои магазина в Швеция. \"Условията са идеални за максимално добър вкус и растеж. Друго предимство е устойчивостта, защото няма транспорт\", посочва мениджър на ИКЕА. Контейнерите, обслужвани от компанията за кръгово земеделие \"Бонбио\" (Bonbio), имат по четири рафта, на които могат да се поставят общо до 3600 растения. Марулите се подхранват с хранителни вещества, извлечени от органични отпадъци, включително остатъците от ястия, сервирани в ресторантите на ИКЕА. При кръговото земеделие хранителни отпадъци се преработват в хранителни вещества, които се използват за отглеждане на нови растения. При системата, известна като хидропонно земеделие, растенията нямат нужда от почва или пестициди и се използва с 90 процента по-малко вода, както и наполовина по-малко площ спрямо традиционното земеделие. LED-светлините пък се захранват с възобновяема енергия, посочи ИКЕА. Според компанията от всеки контейнер на ден могат да се берат по 15-20 килограма салата. Фактът, че марулите се отглеждат на място пък дава възможност производството да се приспособи точно към търсенето в магазина, което намалява хранителните отпадъци. Продажбите на храни като хотдог или шведски кюфтенца носят около 5 процента от приходите на компанията, равняващи се на 35 млрд. евро (39.34 млрд. долара). /БТА", "date": "2019.04.05", "title": "ИКЕА ще продава марули собствено производство"}
{"url": "https://www.dnevnik.bg/na_put/2019/04/05/3415013_fotogaleriia_na_neput_do_nai-severnata_pustinia_na/", "text": "Имам една добра и една лоша новина. Добрата е, че най-северната пустиня на земята е в сибирската тайга, а това звучи достатъчно мистично, тъй че текстът ми да изглежда поне на пръв поглед обещаващ. Лошата е, че сюжетът е повече за пътуването и по-малко - за пристигането.", "date": "2019.04.05", "title": "Фотогалерия: На (не)път до най-северната пустиня на земята"}
{"url": "https://www.dnevnik.bg/citat_na_deniia/2019/04/05/3415341_citat_na_denia_ne_moga_da_razbera_fiksaciiata_na/", "text": ". Това заяви министърът на туризма Николина Ангелкова в ефира на \"Нова телевизия\". Поводът е  изказването бившия вицепремиер и лидер на НФСБ Валери Симеонов , че има още министри във властта с имоти, закупени на цени под средните за пазара. Без без да споменава името на Ангелкова, циитира личния й адрес. \"Не мога да си обясня внушението и защо се опитват да ме наместват в Апартментгейт и защо винаги в началото на летният туристически сезон има проява на силни чувства към мен\" каза министърът и определи нещата като \"прекалено лични\". Тя повтори  тезата си от вчера , че въпросният апартамент е купен е 2008 в груб строеж, когато не е била в политиката. Акцентира и че всички данъци са платени, а самата тя се определи като \"най-проверяваният министър\". Въпреки това изрази готовност да постъпи, както реши премиерът.", "date": "2019.04.05", "title": "Цитат на деня: Не мога да разбера фиксацията на Валери Симеонов към мен"}
{"url": "https://www.dnevnik.bg/sviat/2019/04/05/3415339_sauditska_arabiia_planira_turg_za_izgrajdane_na_atomna/", "text": "Саудитска Арабия планира да обяви многомилиарден търг през 2020 година за изграждането на първите си два ядрени реактора и обсъжда проекта със САЩ и други потенциални доставчици, предаде \"Ройтерс\", позовавайки се на информирани източници. Най-големият износител на петрол в света иска да диверсифицира енергийния си микс, добавяйки ядрена централа, за да може да увеличи износа на суров петрол. Тези планове обаче срещат засиления надзор на САЩ заради възможността технологията да бъде използвана за военни цели. Саудитска Арабия обяви, че плановете й са свързани с употребата на атомната енергия за мирни цели, но престолонаследникът принц Мохамед бин Салман Ал Сауд каза през 2018 година, че кралството ще разработи ядрени оръжия, ако Иран се сдобие с такива. Представители на фирми от САЩ, Русия, Южна Корея, Китай и Франция водят преговори с Рияд за доставки на реактори. Това е обещаваща сделка за сектора, който се възстановява от последици от ядрената катастрофа във Фукушима от 2011 година, отбелязва Ройтерс. /БТА", "date": "2019.04.05", "title": "Саудитска Арабия планира търг за изграждане на атомна централа"}
{"url": "https://www.dnevnik.bg/sviat/2019/04/05/3415342_zukurburg_e_uveren_che_feisbuk_moje_da_spre_namesa_v/", "text": "Главният изпълнителен директор на \"Фейсбук\" Марк Зукърбърг е уверен, че най-голямата социална мрежа в света ще се справи по-добре през 2020 г., за да попречи на \"лоши играчи\" да манипулират президентските избори в САЩ, предаде \"Ройтерс\". \"Научихме доста от 2016 г., когато очевидно бяхме по-назад, отколкото трябваше да бъдем в защитата срещу опити за намеса от национални държави\", каза Зукърбърг в интервю в телевизионното предаване \"Добро утро, Америка\". \"Това не са неща, които въобще могат напълно да бъдат уредени, нали? Продължава да има оръжейни надпревари, при които ние трябва да гарантираме, че нашите системи изпреварват усъвършенстваните лоши играчи, които просто винаги ще се опитват да ги надхитрят\", заяви той. По думите му \"Фейсбук\" е приложил множество различни мерки след 2016 г., за да проверява всеки източник на реклами,  който пуска политически реклами , и да създаде архив, така че всеки да може да види какви източници на реклами има, към кого са насочени и колко плащат. Американските разузнавателни служби казват, че при кампанията за изборите в САЩ през 2016 г. е имало голяма руска кибероперация за оказване на влияние, целяща да помогне на републиканеца Доналд Тръмп да победи демократката Хилари Клинтън. Русия отрича обвиненията. \"Фейсбук\" заяви в показания пред Конгреса миналата година, че руски агенти са създали 129 събития в социалната мрежа по време на кампанията през 2016 г. \"В момента имаме навярно едни от най-усъвършенстваните системи от която и да е компания или правителство в света за предотвратяване на методите, изпробвани от Русия, а сега и от други страни\", каза Зукърбърг. Попитан дали може да гарантира, че няма да има намеса в изборите, той отговори: \"Това, което мога да гарантирам, е, че те определено ще се опитат.\" /БТА", "date": "2019.04.05", "title": "Зукърбърг е уверен, че \"Фейсбук\" може да спре намеса в изборите в САЩ през 2020"}
{"url": "https://www.dnevnik.bg/bulgaria/2019/04/05/3414985_sled_poredniia_incident_se_obmislia_premestvaneto_na/", "text": "Във \"Фейсбук\" Георги Филипов посочи 5 проблема на тунела: осветлението, асфалтовата настилка, липсата на камери, организацията на движението и неподходящите обезопасителни средства. Той заяви, че ще пусне жалба в общината след възстановяването си, и призова софийските власти да вземат превантивни мерки, за да се избегнат бъдещи инциденти. МВР и експертите за тунела По данни на МВР тази година няма други регистрирани инциденти в тунела. Поради това подлезът не се смята за участък с концентрация на произшествия. От пресцентъра на институцията заявиха за \"Дневник\", че ще отправят препоръки към Столичната община за промени в тунела, чрез които да се избегнат катастрофи в бъдеще, но не уточниха конкретно какви ще бъдат те. Председателят на Българската асоциация на пострадалите при катастрофи Владимир Тодоров коментира, че според него основната причина за честите инциденти в тунела е високата скорост. \"Необходимо е поставянето на камера в началото на тунела, както и шумяща маркировка, които да принудят шофьорите да спазват ограничението от 40 км/ч. Обезопасяването на тролейбусната спирка трябва да започне още от самото начало на участъка, за да не се стига до подобни инциденти\", добави Тодоров. Той смята, че осветлението е слабо и рязката промяна на светлината заслепява шофьорите, влизащи в тунела. Емил Марков от Института по пътна безопасност смята, че най-добрият начин за обезопасяване на спирката е т.нар. двойна мантинела. Според него тя би предпазила чакащите при евентуален инцидент. Като превантивна мярка той посочи и поставянето на светлоотразителни ограничители за тролеите от градския транспорт, както и смяната на асфалтовата настилка, която през зимата се заледява и представлява сериозна опасност. В участъка често има катастрофи Най-тежкият инцидент датира от 2002 г., в който жена загива, докато чака градския транспорт на спирката, а двама души са тежко ранени. Катастрофата е предизвикана от мокрия асфалт в подлеза. В края на декември 2013 г. пък възрастен мъж и внукът му са откарани в болница отново след като са ударени от автомобил, който също не е успял да вземе завоя. През януари 2015 г. в рамките на 2 часа два различни автомобила се блъскат в спирката. Причината и за двете произшествия е високата скорост. Една от колите изкъртва 5 циментови колчета, но за късмет точно тогава е нямало чакащи пътници. След инцидента от Столичната община обещават поставянето на камера, която да следи за спазването на ограничението от 40 км/ч и създаването на изкуствени неравности с цел предотвратяване на нови произшествия. Камера все още няма, а колчета бяха поставени през 2017 г. Те предизвикаха недоволство сред гражданите, тъй като бяха сложени накриво. По-рано тази седмица по\" Нова телевизия\" експерти към Столичната община заявиха, че всъщност колчетата се използват като антипаркинг метод, а не са обезопасителни. В следващите дни комисията ще обсъжда дали те да бъдат сменени и дали има полза от тях. Какви мерки ще бъдат предприети Зафир Зарков (ГЕРБ) каза, че основната пречка, заради която до момента не са поставени камери, е точка от закона, непозволяваща на общината да осъществява контрол над скоростта. \"Ще внесем предложение, което да дава правомощия не само на полицията, но и на общината да регулира скоростта в тунелите и останалите опасни участъци. Има проект, предвиждащ преместването на спирката в края на тунела в посока бул. \"Черни връх\". Там мястото е по-безопасно\", коментира Зарков. Днес Зарков уточни по телефона, че е имал предвид преместване на спирката към стената на тунела в близост то входа на подлеза. Той добави, че след като бъде обсъден проектът за ремонт на тунела, ще се разбере какви конкретни промени ще се направят при осветлението, асфалта и преорганизацията на движението. Какви мерки ще бъдат предприети Симеон Славчев (Политическа група 5), който е член на същата комисия, заяви, че в тунела трябва да бъде извършен цялостен ремонт. \"Най-важната промяна е да се обезопаси спирката чрез предпазни средства, покриващи стандартите. Поставените колчета в момента не са качествени и спешно трябва да бъдат подменени. Още следващата сряда ще предложа всички нужни промени и се надявам в най-скоро време да се започне работа. Обмисля се и премахване на спирката, но първо е необходим анализ. Жалко е, че всички се активизират едва след подобен инцидент\", коментира Славчев. По думите му до момента ремонтите на участъка са били отлагани, тъй като общината не е успяла да намери изпълнител на обществената поръчка. Очаква се този път да се потърси външна компания.", "date": "2019.04.05", "title": "След поредния инцидент се обмисля преместването на спирката в тунела до НДК"}
{"url": "https://www.dnevnik.bg/skorost/2019/04/05/3415347_s_izgrajdaneto_na_nov_centur_globite_za_putni/", "text": "Пътна полиция работи по проект за изграждане на единен център за обработка на нарушения с пускането, на който те ще стигат по-бързо до нарушителите, каза днес по БНТ началник на отдел \"Пътна полиция\" комисар Росен Рапчев. Той поясни, че сега всички заснети нарушение се обработват от служителите, които извършват контрола и те губят време. Идеята е с пускането на центъра обработката на цялата информация и изготвянето на електронния фиш да става автоматично. Комисар Рапчев каза още, че се работи за увеличаване на броя на техническите средства за контрол, като ще се купят и по-модерни. С тях вече ще се документират повече нарушения на пътя, а не само превишаването на скоростта. Коментирайки акция \"Скорост\", която върви тази седмица комисар Росен Рапчев посочи, че по принцип не се разчита на кампанийността, а контролът е постоянен. Той посочи, че през миналата година са регистрирани над 560 хиляди превишения на скоростта, което е със 17 хиляди повече от 2017 година. Той отчете и подобряването на ситуацията с връчването на глобите, като през миналата година на пътя са били издадени над 82 хиляди електронни фиша. Това станало възможно с оборудването на полицаите с таблети, на които да проверяват дали водачи и пътниците имат невръчени санкции. Попитан за контрола над мотористите, предвид откриването на мотосезона, комисар Рапчев призна, че той е затруднен, защото мотоциклетистите са по-трудно разпознаваеми.", "date": "2019.04.05", "title": "С изграждането на нов център глобите за пътни нарушения ще се обработват по-бързо"}
{"url": "https://www.dnevnik.bg/intervju/2019/04/04/3415263_diakon_ivanov_nima_humannata_deinost_na_papa_francisk/", "text": "- Трябва да се подчертае, че това решение на Светия синод е направено още в началото на организирането на визитата на папата в България. Когато още програмата не беше напълно готова, уточняваха се много детайли и варианти, правеха се специални срещи за евентуалните събития и местата на тяхното превеждане. Както и ангажираните държавни и църковни лица с посещението. Оказва се, обаче че сега синодалната канцелария го публикува с дата 2 април. Не мога да коментирам мотивите на Светия синод да излезе с това свое решение. Това е в компетенцията и отговорността на Светия синод. Нужно е да се припомни, че това писмо е и част от официалната кореспонденция между Светия синод и Нунциатурата. По мое лично мнение не трябваше да се публикува такава кореспонденция по начина, по който беше направено. Не трябваше да се споменават отделни лица по такъв публичен начин, и то в контекста на тяхната конкретна функция и действия, отнасящи се до визита от такова най-високо дипломатическо равнище. Така, както не са правени никакви изявления и публикации за процеса на подготовката. И не се е споменавало за предварителните срещи с висшия клир на Българската православна църква /БПЦ/ и лично с Негово Светейшество Българският патриарх Неофит. Така трябваше да се постъпи и сега, за да няма грешни тълкувания и коментари и за да запази конфиденциалния характер. Такъв тип срещи остават конфиденциални, до пълното изчистване на всички подробности по посещението и неговото реализиране. Може би решението на Светия синод трябваше да се представи във формата на едно стегнато и обобщаващо дипломатическо становище, без да се навлиза в конкретиката, обвързана с трети лица. Но Синодът така е решил и разбира се ще се съобразим с това решение. - Папа Франциск отвори вратите на диалог между християните и мюсюлманите в един момент на световна криза и множество атентати, убийства и потъпкване на религиозните свободи на хората по света. Този папа тръгва по пътя на папа Йоан XXΙΙΙ в контекста на неговата енциклика \"Pacem in terries\" (\"Мир на земята\") с цел световен мир и равноправие между хората независимо от пол, раса, религиозна и полова принадлежност. И на папа Йоан Павел II в неговата мисия за разрушаване на тежкото наследство от комунистическия режим и приобщаването на християните от Източния блок на бившия Съветски съюз в семейството на европейските народи. Изразено още в една от първите му енциклики \"Redemptor hominis\" (\"Изкупител на човека\") отнасяща се до християнския хуманизъм като отговор на Църквата на кризата в световната цивилизация в края на XX век. Папа Франциск е папата на народа, който приема формата на своето служение по образа и делото на св. Франциск от Асизи за мир, смирение и послушание пред Бога, за служение в името на всички, които страдат, бедстват и са лишени от своите човешки права, дори онези, които конфиденциалната религия и консервативните общества определят като странни и ненужни. В тази своя мисия папа Франциск обедини своите действия на най-високо дипломатическо ниво с правителства, църковни и религиозни лидери, в лицето на Вселенския патриарх Вартоломей и Московския патриарх Кирил, с които се подържа диалог на сътрудничество в областта на социалната дейност, богословския диалог и дипломация. С религиозните лидери на мюсюлманските държави - с цел преодоляване на проблемите на миграцията, търсенето на перспектива за спасение и достоен живот на прокудените и онеправдани хора, търсещи своя нов живот. С политическите лидери – за преодоляване на проблемите на социалната ксенофобия и безгрижие към жените, към децата, към бедните, към неродените ембриони, към аборта, към сексуалните злоупотреби. За промотиране на достойнствата на Християнството в Европа и в целия свят. Нима цялата тази хуманна дейност, която извършва папа Франциск, по примера на Евангелието, не е основание за общуване с представителите на Българската православна църква. Нима наследниците на великия средновековен дипломат св. цар Борис Покръстител, на уникалната Кирило-Методиева просветителска мисия, на достойните български йерарси, спасили от геноцид българската еврейска и арменска общност, не се считат готови да споделят това богатство на историята на българсия народ и Църква пред лицето на целия свят? Все въпроси, които очакват своя отговор по време на предвиденото посещение. Работата по посещението на папата в България е трудна и отговорна, работим систематично от месеци и се надяваме Светият синод да покаже традиционното гостоприемство на Българската църква. Имаме доста полезни неща от работата с католиците, изразяваща се в обгрижването на задграничните епархии, смесените бракове и богословско научно сътрудничество. И е добре да ги запазим. Трябва да се действа дипломатично и хуманно, това е най-важното, да се запазят добрите отношения и ползите от тези отношения в името на християните и добруването на всички народи. - Доколкото съм запознат с предварителната програма и протокола на посещението папа Франциск, той не е искал да се прави общо богослужение, като зачита и уважава позицията на Българската православна църква, след някои нейни решения в близкото минало, отнасящи се до интерконфесионалния диалог. Поради това никога не е ставало въпрос за съвместно служение. Що се отнася до важното Събитие за мир, което е предвидено в последния ден от посещението в България, на него бяха поканени представители на религиозните общности в България с цел среща-разговор посветени на Мира на Балканите и в световен контекст. Разбира се на обществено и важно място в София, свързано с историята на столицата и като пример на взаимодействие и сътрудничество между религиозните общности. Поради това се очакваше български православен духовник да присъства на тази среща, за да покаже традиционното гостоприемство и свидетелството на Църквата по отношение на световния мир и мира в региона. Не трябва да забравяме, че България и София е била център на междурелигиозния диалог и сътрудничество между Изтока и Запада още от най-древни времена в антична Сердика. Това са: известният Едикт на толерантността на имп. Гай Галерий, когато се дава религиозна свобода на християните (311 г.), две години по-рано от Константиновия едикт. И също така уникалният църковен Сердикийски събор (342-343 г.), свикан по искане на папа Юлий I и от синовете на император Константин Велики – Констанс и Констанций II. Това е първата официална среща на източните и западните свети отци в Сердика и важен момент за бъдещите отношения Изток-Запад. Освен това има много общи светци, които са прославени и се честват както от Православната църква, така и от Католическата. Трябва да се припомнят също важни личности и събития от съвременната история на България и нейното общество, които са допринесли за всеобщия мир и сътрудничество. Това е личността на папа Йоан XXIII, първи апостолически нунций в България, подпомогнал българския народ след Първата световна война и след тежкото положение след щетите, нанесени от Чирпанското земетресение през април 1928 г. Архиепископ Ронкали изгражда близки връзки с цар Борис III, с български политици, църковници, общественици и интелектуалци. Оказва подкрепа за брака между цар Борис III и дъщерята на италианския крал Виктор Емануил III – Джована Савойска. Това е уникално действие, извършено с дипломатическа прецизност – бракосъчетанието между православни и католици в онзи момент е много трудно осъществимо, но Ронкали успява да направи първата стъпка към този \"смесен\" брак и поставя началото на официалните отношения между Православната и Католическата църква в това отношение. Папа Йоан XXIII свидетелства думите на един българин: \"Където и да си от България, ако си в нужда, почукай на моя прозорец и ще ти отвори една добра и братска душа\". Това определя неговата мисия и отправя погледа му към възвръщане на Църквата към нейните древни християнски корени, което му дава основание да подготви и открие на 11 октомври 1962 г. Втория Ватикански събор в името на обединението между християните и мира между всички човеци. Затова и папа Франциск идва с послание за мир в България и кани всички, които искат и споделят този призив да дойдат на Събитието за мир. - По отношението на каноните трябва да се отбележи, че при посещението си папата винаги се съобразява с изискванията на съответната приемаща страна – в случая Българската православна църква. И това се отразява в съответния протокол по време на визитата. Католическите експерти канонисти и литургисти изучават и знаят много добре каноните, догматите и богослужебните особености на всички църкви по света и не се допуска пропуск в протокола в това отношение. Определенията на Православната църквата се отнасят както до догматичните въпроси, така и до дисциплинарни такива. В този случай, както е видно от становището на Синода, вероятно се има предвид дисциплинарното поведение на свещенослужителите на БПЦ, тъй като няма специално поменаване на конкретен канон. В контекста на историята може да припомним някои важни исторически факти на интерконфесионално сътрудничество: През 1964 г., в Йерусалим се срещат Вселенският патриарх Атинагор I и Римският папа Павел VI. Това е първата среща на водачите на Източноправославната и Римокатолическата църква след 1439 г. В резултат на тази среща през декември 1965 г. са отменени взаимните анатеми и е подписана Съвместна декларация за взаимно сътрудничество, в следствие на което се засилва богословският диалог за преодоляване на различията в канонично и догматично естество. Друг факт е подписването на съвместна декларация между папа Франциск и Вселенския патриарх Вартоломей в Истанбул на 30 ноември 2014 г., където се казва: \"Изразяваме искрената си и твърда решителност, следвайки волята на Нашия Господ Исус Христос, да увеличим усилията си за насърчаване на пълното единство между всички християни и преди всичко между католици и православни. Потвърждаваме подкрепата си за богословския диалог, извършван от Съвместната международна комисия, създадена преди тридесет и три години от Вселенския патриарх Димитриос и папа Йоан Павел ІІ тук във Фенер, която в момента разглежда най-трудния въпрос, белязал историята на нашето разделение и който изисква внимателно и детайлно проучване. За постигането на тази цел въздигаме нашата гореща молитва като пастири на Църквата и се обръщаме към вярващите да се присъединят към нашата молитва \"да бъдат всички едно, та да повярва Светът\". Също и подписването на Обща декларация между Римския папа Франциск и Московския патриарх Кирил в Хавана на 13 февруари 2016 г., в която се отбелязва, че \"православните и католиците са обединени не само от общото предание на Църквата от първото хилядолетие, но и от мисията за проповядването на Евангелието Христово в съвременния свят. Тази мисия предвижда взаимно уважение между членовете на християнските общности\" и че главата на Руската православна църква и папата се надяват, че срещата им ще вдъхнови християните по целия свят за молитви за пълното единство на църквите: \"т. 6. Осъзнавайки многобройните пречки, които ни предстои да преодолеем, ние се надяваме, че нашата среща ще допринесе за делото за постигане на богозаповяданото ни единство, за което се молил Христос. Нека нашата среща вдъхнови християните от целия свят с нова ревност да призовават Господ, да се молят за пълното единство на всички Негови ученици. Нека тя стане знак за упование на всички хора с добра воля в света, който очаква от нас не само думи, но и дела. т. 7. Решени да направим всичко необходимо, за да преодолеем исторически наследените от нас разногласия, ние искаме да обединим своите усилия за свидетелството на Христовото Евангелие и общото наследство на Църквата от първото хилядолетие, като отговаряме заедно на предизвикателствата на съвременния свят. Православните и католиците трябва да се научат да носят заедно свидетелството на истината в онези области, в които това е възможно и необходимо. Човешката цивилизация навлезе в период на епохални промени. Християнската съвест и пастирската отговорност не ни позволяват да останем безучастни към предизвикателствата, изискващи съвместен отговор\". В съвремието Православната църква съработи с Католическата по въпросите на социалната и обществена дейност особено в държави, в които православните са малцинство. - Има много държави с преобладаващо православно население, в които папата прави посещение по различни поводи, свързани с конкретни личности и събития, и всяка държава решава своята форма на прием, което е указано и в международните дипломатически практики. Трябва да се подчертае, че папата посещава всяка държава в качеството си на религиозен и политически глава. Специфичното е, че при това посещение той обръща внимание на религиозните и духовно-пастирски въпроси, свързани с историята, делото, мисията на дадена православна държава и, ако има повод, отделя внимание на определени личности, допринесли за това. При посещение на папата извън пределите на Ватикана, той, като епископ на Рим и духовен глава на Католическата църква, първо се покланя на свещено за дадената страна място – църква, светилище или манастир, както се предвижда да бъде направено и от папа Франциск във формата на посещение и преклонение пред Светия олтар на Светите братя Кирил и Методий в Патриаршеската катедрала \"Св. Александър Невски\" в София. Което бе и основен мотив на визитата на папа Йоан Павел II в България, и потвърди пред световната и българската общественост достойнството и великото дело на светите братя Кирил и Методий и техните ученици. Това мотивира и папа Франциск да се преклони пред паметта и делото на Светите братя. Като духовен лидер папата ще се срещне с Патриарх Неофит, който е духовен водач на мнозинството вярващи православни християни в България. Но тъй като поканата е отправена от държавните власти в България, папата първо ще направи своите дипломатически и държавни срещи, предвидени според програмата. - Що се отнася до моето място в тези процеси трябва да ви заявя, че аз изпълнявам моя дълг като стипендиант на Ватикана, възможност която получих още през 2000-та година с благословението на Балгарския патриарх Максим и Светия Синод на БПЦ. Участвал съм във всички преговори и сътрудничество на дипломатическо, образователно и социално ниво. Моята квалификация като специален преводач по време на посещението на папа Йоан Павел II в София, моето образование като специализант на един от най-старите и престижни университети във Ватикана – Папския университет Григориана и на най-стария католически колеж Капраника в Рим, в който са се обучавали двама папи и няколко кардинали, както и езиковото и професионално обучение, което получих по време на специализацията ми, работата с водещи професори в областта на Източните църковни науки, литургичното богословие и култа на Църквата, изучаването на църковно-дипломатическата дейност от Средновековието да съвремието. Всичко това мотивира и избора да бъда референт на Нунциатурата в България с Българската православна църква и преводач по време на посещението в Синодалната палата и Патриаршеската катедрала. Благодарен съм, че Светият Синод на БПЦ благослови това мое участие. По време на такъв вид посещение се изисква специализиран превод, наречен – интерпретация, който трябва да се прави с дълбоко познаване на двете църковни традиции и спецификата на термините, дори лингвистичните особености при превода изискват използването на един висш италиански език със съответните теологични термини.", "date": "2019.04.05", "title": "Дякон Иванов: Нима хуманната дейност на папа Франциск не е основание за общуване с Българската църква"}
{"url": "https://www.dnevnik.bg/bulgaria/2019/04/05/3415349_parlamentut_izbra_danail_kirilov_za_pravosuden_ministur/", "text": "Две седмици след като  Цецка Цачева подаде оставка като министър на правосъдието заради скандала с купения под пазарните цени апартамент , парламентът я освободи и избра за нов титуляр на поста досегашния шеф на правната комисия  Данаил Кирилов  от ГЕРБ. За гласуваха 120 народни представители, а 15 бяха против. Предложението за промяна в състава на Министерския съвет бе включено като извънредна точка в програмата на Народното събрание около 9:03 часа тази сутрин. В отсъствието на премиера Бойко Борисов кандидатурата на Данаил Кирилов бе представена от вицепремиера Томислав Дончев. В пленарната зала бе почти целият кабинет. Решението бе гласувано без дебат. Камерите не показаха депутати от кои парламентарни групи са гласували \"против\", но според народни представители са от ДПС. В 9:09 часа Кирилов положи клетва като правосъден министър. Очаква се правната комисия в парламента да бъде оглавена от депутата от ГЕРБ Димитър Лазаров. От \"Атака\" и депутати от т. нар. малка коалиция обаче настояват това да бъде зам.-председателят на парламента от \"Обединени патриоти\" Явор Нотев. Задачи от Борисов  Въпреки имотния скандал, предизвикал рокадата в кабинета, премиерът Бойко Борисов не присъства в парламента при избора на новия правосъден министър. Той обяви предложението си в централата на ГЕРБ ден по-рано - в четвъртък. Седмица преди това при изявление пред медиите Борисов даде да се разбере, че има кандидат за поста, но трябва да се направят всички проверки. Към момента не е известно дали това е бил Данаил Кирилов и за какви проверки става въпрос. Бойко Борисов познава и работи с юриста от първите си дни в политиката. Когато бившият главен секретар на МВР бе избран за кмет на София през 2005 г., Данаил Кирилов е общински съветник от БСП в Столичния общински съвет. По-късно обаче преминава в ГЕРБ, което мотивира пред в. \"Стандарт\" с думите \"не може да се примири и съгласи с нереалните обещания\", а \"да следваш изискванията на хората не е популизъм\" (още за политическата кариера на Кирилов четете  тук).  В четвъртък Борисов постави първа задача на новия правосъден министър, с която мотивира необходимостта от избора му - да се отговори на изискванията на Европейската комисия да бъдат изпълнени всички препоръки по мониторинговия доклад за правосъдието и вътрешния ред, и по-конкретно - общинските съветници да бъдат включени за проверка в обхвата на антикорупционния закон. Днес Данаил Кирилов обяви, че вече е проведена работна група и се работи по въпроса и те ще подават декларации по член 6 от закона. Новият министър даде пример, че общински съветник, който е лекар, ще има право да наема кабинет в общинско здравно заведение, т.е. това няма да се счита за несъвместимост или конфликт на интереси. Ако обаче се стигнело до корупционни практики, съответните органи и обществеността щели да имат предвид това обстоятелство. Според него с поправките ще има принципна забрана за недопускане на корупционно поведение от страна на общинските съветници. Другите не били \"по-умни и по-красиви\" Кандидатурата на Данаил Кирилов за правосъден министър бе определена като провокация от БСП, чиито депутати не участват в заседанията на парламента от средата на февруари. Критики към качеството на законодателния процес бившият вече председател на правната комисия търпеше и от страна на ДПС. В отговор на коментара на бившия правосъден министър Христо Иванов, че е \"предан на корупционния ред, банки и сараи\", Данаил Кирилов каза днес: \"Не бих искал да отговарям на по такъв начин зададени въпроси. Те само че са отвъд добрия тон, но и отвъд правото. Бих искал да кажа на всички тези, които са на ръба на закона в тези интерпретации, че те не са нито по-умни, нито по-красиви от действащите и практикуващите юристи, както в Народното събрание, така и в независимата съдебна система. Елитализирането, доведено до ниво на простащина, според мен не следва да бъде коментирано\". Новият правосъден министър изрази мнение, че поведението на председателя на антикорупционната комисия Пламен Георгиев да излезе в отпуск заради проверката на имотните му сделки, съответства на закона и дава възможност за разследване. От думите му се разбра, че към този момента ГЕРБ няма основания да подкрепи искането на БСП за отстраняването на Георгиев. Цецка Цачева му предаде държавния печат Доскорошният министър на правосъдието Цецка Цачева посрещна Данаил Кирилов в министерството и официално му връчи ключа от касата за държавния печат с пожелание за успех в работата. Кирилов я поздрави за постигнатото досега по отношение на съдебната реформа и заяви, че ще разчита на приемственост в предстоящите отговорности. Министър Кирилов оцени работата на екипа на министерството като добра основа, която да му послужи за по-бързо навлизане и ефективна работа на новия пост, съобщиха от пресцентъра на ведомството. Цачева и Кирилов са на мнение, че основните задачи са падането на Механизма за сътрудничество и оценка и изпълнението на Актуализираната стратегия за продължаване на реформата в съдебната система.", "date": "2019.04.05", "title": "За 5 минути парламентът избра Данаил Кирилов за правосъден министър (допълнена)"}
{"url": "https://www.dnevnik.bg/sviat/2019/04/05/3415348_kuba_namaliava_broia_stranici_na_vestnicite_zaradi/", "text": "Кубинското правителство съобщи, че недостигът на хартия ще принуди най-малко шест от вестниците собственост на държавата да намалят броя на страниците си, предаде \"Асошиейтед прес\". Вестник \"Гранма\" обяви във вчерашния си брой, че той и още няколко вестници намаляват броя на страниците на броевете си в сряда и петък от 16 на осем. Вестникът на младежката комунистическа лига \"Хувентуд ребелде\" ще спре да публикува съботния си брой. Според \"Гранма\" промените се дължат на затрудненията със снабдяване с хартия в Куба. Кубинското правителство има проблеми с доходите, които водят до необходимост от съкращаване на разходите за голям брой вносни стоки, отбелязва \"Асошиейтед прес\". /БТА", "date": "2019.04.05", "title": "Куба намалява броя страници на вестниците заради недостиг на хартия"}
{"url": "https://www.dnevnik.bg/bulgaria/2019/04/05/3414966_a_vie_nosite_li_si_notarialniia_akt_v_djoba_ili/", "text": "Николина Ангелкова вади нотариалния акт за апартамента си и го показва пред журналистите, които я чакат на летището. Министърът на туризма току що е кацнала от Мадрид, но явно е успяла да се подготви с документа, за да оправдае цената на жилището си. Едва ли си го носи винаги. Но шегата, че ако си във властта, тези дни е полезно нотариалните актове да са в чантата ти и да помниш какво пише в тях, е на място. Ангелкова е поредният, засегнат от  скандала с имотите на висши държавни чиновници , купувани на цени под пазарните. Тя също обяснява, че в сделката й няма нищо нередно, но оставя  решението какво да прави  (оставка, отпуск) на премиера. Разкритията за апартаменти на министри, депутати и други представители на властта, чиято официално заплатена цена е много по-ниска от офертите, на които се предлагат вече доведоха до няколко оставки, започнаха прокурорски и данъчни проверки, а премиерът спря и един строеж. Действията на Борисов и замесените (всички твърдят, че всичко им е наред) са провокирани най-вече от засиления медиен интерес и негативната обществена реакция. За 66,6% от българите имотните сделки показват злоупотреба с влияние на хората във властта ( проучване  на \"Алфа рисърч\"). Изчистване или разчистване  На 17-тия ден от скандала главният прокурор Сотир Цацаров разпореди  три нови проверки  по медийни публикации за имоти на цени, придобити под средни за пазара. Те са за председателя на антикорупционната комисия Пламен Георгиев, съпругата на председателя на Върховния касационен съд Лозан Панов – Елисавета Панова и на сина на директора на Националната следствена служба и заместник на главния прокурор Борислав Сарафов – Боби Сарафов. Почти едновременно със съобщението от прокуратурата,  премиерът посъветва засегнатите  в последните дни от скандала да подадат оставки или да излязат в дълъг отпуск. Междувременно  продължават проверки на още петима души от властта  с такива сделки, независимо че те подадоха оставки. Проверките сега стават инструментът, който ще реши бъдещето на проверяваните - дали някои ще бъдат изчистени и ще запазят позициите си, а за други - ще бъдат използвани, за да бъдат отстранени. \"Дневник\" обобщава какви са разкритията и ефектите за всеки от купувачите на евтини жилища. Разкритията за председателя на антикорупционната комисия започнаха след публикация на \"Биволъ\" заради   Според сайта има сериозно разминаване между сумите, вписани в имуществените декларации и материалния интерес, отбелязан в Агенцията по вписванията. След първоначалните обяснения на Георгиев, започнаха да излизат още факти, които поставиха под съмнение дали е декларирал всичко и дали семейството му е разполагало с декларирани доходи, които да покрият имотните сделки. Покупката на апартамента през 2017г. е частично финансирана с ипотекирането му пред Първа инвестиционна банка и продажба на имот в \"Люлин\", но  \"Капитал\" изчисли , че въпреки това   в зависимост от това дали сделките са правени на данъчна оценка или на пазарна цена. Голям интерес в медиите предизвика и пропускът на Георгиев да декларира 186 кв.м тераса от своя тризонет, на която има барбекю и сауна. Той твърди, че не я е вписал като част от имота (и съответно тя не е част от цената), тъй като  става дума за общи площи, независимо че до нея се стига само от неговото жилище . Шефът на антикорупционната комисия упорито отказва да отговори на въпроси дори от колко човека се ползва терасата. Малко след призива на Борисов и съобщението на прокуратурата той обяви, че излиза в отпуск.  на имуществото и доходите на Пламен Георгиев  и съпругата му за периода 2013 – 2018 г. Според публикация в \"Биволъ\" синът на Борислав Сарафов , който е роден през 1997 г.,   Те са придобити през 2018 и 2019 г. в луксозния комплекс \"Еделвайс\" в \"Бояна\" и стойността на сделките също предизвиква въпроси за по-ниски цени, както и за произхода на всички средства, с които е финансирана покупката.  Данъчната администрация в София ще направи ревизия, за да се установи има ли несъответствие между доходите му и имущественото състояние. Заместник-главният прокурор и директор на Националната следствена служба Борислав Сарафов заяви, че ще окаже пълно съдействие на разследващите от антикорупционната комисия и НАП. С публикация в \"Правен свят\" беше атакуван и председателят на Върховния касационен съд (ВКС) Лозан Панов за сделка на съпругата му две години преди те да сключат брак. В нея се твърди, че имотът - , съответно по 19.5 и 19.7 кв. м., е купен от фирмата \"Ганева 2000\" ЕООД, чийто едноличен собственик е Елисавета Панова (по това време Ганева). Според  \"Капитал\"  и позоваване на нотариалния акт платената сума е 81 хил. евро, което прави 382 евро на кв. метър, ако са включени и двата гаража. Панова обяснява, че е получила по-добра цена заради по-голямата първоначална вноска, която е направила, а е плащала и довършителни дейности. Тя потвърди, че кумове на семейството са собствениците на \"Артекс\" по нейна покана и тя ги запознала с Панов малко преди да сключат брак. Председателят на ВКС заяви, че се чувства \"най-минат\" , защото имотът не е на негово име, а тече проверка на имуществото му. Той смята, че няма основание да се иска оставката му. Неговата проверка ще се прави от Инспектората към Висшия съдебен съвет. А данъчните ще проверяват факти и обстоятелства за придобиването и ползването на имот от \"Ганева 2000\" ЕООД. Прокуратурата разпореди да се установи произходът на средствата за купуване на имота, начина на ползването му, както и спазването на данъчното законодателство. Оставките досега Имотният скандал започна на 19 март след публикация  за сделка на Цветан Цветанов в \"Свободна Европа\"  за новия му апартамент в луксозната кооперация \"Летера\", известна като \"Къщата на буквите\", на ул. \"Латинка\" в столичния кв. \"Изток\". За да придобие имота, той прехвърля на строителя \"Артекс\" две други свои жилища (от общо 190 кв. метра), две паркоместа и доплаща 100 000 лева. Според документите данъчната оценка на имота, по която е извършена и замяната, е 386 654 лева за 315 кв. метра. Това включва апартамент от 240 квадрата, двоен гараж, предверие и асансьорна шахта. При тази цена на придобиване на апартамента, излиза, че квадратен метър струва 1227 лева (630 евро), а подобни имоти в други сгради на \"Артекс\" се продават на цени от 2400 евро до 3000 евро. Зам.-председателят на ГЕРБ обясни сделката с това, че заменените жилища са в същия район, а доплащането е направил с комбинация от кредит и спестявания и твърди, че трябва да се изчислява само това, което е платил за около 50 кв.м. разлика в общите площи на имотите. Цветанов не коментира как е избрал новото жилище, връзки със собствениците на \"Артекс\" - семейството архитекти Мирянови, както и как и защо предишните му апартаменти в същия ден са купени от бивш служител в щаба на ГЕРБ. Докато беше на служебно пътуване в САЩ, медиите припомниха законови промени, направени от този парламент по предложение на ГЕРБ, от които са се облагодетелствали \"Артекс\" за строежа на сграда с височина 120 м в \"Лозенец\", и започнаха обяснения и проверки по този казус, в който различни институции си прехвърляха отговорността. Въпреки, че според Цветанов  при сделката му са спазени принципите на правото  и според информации не е смятал, че трябва да носи някаква отгорност, след разговор с Борисов той подаде оставка и на 29 март напусна парламента като депутат, председател на вътрешната комисия и на парламентарната група на ГЕРБ. На 22 март Върховната касационна прокуратура възложи на антикорупционната комисия да започне  . Ревизията на неговите имоти е по сигнал на гражданско сдружение \"Боец\", срокът е два месеца и резултатите трябва да излязат преди европейските избори, насрочени за 26 май.  на 23 март, след публикации, че е  купила жилище също от \"Артекс\" , също в кв. \"Изток\". Имотът е 198 кв. м и е придобит за 670 евро на кв.м. Тя обясни, че избрала имота след като видяла изкоп в квартала и в началото даде неясни обяснения. Според нотариалния акт Цачева го е купила заедно със сестра си през лятото на 2018 г. Само месец преди сделката с правосъдния министър, идентичен апартамент в същата сграда (с малко по-голям гараж) е бил продаден с 65 000 лв. по-скъпо. Прокуратурата е разпоредила проверката на сделката да се извърши от Антикорупционната комисия.  на 26 март въпреки че ден по-рано не виждаше никакъв проблем със закупеното от \"Артекс\" жилище, чиято ниска цена също предизвика въпроси. Първанов е  купил апартамент от 150 кв.м и два гаража – 19 и 31 кв.м , на 28 септември 2018 г. срещу 240 312.47 лв. (616 евро на кв.м). Недоволен от развитието на събитията, той покани медии, за да покаже все още довършващия се апартамент и неговите три нормални спални, оплака се от шума, който влиза ако отвори прозорците и обясни, че според него е платил висока цена и че цени като 2400 евро на кв.м. според него са невъзможни в София. Първанов е проверяван от Антикорупционната комисия. която  на 23 март подаде оставка  като заместник-министър на спорта. Тя  има жилище в луксозната сграда на фирма \"Артекс\" - \"Летера\" . Също като Цветанов, който й е кум - Колева е получила цена, която изглежда преференциална от фирмата строител, показва справка в Имотния регистър.  лева, които е взела на кредит от ДСК. Различен случай Фирмата на депутата от ГЕРБ Вежди Рашидов \"Рашидов Пропъртис\" е купила само ден преди Цецка Цачева , на 26 юли 2018 г., апартамент от 112,2 кв. м. в същата сграда за 187 432 лв. или 856 евро на кв.м. Два месеца по-късно, на 29 септември, фирмата на шефа на парламентарната комисия по култура купува още един апартамент от \"Артекс\", но в друга новопостроена сграда - на ул. \"Тинтява\". Там \"Рашидов Пропъртис\" заплаща 140 819 лв. за апартамент от 75,41 кв.м. плюс гараж 18,2 кв.м, или 776 евро на кв.м. Сделката на Рашидов предизвика най-малко реакции, като, от една страна, беше защитавана с това, че той имал приходи от дейността си като склуптор, а от друга - премиерът обясни, че имал фирма, която се занимава с продажба на имоти. Рашидов също е проверяван от Антикорупционната комисия. В развитие  Антон Славчев, който е заместник-председател на антикорупционната комисия и ще замества Пламен Георгиев, докато е в отпуск, също  не декларирал пълната цена на апартамент и остъклена тераса от 244 кв. м ., съобщи тази седмица \"Биволъ\". Имотът е в луксозна сграда на ул. \"Нишава\" 4 в столичния кв. \"Хиподрума\". Според документи, публикувани в сайта, в декларацията му е отбелязано, че остъклена тераса от 244 кв. м. струва 38 000 лв. Справка в Имотния регистър показва, че същата остъклена тераса е изповядана на цена 216 419 лв., но придобивката е съвместна, а не само на Славчев. Достъп до нея имат три апартамента на първия етаж. Един от тях е собственост на Антон Славчев, а другият е на неговата близка Зорница Тодорова. Третото жилище се води \"ателие\" и е купено от брата на Антон Славчев – Светослав, който също участва в покупката на терасата. Според \"Биволъ\" цената на апартамента на Антон Славчев е очевидно \"под всякакви пазарни стойности\", тъй като той е платил за 62,6 кв/метра и три гаража (17,13 и 13 кв.м.) само 29 251 лв. Тодорова е платила 20 140 лв. за 64 кв. метра. Така средната цена на жилищата им се оформя около 150-160 евро на кв.м, а на гаражите по 100 евро на квадрат. И дори и през 2010, когато са сделките, пазарните цени в този район са били около 1000 евро. Славчев все още не е коментирал сделката и засега нито една държавна институция  Ръководената в момента от него комисия обаче прави другите проверки и това предизвиква същите въпроси както и за Пламен Георгиев - може ли някой със съмнения за негови сделки да разследва други подобни. за нейното жилище. То е в кв. \"Овча купел\", 116 кв. м плюс мазе и гараж и е купено в груб строеж през 2008 г. . Ангелкова обясни, че е платила 75 хил. лв. лични средства на родителите й. Преди сделката тя поръчала независима пазарна оценка и тя е на същата сума, която в крайна сметка е била платена. Министърът добави, че данъците са платени върху тази сума, а не върху данъчната оценка. Но в имуществената й декларация през 2011 г. погрешно е записана данъчната оценка. Ангелкова не смята, че има проблем със сделката, Симеонов я атакува отдавна, но ще направи каквото каже премиерът Борисов.  Странични щети  Имотният скандал беше определен от премиера Борисов като тежък удар върху ГЕРБ. За да минимизира щетите, министрите замесени в скандала бързо напуснаха постовете си, а напускането на Цветанов като депутат трябваше да се разчете като безкомпромисно действие и спрямо най-близкото му партийно обкръжение. Разкритията обаче продължават, а в сряда   По-късно кметът Йорданка Фандъкова уточни, че по нейно убеждение строителството не трябва да продължава докато съдът не се произнесе еднозначно за валидността на строителните книжа, по които има спорове от 2 години. Антикорупционната комисия  проверява всички сделки на фирма \"Артекс\" от 2007 г. досега. А  президентът Румен Радев свика Консултативен съвет за национална сигурност (КСНС)  на 8 април заради имотните сделки или по темата с корупцията.", "date": "2019.04.05", "title": "А вие носите ли си нотариалния акт в джоба, или ефектите от имотния скандал"}
{"url": "https://www.dnevnik.bg/sport/2019/04/05/3415356_angliiskite_klubove_sa_dali_260_mln_paunda_na_futbolni/", "text": "Клубовете от английската Висша лига са похарчили 260.6 милиона паунда за комисионни на футболни агенти между 1 февруари 2018 г. и 31 януари 2019 г. Това е нов рекорд, като значително надвишава миналогодишния - 211 милиона. \"Ливърпул\" е похарчил най-много за комисионни на агенти - 43.8 милиона паунда. \"Челси\" заема второ място с 26.8 милиона паунда, следван от \"Манчестър сити\" с 24.1 милиона и \"Манчестър юнайтед\" с 20.8 милиона. \"Евертън\" допълва челната петица по похарчени пари за агенти с 19 милиона паунда. \"Арсенал\" и \"Тотнъм\" са осми и девет в подреждането, като са дали за комисионни съответно 11.18 и 11.14 милиона паунда. \"Тотнъм\" не привлече нито един футболист в последните два трансферни прозореца. \"Шпорите\" обаче фигурират в списъка, публикуван от Английската футболна асоциация (ФА), тъй като той включва изплатените суми в разглеждания период, а не договорените. Това обяснява и защо \"Ливърпул\" е дал значително повече пари на агенти, отколкото в предходната година (26.8 милиона), въпреки че привличането на Алисон, Наби Кейта, Фабиньо и Джердан Шакири струваше само 18 милиона повече от сделките за Върджил ван Дайк, Мохамед Салах, Анди Робъртсън и Алекс Окслейд-Чембърлейн. Най-малко пари на агенти през последната година е дал новакът \"Кардиф\" - 2.8 милиона паунда. Темата с големите комисионни на футболните агенти предизвиква много дискусии в последните години. Тя ще залегне и в дневния ред на срещата на акционерите във Висшата лига в петък. Клубовете и ФА искат да въведат правила за спиране на сегашната практика за един трансфер агентът да получава пари както от клуба, така и от играча. ФИФА също обмисля как да ограничи разходите за агенти. Световната централа планира да въведе правило, според което агентите ще получават комисионни само от играчите, като в същото време ще бъде въведен и таван на заплащането.", "date": "2019.04.05", "title": "Английските клубове са дали 260 млн. паунда на футболни агенти за една година"}
{"url": "https://www.dnevnik.bg/politika/2019/04/05/3415358_spazvaiki_tradiciiata_gerb_purvi_se_registriraha_v_cik/", "text": "Спазвайки наложената от Цветан Цветанов традиция ГЕРБ първи подаде документи в Централната избирателна комисия за участие в предстоящите избори за европарламент. Те са насрочени за 26 май, а документи се подават от днес. Крайният срок за регистрация на партиите е 17.00 часа на 10 април, а за инициативни комитети- 15 април. Близо седмица активисти от младежката организация на ГЕРБ пазиха на смени ред пред сградата на ЦИК. Днес сутринта зам.-председателят на ГЕРБ и председател на Националния предизборен щаб на партията Цветан Цветанов внесе нужните документите за регистрация в ЦИК. Цветанов дойде заедно със зам.-министъра на външните работи Георг Георгиев и лидерът на СДС Румен Христов. Както е известно  СДС подкрепя ГЕРБ за евровота,  като има и двама кандидати в листата. В нея  водач е еврокомисарят Мария Габриел . Двете партии си поставиха за цел да имат 8 депутати в следващия европейски парламент. На 7 април се очаква ГЕРБ да представи слогана и агитационните материали за евровота, а на 14 април - платформата си, припомня агенция \"Фокус\". Пред ЦИК, за да регистрира партията си, е и лидерът на \"Воля\" Веселин Марешки. Цветанов го поздрави и му пожела успех, уточнява \"Фокус\". Коментирайки предстоящата предизборна кампания Цветанов каза, че и в нея ще има компроматни сценаристи. Той изрази увереност, че старанието да се поддържа  темата за апартаментите  работи срещу БСП. \"За нас е важно да покажем какви са нашите евродепутати, които ще бъдат изпратени в ЕП и ще ни представляват в европейските институции\", обяви той. В отговор на въпрос как ще коментира това, че последната атака в скандала с апартаментите дойде от коалиционния му партньор Валери Симеонов срещу министър Николина Ангелкова, Цветанов каза: \"Не бих искал да коментирам тази тема, днес е хубав и слънчев ден. Имаме регистрация, да отдадем заслуженото на младите хора\".", "date": "2019.04.05", "title": "Спазвайки традицията, ГЕРБ първи се регистрира в ЦИК за евроизборите"}
{"url": "https://www.dnevnik.bg/evropa/2019/04/05/3415359_tusk_planira_da_predloji_na_velikobritaniia/", "text": "Председателят на Европейския съвет Доналд Туск предлага на Великобритания план за 12-месечно \"гъвкаво\" удължаване на срока за Брекзит, предаде Би Би Си, позовавайки се на високопоставен източник от ЕС. Планът ще позволи на страната да напусне ЕС по-бързо, ако британският парламент ратифицира споразумение. Той обаче трябва да бъде утвърден на срещата на върха на европейските лидери следващата седмица. Очаква се консерваторите да продължат  преговорите си с Лейбъристката партия  днес. Канцеларията на правителството заяви вчера, че техническите преговори с опозицията са били продуктивни и ще продължат. Очаква се Великобритания да напусне ЕС на 12 април, ако британските депутати не одобрят споразумение за оттегляне. Британският премиер Тереза Мей заяви, че  ще се наложи допълнително отлагане  на Брекзит, за да се избегне напускане на ЕС без споразумение - вариант, който според европейските лидери и много британски депутати би довел до затруднения за бизнеса и проблеми по пристанищата. Мей обаче настоява всяко отлагане да бъде възможно най-кратко. С тази цел тя и Корбин ще трябва да се споразумеят за предложение, по което депутатите да гласуват преди 10 април, когато се очаква лидерите на ЕС да разгледат исканията за удължаване на срока. Ако Мей и Корбин не се споразумеят, правителството ще подложи на гласуване в парламента различни варианти, за да могат депутатите да определят по-нататъшния курс. Главният юридически съветник на правителството Джефри Кокс заяви пред Би Би Си, че в този случай ще се наложи Великобритания да приеме удължаването, предложено от ЕС, което вероятно \"ще бъде по-дълго от няколко седмици или месеци\". Европейските лидери обаче са разделени по въпроса дали и как да предоставят на Лондон ново удължаване на срока. Според високопоставен източник от Брюксел Туск смята, че е намерил отговор. Гъвкавата схема, която той смята да предложи, ще избегне необходимостта ЕС да разглежда на всеки няколко седмици британски искания за кратки удължавания на срока, заявява източникът на Би Би Си. Още хаос Междувременно снощи членове на горната камара на британския парламент, привърженици на Брекзит, се опитаха да осуетят одобряването на новия закон, който задължава премиера да поиска отсрочване на излизането от ЕС, за да не се допусне хаотично напускане на 12 април без сделка, предаде \"Ройтерс\", цитирана от БТА. Законопроектът, одобрен в долната камара на общините  само с един глас  мнозинство, сега е в Камарата на лордовете. Ролята на горната камара, която не се избира от гласоподавателите, е да прецизира и да гледа под лупа законовите текстове преди да бъдат одобрени. Процесът по одобряване на законопроекта в Камарата на лордовете имаше трудно начало вчера, когато някои членове предприеха серия опити да го отложат или дори да спрат процеса. По отдавна установена практика единствено правителството обикновено има контрол върху дневния ред в парламента, но миналия месец този ред беше отхвърлен с помощта на бунт в самата Консервативна партия на Мей. Говорителят на опозиционната Лейбъристка партия Диан Хейтър снощи каза, че \"това, което виждаме днес, е групичка лордове, които не са били избрани, в камара, която не е била избрана, първо да се опитват да ни попречат да разгледаме законопроекта днес и после да ни надприказват и без съмнение да се опитват да продължат цяла нощ, за да блокират желанието на камарата на общините да не допусне излизане без сделка\". Процедурата, която обикновено отнема месеци, е ускорена, за да може законът да влезе в сила, преди Мей да отиде на срещата на върха на лидерите на ЕС на 10 април. Ако бъде приет, законът ще задължи Мей да получи одобрение от парламента за подробностите на всяко отлагане и ще позволи на законодателите да предложат друг срок на отлагане. Правителството вече изтъкна, че това е излишна мярка, която може да има нежелани последици. Въпреки че няма установени граници за продължителността на обсъжданията, тези, които са против, се надяваха, че чрез проточване на обсъждането до късно през нощта, след това заседанието на камарата може да бъде прекратено до понеделник и това да застраши вече напрегнатия график, за прокарването му преди срещата на ЕС.", "date": "2019.04.05", "title": "Туск планира да предложи на Великобритания 12-месечно \"гъвкаво\" отлагане на Брекзит"}
{"url": "https://www.dnevnik.bg/razvlechenie/2019/04/05/3415377_ozi_ozburn_otlaga_vsichkite_si_koncertni_dati_prez/", "text": "Рок звездата от Бирмингам Ози Озбърн обяви, че отлага всички си концертни дати през 2019 г., след като падане в дома му в Лос Анджелис е влошило негова стара рана, предаде Би Би Си. 70-годишният изпълнител и бивш вокал на \"Блек Сабат\" ще остане под лекарско наблюдение в Лос Анджелис, докато се \"възстановява от травма, причинена по време на лечението му от пневмония\". В края на януари бе обявено, че  Озбърн отлага европейското си турне  No More Tours 2 заради заболяване и първоначалният план бе да пренасрочи нови дати за него през септември тази година. През февруари той бе  приет в болница  заради усложнения от грип. Според последните новини датите от турнето ще бъдат изцяло отложени за 2020 г.. Това е един от последните от серия сериозни здравословни проблеми за рокера, който, по думите на съпругата му Шарън спрял да диша и сърцето му спряло да бие за известно време след катастрофа с четириколесен мотор през 2003 г.. Във Фейсбук той написа: \"Не мога да повярвам, че трябва да отложа още дати от турнето си. Думите не могат да опишат колко съм разстроен, ядосан и депресиран, че не съм способен да направя турнето си сега.\" В изявлението той допълва, че е благодарен за подкрепата на семейството, групата, приятелите и феновете си. \"Знаейте само, че всеки ден съм все по-добре.... Ще се възстановя напълно... Ще довърша турнето си... ЩЕ се върна!\", казва още Озбърн.", "date": "2019.04.05", "title": "Ози Озбърн отлага всичките си концертни дати през 2019 г."}
{"url": "https://www.dnevnik.bg/sviat/2019/04/05/3415379_obviniaemiiat_za_atakata_v_kraistchurch_shte_bude/", "text": "Обвиняемият за нападението срещу две джамии в новозеландския град Крайстчърч ще бъде подложен на психиатрична експертиза, предаде \"Ройтерс\". Целта на експертизата ще бъде да се установи дали обвиняемият Брентън Тарант е вменяем и може да носи наказателна отговорност за убийството на 50 души при нападение срещу две джамии в Крайстчърч на 15 март. 28-годишният Тарант ще остане задържан под стража до 14 юни по разпореждане на съда. /БТА", "date": "2019.04.05", "title": "Обвиняемият за атаката в Крайстчърч ще бъде подложен на психиатрична експертиза"}
{"url": "https://www.dnevnik.bg/politika/2019/04/05/3415389_kmetut_na_sozopol_iska_nov_mandat_vupreki_obvinenieto/", "text": "Кметът на Созопол Панайот Рейзи обяви, че ще се кандидатира за нов мандат,  въпреки че в момента е обвинен от прокуратурата за присвояване  на над 2 млн. лв. от бюджета на общината. Според него обвинението \"не е предизборен отстрел\" и ако се стигне до дело, ще докаже, че е невинен. \"Ще се кандидатирам пак наесен, защото съм сигурен, че в България има здраво и мислещо правосъдие\", убеден е Рейзи. Софийската градска прокуратура поиска от Специализирания наказателен съд  да отстрани от длъжност кмета на Созопол  Панайот Рейзи, както и главния счетоводител в общината Златка Мусева. Адвокатът на Рейзи е в чужбина и той се яви в залата без защитник. Заради това Специализираният наказателен съд отложи заседанието за понеделник. Междувременно кметът на Созопол остава с най-леката мярка за неотклонение подписка. Той и главният счетоводител на общината са обвинени заедно с техен съучастник, че са присвоили над 2 млн. лв. от общинския бюджет от 29 август 2014 г. до 27 март 2017 г. Разследват се 33 отделни договора за строително-монтажни дейности - ремонти на улици, детски градини, почистване на дерета и други. \"Всичко по договорите е извършено. Няма как да попреча на разследването и няма причина да бъда отстранен от длъжност\", каза пред журналисти след края на заседанието кметът на Созопол. Той обясни, че разследването срещу него се води от февруари м.г. \"Всички документи, които са поискали разследващите, са предоставени\", добави Рейзи. По думите му, всички 33 обекта са изпълнени според процедурата - определен е изпълнител след обществена поръчка, а след завършването на обектите са представяни фактури, по които общината извършвала плащанията. \"Няма как да слезе Господ и да изпълни тези обекти, без да му е платено\", каза кметът на Созопол. Рейзи участва в местната власт на Созопол вече 20 години. В периода 1999 – 2002 г. е бил зам.-кмет, а от 2003 до 2007 г. е председател на общинския съвет. От 2007 г. е кмет на Созопол, за последния си мандат е избран с листата на ГЕРБ.", "date": "2019.04.05", "title": "Кметът на Созопол иска нов мандат въпреки обвинението, че е присвоил над 2 млн. лв."}
{"url": "https://www.dnevnik.bg/sviat/2019/04/05/3415382_trump_smekchi_zaplahata_da_zatvori_granicata_s_meksiko/", "text": "Президентът на САЩ Доналд Тръмп смекчи заплахата си да затвори границата с Мексико и вместо това отправи \"едногодишно предупреждение\" и заплаха първо да наложи мита за автомобилите, предаде \"Политико\". Отстъпвайки от заканата си  незабавно да затвори границата , за да блокира притока на мигранти от Централна Америка, Тръмп заговори за налагането на 25% мита за колите като възможен инструмент за принуждаване на Мексико да спре нелегалните мигранти и трафика на наркотици. \"Преди да затворим границата, ще наложим мита на колите. Не мисля, че някога изобщо ще трябва да затваряме границата, защото наказанието с 25% мита за колите, влизащи в САЩ от Мексико, ще бъде тежко\", заяви Тръмп, цитиран от \"Ройтерс\". По-рано той каза, че ще отправи на Мексико \"едногодишно предупреждение\" да спре трафика на наркотици или в противен случай митата ще бъдат наложени. Тръмп не изключи възможността мярката да бъде използвана по-скоро заради миграционните въпроси. Спирането на нелегалната миграция бе централна тема в предизборната кампания на Тръмп, който обеща да построи ограда по границата. След като Конгресът отказа да му отпусне парите за оградата, той  обяви извънредно положение  в опит да отклони средства от други проекти.", "date": "2019.04.05", "title": "Тръмп смекчи заплахата да затвори границата с Мексико, заговори за мита за колите"}
{"url": "https://www.dnevnik.bg/politika/2019/04/05/3415394_volia_shte_se_bori_za_dvama_evrodeputati/", "text": "Лидерът на \"Воля\" Веселин Марешки обяви преди регистрацията на партията в Централната избирателна комисия (ЦИК) за европейските избори, че се бори за поне двама евродепутати, съобщава \"Фокус\". Той обаче не даде категоричен отговор дали би отишъл в европарламента, като уточни, че това ще реши партията. Според Марешки последните социологически проучвания показвали, че политическото семейство на \"Воля\" в Европа най-вероятно ще е трета сила в европарламента. В края на миналата година Марешки и лидерът на националистите във Франция Марин льо Пен  подписаха договор за сътрудничество за изборите. \"Крайно време е в европарламента да изпратим български родолюбци, а не евродепутати безродници\", каза Марешки. Той допълни, че партията му не е обсъждала искането на БСП за оставка на председателя на антикорупционната комисия Пламен Георгиев.  Той е проверяван по разпореждане на главния прокурор Сотир Цацаров  заради несъответствието между доходите и имотите му. Докато тече разследването,  Георгиев реши да излезе в отпуск,  взимайки под внимание  съвет на премиера Бойко Борисов. \"Много е лесно да се издават присъди. Все още правилото за невинност до доказване на виновност съществува в българското право. Би трябвало към всеки един това да е правило. Иначе трябва да кажем и Елена Йончева да се оттегли от цялата политика, защото е обвинена за пране на пари\", заяви Марешки.", "date": "2019.04.05", "title": "\"Воля\" ще се бори за двама евродепутати"}
{"url": "https://www.dnevnik.bg/gradska_sreda/2019/04/05/3415402_avramova_narusheniiata_na_sgradata_zlaten_vek_sa_za/", "text": "Констатираните нарушения при стоежа на сградата \"Златен век\" се отнасят до подземните етажи, както и до съседен терен, по който се работи, но няма строителни книжа. Това съобщи министърът на регионалното развитие и благоустройството Петя Аврамова, цитирана от \"Фокус\". Вчера след среща при министър-председателя Бойко Борисов с кмета на София Йорданка Фандъкова тя е заявила, че  разрешението за строеж на сградата \"Златен век\" е изтекло , и е поискала от министъра на регионалното развитие и благоустройството да бъдат предприети действия по спиране на строителството на сградата. \"Проверката на проекта \"Златен век\" приключи вчера, има изготвен констативен акт – възложителите са уведомени и той ще им бъде връчен. Касае се за неизпълнение на дейности, които са залегнали в проекта. Става дума за подвижни платформи за автомобили, които трябва да обслужват подземните нива. И отделно за един терен, който е съседен и в който се работи, но няма строителни книжа\", посочи Аврамова. Тя обясни, че всички констатации, направени от Дирекция национален строителен контрол (ДНСК), дават достатъчно основания строежът да бъде спрян. Проверката от надзора  беше направена вчера  - по-малко от час след  разпореждането на премиера Бойко Борисов  за спирането на обекта. По думите на Аврамова възложителите имат 7-дневен срок, в който могат да възразят, след което се издава заповедта за спиране на строежа. \"Всички проверки, които са извършвани до този момент от строителния контрол, са правени от регионалната дирекция. Това е първата проверка, която се прави от централната дирекция – лично арх. Нестеров е участвал при проверката както на място на строежа, така и при прегледа на всички строителни книжа\", посочи Аврамова. Тя добави, че предписанието в акта е за спиране на строежа и отстраняване на всички допуснати нарушения по време на строителството. \"Към момента има проверка на Специализираната прокуратура, подадени са всички документи – ще бъдат прегледани от издаването на разрешението за строеж до сегашния момент на строителството. В същото време инициативният комитет е подал жалба в Софийския административен съд, така че и там предстои дело\", каза още Аврамова. В отговор на дали има хипотеза, при която сградата може да бъде разрушена, регионалният министър коментира, че трябва да приключат всички проверки и чак тогава ще стане известно какво ще се случи. Вчера след среща при министър-председателя Бойко Борисов с кмета на София Йорданка Фандъков, тя е заявила, че  разрешението за строеж на сградата \"Златен век\" е изтекло . Кметът е поискал от министъра на регионалното развитие и благоустройството Петя Аврамова да бъдат предприети действия по спиране на строителството на сградата. След като  на 28 март на пресконференция  ръководството на строителния надзор обяви, че ще чака заключенията на съда за законността на обекта, но го спира частично заради нередности, сега става известно, че две проверки - на 20 и 26 март, са установили нарушения на нормативната уредба. Срещу строителството на високата над 100 метра сграда от повече от година протестират безуспешно жители на квартала. Последният протест  беше преди два дни , когато около 200 софиянци се събраха на протест пред строежа на 120-метровата сграда. Сградата \"Златен век\" е проект на строителната компания \"Артекс\", която е продала на цени, по-ниски от пазарните, апартаменти на Цветан Цветанов, Цецка Цачева, Вежди Рашидов и други. Покрай скандала противоречиви изявления дадоха главният архитект на  София Здравко Здравков, който обяви , че тя от ноември 2017 г. се строи без действащо разрешително за строеж. В същото време  от дирекцията за строителен контрол пък изтъкнаха , че сградата е законна, защото има строителни книжа, но дали всичко с нея е наред ще реши Върховният административен съд.", "date": "2019.04.05", "title": "Аврамова: Нарушенията на сградата \"Златен век\" са за подземните етажи и съседен терен"}
{"url": "https://www.dnevnik.bg/evropa/2019/04/05/3415401_konstitucionniiat_sud_spria_edna_ot_merkite_na_makron/", "text": "Действията на френския президент Еманюел Макрон срещу антиправителствените протести срещнаха спънка, след като френският Конституционен съд спря един от централните елементи в новите правила, предаде \"Ройтерс\". Мерките , които бяха изготвени в отговор на насилието по време на демонстрации на \"жълтите жилетки\", събудиха тревога дори в партията на Макрон, а според опонентите им са твърде груби. Те дават на полицията правомощия да претърсва демонстранти и да им забранява да покриват лицата си, две от най-спорните части на законодателството, които бяха одобрени от Конституционния съд. Той обаче отхвърли друга мярка, която щеше да дава на полицията право превантивно да забранява участие в демонстрация на хора, идентифицирани като провокатори. Според съда правилото е формулирано твърде свободно, без да се конкретизира, че даден човек трябва да се е държал по особено насилствен или разрушителен начин при предишни протести, за да се смята за заплаха за обществения ред. Правилата бяха приети от френския сенат и от долната камара на парламента, където партията на Макрон има мнозинство, но безпрецедентен брой негови депутати се въздържаха при гласуването.", "date": "2019.04.05", "title": "Конституционният съд спря една от мерките на Макрон срещу насилието при протести"}
{"url": "https://www.dnevnik.bg/sport/2019/04/05/3415429_cska-sofiia_napravi_purvi_stupki_kum_nov_stadion_s/", "text": "Ръководството на \"ЦСКА-София\" представи първите стъпки в посока изграждането на нов стадион. Основните акционери Гриша Ганчев и Юлиян Инджов обявиха, че в четвъртък са разгледали два проекта. Двата разгледани проекта са на \"Вамос\" с архитект Георги Савов и на Design Initiatives с ръководител на екипа архитект Владо Вълков. Следващата седмица предстои разглеждането на още един проект от трета фирма, обявиха от клуба в сайта си. \"В момента мащабният проект е на ниво \"предпроектно проучване.\" Предстоят нелеки процедури в бъдеще освен по избора и одобрението на офертите, така и най-вече по съгласуване и сериозна съвместна работа с държавата и Столичната община\", допълват от клуба. В началото на миналата година клубът спечели конкурса за \"Българска армия\" и Панчарево и подписа договор за ползване им за десет години. Тренировъчната база в Панчарево беше реновирана, но до този момент ремонти по стадиона не са правени. \"ЦСКА-София\" очакваше влизането в сила на  новия закон за спорта , който предвижда срокът за безвъзмездно отдаване на спортни обекти и съоръжения, които са държавна или общинска собственост, да се увеличи на 30 години. Преди седмица  клубът определи като фалшиви новини твърденията, че Инджов се оттегля  и ще има промени в собствеността на дружеството.", "date": "2019.04.05", "title": "\"ЦСКА-София\" направи първи стъпки към нов стадион с разглеждането на проекти (снимки)"}
{"url": "https://www.dnevnik.bg/bulgaria/2019/04/05/3415439_petia_avramova_obeshta_problemut_s_vodata_v_haskovo_da/", "text": "Министърът на регионалното развитие и благоустройството Петя Аврамова заяви, че до края на лятото водата в Хасково ще е в съответствие с нормативните изисквания и ще отпадне необходимостта от водоноски, съобщиха от пресцентъра на ведомството. Очаква се скоро да бъдат пуснати в експлоатация четири кладенеца, с което ще бъде завършен и проектът за дублиране на 8 тръбни кладенеца и 2 водопровода. Така след близо две години и половина жителите на Хасково ще могат спокойно да използват водата от чешмата, след като п рез април 2017 г. здравното министерство установи уран и радиоактивност  в някои от източниците на питейна вода за града. Месец по-късно  правителството отпусна 1.9 млн. лв.,  с които да се направят новите сондажи за вода, а в края на миналата година бяха пуснати в действие четири от новите кладенци. През декември 2018 г.  Paйoннaтa пpoĸypaтypa в Xacĸoвo пpeĸpaти нaĸaзaтeлнoтo пpoизвoдcтвo по случая.  Paзcлeдвaнeтo ce вoдeшe зa yĸpивaнe нa инфopмaция, зacтpaшилo живoтa и здpaвeтo нa xopaтa, ĸaĸтo и oĸoлнaтa cpeдa. Разследването е прекратено с мотива, че няма виновен за укриване на информация. Двата водопровода, които също са част от мерките за допълнително аварийно водоснабдяване на Хасково, са завършени. За единия, свързващ помпена станция \"Северна зона\" и помпена станция \"Извора\" с ВиК мрежата на града, вече са внесени документите в ДНСК и се очаква държавна приемателна комисия. За другия – от помпена станция \"Източна зона\" до помпена станция \"Юг\", се очаква издаването на Акт 15.", "date": "2019.04.05", "title": "Петя Аврамова обеща проблемът с водата в Хасково да бъде решен до края на лятото"}
{"url": "https://www.dnevnik.bg/evropa/2019/04/05/3415438_mei_poiska_ot_es_otlagane_na_brekzit_do_30_juni/", "text": "Британският министър-председател Тереза Мей изпрати днес писмо до председателя на Европейския съвет Доналд Туск, в което иска отлагане на Брекзит до 30 юни, съобщи \"Ройтерс\". \"Обединеното кралство предлага този период да приключи на 30 юни 2019 г.\", каза Мей в писмото. Ако бъде постигнато споразумение в британския парламент за излизането от ЕС преди тази дата, тогава Лондон ще предложи отсрочката да приключи по-рано. Британското правителство иска Брекзит да бъде преди 23 май 2019 г., за да не организира избори за Европейски парламент, но засега продължава приготовленията за тези избори, ако това се окаже невъзможно, каза Мей в писмото. Великобритания би трябвало да напусне ЕС на 12 април, но Мей бе принудена да поиска повече време, след като парламентът не успя да одобри споразумението за оттеглянето. Според източник, цитиран от Би Би СИ,  се очаква Туск  да предложи на Великобритания 12-месечно \"гъвкаво\" удължаване на срока за Брекзит. Планът ще позволи на страната да напусне ЕС по-бързо, ако британският парламент ратифицира споразумение. Той обаче трябва да бъде утвърден на срещата на върха на европейските лидери следващата седмица. Мей продължава  преговорите с лидера на опозиционната Лейбъристка партия Джеръми Корбин , но все още не е ясно дали ще стигнат до компромисно решение в следващите няколко дена. Европейски официални лица коментират, че молбата за удължаването трябва да бъде подкрепена от силни аргументи защо ЕС да се съгласи. Попитан за евентуално 12-месечно отлагане, френският финансов министър Брюно Льо Мер коментира: \"Ако не можем да разберем причината причината защо Великобритания иска удължаването, не можем да дадем положителен отговор.\"", "date": "2019.04.05", "title": "Мей поиска от ЕС отлагане на Брекзит до 30 юни"}
{"url": "https://www.dnevnik.bg/sport/2019/04/05/3415038_pet_kljuchovi_faktora_za_livurpul_v_bitkata_za_titlata/", "text": "Ливърпул\" изпусна първото място във Висшата лига, но продължава да гони смело мечтата за първа титла на Англия от 29 години. Шест кръга преди края тимът на Юрген Клоп изостава само с една точка от шампиона \"Манчестър сити\". Битката за титлата навлиза във финалната фаза. \"Манчестър сити\" държи нещата в свои ръце, но \"Ливърпул\" има всички шансове да детронира шампиона и да сложи край на дългото чакане. Следващото препятствие пред Клоп и играчите му е \"Саутхемптън\". Двата отбора се изправят тази вечер от 22.00 часа на стадион \"Сейнт Мерис\", за да дадат начало на 33-ия кръг. В този кръг \"Сити\" почива, тъй като има мач с \"Брайтън\" в полуфиналите за Купата на Англия. Това дава шанс на \"Ливърпул\" да се изкачи на върха и да постави под напрежение тима на Пеп Гуардиола. Какво предстои до края и кои могат да са ключовите фактори за \"мърсисайдци\" по пътя към жадувания първи трофей във Висшата лига? Въджил ван Дайк \"Ливърпул\" плати рекордните за защитник 75 милиона паунда, за да привлече Върджил ван Дайк от \"Саутхемптън\" през януари 2018 г. Тази голяма инвестиция обаче продължава  да се изплаща с всеки изминал двубой на \"мърсисайдци\". Холандският национал много бързо се превърна в истински лидер на \"Ливърпул\". 27-годишният футболист внесе класа, спокойствие и авторитет в отбраната, каквито липсваха на отбора от най-силните сезони под ръководството на Рафаел Бенитес. Освен това той е огромна заплаха за противниковите врати при статичните положения. Ван Дайк притесни сериозно клуба и феновете, след като получи травма в глезена при победата срещу \"Тотнъм\" в неделя. Холандецът обаче поднови тренировки във вторник и ще бъде готов за предстоящото гостуване на бившия му тим \"Саутхемптън\". Присъствието на Ван Дайк е абсолютно задължително за шансовете на \"Ливърпул\" за силен финал както във Висшата лига, така и в Европа. Той се очертава като фаворит за наградата за играч на сезона в Англия и евентуално негово отсъствие в който и да е мач ще нанесе тежък удар по амбициите на \"мърсисайдци\". Формата на Салах  Салах направи изключителен първи сезон в \"Ливърпул\". Египтянинът отбеляза 44 гола в 52 мача във всички турнири, в това число рекордните 32 гола в 36 мача във Висшата лига. Той спечели всички големи индивидуални награди в Англия, попадна в идеалния отбор на Шампионската лига и завърши шести в надпреварата за \"Златната топка\". През този сезон обаче Салах поизгуби от магическото си докосване, с което всяваше паника в противниковите защити. Той все по-трудно успява да преодолява съперници един на един, а голяма част от 17-те му гола във Висшата лига дойдоха след дузпи и добавки отблизо. И докато броят попадения все пак е доста солиден (само Серхио Агуеро с 19 има повече), спадът във формата му е осезаем след Нова година. Салах има само един гол и една асистенция в последните девет шампионатни срещи на \"Ливърпул\". Силните изяви на Садо Мане компенсираха донякъде липсата на попадения от Салах в този период. \"Ливърпул\" обаче ще има нужда от по-голям принос от своя голмайстор, ако иска да се пребори с \"Манчестър сити\" и да вдигне дългоочакваната титла. Завръщането на Окс  Ако има слабо звено в състава на Юрген Клоп, това без съмнение е центърът на полузащитата. Всеки от играчите в тази зона е изключително работоспособен и върши страхотна работа по отношение на високата и интензивна преса, която германският треньор изисква от отборите си. В момента обаче на \"Ливърпул\" липсва играч в центъра, който да е едновременно солиден в отнемането и да умее да изостря атаките. Джеймс Милнър, Джордан Хендерсън, Джини Вайналдум и Фабиньо нямат способността да се обръщат с топката, когато получават с гръб към противниковата врата, и съответно да отварят пространства. Наби Кейта я има, но все още има трудности с адаптирането към английския футбол. Много добре с тази задача през миналия сезон се справяше Алекс Окслейд-Чембърлейн, който под ръководството на Клоп най-накрая намери най-добрата си позиция на терена. Английският национал обаче получи много тежка контузия в коляното през април, която спря възхода му. Добрата новина за \"Ливърпул\" е, че Окслейд-Чембърлейн вече е възстановен. Той тренира пълноценно с първия тим и записа игрови минути за втория отбор. Неговото завръщане може да се окаже ключово за \"Ливърпул\" в оставащите мачове от Висшата лига. В тях отборът ще трябва да се справя с много сгъстени защити, а освен техника на висока скорост Окслейд-Чембърлейн притежава отлични удари от дистанция. В допълнение той се разбира отлично със Салах, което би било още един плюс за \"мърсисайдци\". Балансът между Англия и Европа \"Ливърпул\" е правил силен финал във Висшата лига само веднъж при Клоп - през сезон 2016-2017, когато не играеше в Европа. През миналия сезон, когато достигнаха до финала на Шампионската лига, червените записаха две победи, три равенства и една загуба в последните шест кръга в Англия, или 9 точки от възможните 18. Абсолютно същият беше активът от последните шест мача през сезон 2015-2016. Това беше напълно обяснимо, тъй като \"Ливърпул\" имаше доста ограничен откъм качество и дълбочина състав. Ситуацията през този сезон е по-различна. Въпреки че все още има позиции, на които няма достатъчно добри алтернативи (за разлика от \"Манчестър сити\"), Клоп подсили доста състава си. Показателен е фактът, че отборът записа осем победи и две равенства за първенство след мачове в Шампионската лига. За \"Ливърпул\" предстоят два четвъртфинални двубоя с \"Порто\" (на 9 и 17 април), а при успех \"мърсисайдци\" ще играят на полуфинал срещу \"Барселона\" или \"Манчестър юнайтед\". Според бившия защитник на \"Манчестър юнайтед\" Гари Невил за \"Ливърпул\" е по-добре да отпадне от Европа, за да има по-голям шанс да спечели титлата. Клоп обаче е на съвсем друго мнение и има основание, защото евентуално отпадане от Шампионската лига може да се отрази негативно на настроението в съблекалнята и съответно да рефлектира върху представянето в оставащите двубои във Висшата лига. Дух и характер Ако има нещо, за което Клоп не трябва да се тревожи, това е духът и характерът на отбора му. \"Ливърпул\" имаше късмета да измъкне няколко инфарктни победи в края. Този късмет обаче беше предизвикан с настойчивостта на \"мърсисайдци\". \"Ливърпул\" е отбелязал девет попадения след 87-ата минута - повече от всеки друг отбор във Висшата лига през този сезон. Въпреки че до края ще играе предимно с отбори от втората половина, нито един от тези мачове няма да бъде лесен, както показа скорошната победа срещу изпадналия \"Фулъм\". Затова запазването на този дух и характер ще е ключово. Когато \"Ливърпул\" е печелил трофей през това хилядолетие, почти винаги е ставало след изключителна драма - независимо дали е било срещу втородивизионен отбор за Купата на Лигата или срещу най-силния отбор в Европа за Шампионската лига. Така вероятно ще е и сега, ако тимът на Клоп успее да спечели бясната надпревара с \"Манчестър сити\".", "date": "2019.04.05", "title": "Пет ключови фактора за \"Ливърпул\" в битката за титлата"}
{"url": "https://www.dnevnik.bg/bulgaria/2019/04/05/3415448_narusheni_prava_v_zdraveopazvaneto_sa_sred/", "text": "Нарушени права в здравеопазването са най-честите жалби към омбудсмана през 2018. Това стана известно от данните на годишния доклад на институцията, цитиран от  в. \"Сега\" . Общият брой на жалбите до Мая Манолова през миналата година е бил 12 890, което е с 2% повече спрямо предходната. Липсата на достъп до лечение е сред основните проблеми на гражданите. През отчетения период при омбудсмана са постъпили 607 жалби, които имат отношение към правата в здравеопазването, което е 23% повече от 2017. В здравната сфера най-голям е броят на жалбите по повод медицинската експертиза – 120, качество на медицинската помощ – 90, нарушен достъп до медицинска помощ - 69, достъп до лекарствени продукти и медицински изделия – 47, здравноосигурителни права – 64. В документа е констатирано, че нерядко гражданите са принудени да доплащат – за провеждане на изследвания и консултации, които не се плащат от здравната каза (НЗОК), а също за такива, за които тя заплаща, но поради въведените лимити лекуващите лекари отказват да издадат направление. Друг проблем, който е очертан, е ограниченият достъп до медицинска помощ заради лоша инфраструктура. Често гражданите се оплакват от закрити болници, липса на дежурни кабинети и аптеки. Анализът на омбудсмана сочи, че в много населени места в страната не е гарантирано правото на гражданите на достъп до медицинска помощ при спазване принципите на своевременност, достатъчност и качество. Има и жалби по отношение на  трудовите права на работещите в лечебните заведения . Подадени са 22 жалби за откази за финансово и организационно подпомагане на деца от страна на фонда за лечение на деца (ЦФЛД). Публичната позиция на омбудсмана е, че както всеки един обществен механизъм, така и ЦФЛД се нуждае от постоянно политическо и обществено внимание, задълбочен анализ на работата му, изследване на предизвикателствата, пред които са изправени родители и деца, постоянен мониторинг и допълнителни ресурси. От 1 април  фондът е част от здравната каса .", "date": "2019.04.05", "title": "Нарушени права в здравеопазването са сред най-честите жалби към омбудсмана"}
{"url": "https://www.dnevnik.bg/ot_vas/novini_ot_vas/2019/04/05/3415238_spomeni_ot_vremeto_na_socializma/", "text": "Указания...", "date": "2019.04.05", "title": "Спомени от времето на социализма"}
{"url": "https://www.dnevnik.bg/skorost/2019/04/05/3415477_remontut_na_putia_ot_kraia_na_trakiia_do_vhoda_na/", "text": "Ремонтът на пътя от края на магистрала \"Тракия\" до входа на град Бургас ще бъде завършен тази година, каза днес от парламентарната трибуна министърът на регионалното развитие и благоустройството Петя Аврамова. Тя обясни, че през миналата година е обновено платното от края на аутобана до града. През тази година предстои ремонт на платното от изхода на Бургас до началото на \"Тракия\". Финансирането на обновяването идва от Агенция \"Пътна инфраструктура\", която дава 8.3 млн. лева, и община Бургас, допринасяща с 1.5 млн. лева. \"Основната причина за незадоволителното състояние за асфалтовата настилка на пътя е тежкотоварният трафик, както и значително по-интензивният през летните месеци трафик\", заяви регионалният министър. Той бил и причината частичните ремонти да не вършат работа. Петя Аврамова не посочи кога ще започне основното обновяване на платното за Бургас.", "date": "2019.04.05", "title": "Ремонтът на пътя от края на \"Тракия\" до входа на Бургас ще бъде завършен тази година"}
{"url": "https://www.dnevnik.bg/kultura/2019/04/05/3410870_otkus_ot_za_tehnikata_na_aktyorskata_igra_na_mihail/", "text": "През четирите десетилетия след първото ѝ издание \"За техниката на актьора\" на Михаил Чехов се е превърнала в стандартен учебник за изследователите на театъра. \"За техниката на актьора\" обаче е съкратен, силно променен вариант на оригиналния ръкопис на великия актьор. \"За техниката на актьорската игра\" е първата и единствена книга, която включва пълния текст на този блестящ ръкопис. Изследователите и учителите, които преподават техниката на Чехов, приветстват \"За техниката на актьорската игра\" като най-ясното и най-точното представяне на принципите, на които той учи Юл Бринър, Грегъри Пек, Мерилин Монро, Антъни Куин, Беатрис Стрейт, Мала Пауърс и много други. Това ново и окончателно издание на майсторския труд на Чехов изяснява принципите, очертани в \"За техниката на актьора\", за ключовата роля на въображението в разбирането на себе си и на ролите, които актьорите играят. \"За техниката на актьорската игра\" освен това разширява публикувания по-рано труд на Чехов с: • трийсет допълнителни упражнения; • глава, посветена на играта на актьора пред камера; • по-пълни обяснения на Психологическия жест, вътрешното и външното темпо и други ключови понятия в Метода на Чехов. \"За техниката на актьорската игра\" е основен наръчник за актьори, режисьори и за всеки, който се интересува от театъра. Творческото въображение  Нощем, когато сме сами в спалнята, от тъмнината често изплуват ясни образи. Пред съзнанието ни мистериозно се появяват събитията от деня. Внезапно се разкриват лицата на хора, които сме срещнали, техните разговори и маниери, улиците на града или полята в провинцията. В повечето случаи наблюдаваме пасивно тези познати картини, но сред тях се появяват странни и непознати образи. Сцени, настроения, събития и хора, с които нямаме връзка, се преплитат с всекидневните ни представи и се разклоняват във всички посоки. Новите образи като че ли се развиват и трансформират независимо от нашия контрол или желания. Когато това се случи, сме въвлечени в друга реалност. Може да открием, че преследваме някакъв загадъчен фантом, решаваме несъществуващи проблеми или пътуване в чужда страна, говорим с непознати, виждаме фантастичното да се появява от нищото, често привлекателно, но понякога и отблъскващо. Наблюдаваме нещата да се случват; \"шпионираме\" цели ситуации, които се появяват от нищото. След като любопитните образи стават все по-силни, понякога ни карат да се засмеем или да заплачем, водят ни до радост или до тъга. Накрая е събуден целият спектър на нашите чувства. Зърването на този непознат терен ни кара да вярваме, че образите ни имат собствено съществуване, че те са от друг свят. Това е очевидно, когато се тренираме да работим съзнателно върху творческото си въображение. Хората във всяка област на изкуството потвърждават, че такива образи ги заобикалят не само в края на деня, когато настъпят уединението и тъмнината, но и през деня, когато слънцето грее в шумния град или в малката стая - навсякъде. Хората на изкуството живеят със своите образи. Те и техните представи си принадлежат, зависят едни от други, но въпреки това образите имат самостоятелно съществуване. Големият немски режисьор Марк Райнхард признава: \"Винаги съм заобиколен от образи.\" Чарлс Дикенс пише в дневника си: \"Цяла сутрин седя тук, в кабинета си, и чакам Оливър Туист, който още не е дошъл!\" Гьоте обявява, че вдъхновяващите образи трябва да се появяват пред нас като Божии чада и да ни обявят: \"Тук сме!\" Рафаело вижда образ, който се движи в стаята му, а по-късно на платното се превръща в Сикстинската мадона. Микеланджело отчаяно се оплаква, че образите го преследват и го принуждават да прави скулптури от всякакъв материал, дори и от твърда скала. Как можем да се съмняваме в убежденията на тези майстори художници и писатели, че техният изпълнен с въображение живот идва извън тях? Няма ли те да се присмеят на тесногръдата ни концепция за творчеството, която разчита единствено на лични спомени и усилия? Без съмнение те биха смятали, че днес отричаме общуването с обективния свят на въображението, което е в пряка противоположност на техните свободни разходки в него. Творческият импулс на тези майстори е експанзия към света отвъд тях, докато нашият често е свиване вътре в себе си. Старите майстори на европейската и азиатската култура може дори да ни се развикат: \"Погледнете нашите творения. Те не са ограничени до репродукции на дребния ни личен живот, желания и ограничена среда. За разлика от днешните творци, ние забравяме собственото Аз, за да осъзнаваме и да сме активни слуги на образите от света на въображението. Вярно е, че не искахме да сме роби на тези ненасочвани видения. В нашите произведения обаче ние ги включвахме като неочаквана благословия. Защо тогава създавате толкова много образци на грозота, болест и хаотични изкривявания? Причината не е ли, че просто сте твърде силно ангажирани единствено със себе си, а не със своето изкуство?\" Убеждението, че има обективен свят, в който образите ни водят самостоятелен живот, разширява хоризонта ни и засилва творческата ни воля. Разработването и приемането на нови концепции за творческия процес в изкуството е начинът, по който човекът на изкуството може да расте и да разбира таланта си. Една от тези нови концепции е обективното съществуване на света на творческите образи на човека на изкуството. Каква е наградата на творците, които са достатъчно смели, за да признаят обективността на света на въображението? Те се освобождават от непрестанния натиск на своята твърде лична, твърде интелектуална намеса в творческия процес, по-голямата част от които е силно индивидуален и се осъществява в сфера, намираща се отвъд интелекта.", "date": "2019.04.05", "title": "Откъс от \"За техниката на актьорската игра\" на Михаил Чехов"}
{"url": "https://www.dnevnik.bg/evropa/regioni/2019/04/05/3415483_stara_zagora_vse_oshte_ochakva_idei_za_budeshteto_sled/", "text": "Стара Загора и Казанлък не работят особено активно заедно, но смятат да започнат. Това беше обещано от старозагорския кмет Живко Тодоров по време на годишната дискусия \"Среща на бизнеса в област Стара Загора\" на \"Капитал Градове\". Сътрудничеството между общините в областта и особено между двата най-големи града беше посочено от участниците като една от целите, ако Стара Загора иска да влезе активно на картата на бързо развиващите се дестинации, съобщи  \"Капитал\" . Беше споделено, че държавата не мисли за бъдещето след въглищата, но стана ясно, че Стара Загора участва в такава европейска инициатива самостоятелно. Като цяло държавата беше обект на сериозна критика както от местната власт, така и от бизнеса, заради продължаващата централизация и липса на елементи на делегиране на пари и пълномощия на местно ниво. И Живко Тодоров, и Даниела Коева, зам.-кмет на Казанлък, заявиха, че двете общини работят съвместно по проекти. По-късно обаче признаха, че това не е достатъчно, а Тодоров дори предложи \"първата ни обща инициатива\" да бъде образователна - уточняване на нуждите от дуално обучение в региона и разпределянето на места в двата града. \"Бизнесът в областта си сътрудничи много добре. Но на ниво общини се губят съвместните инициативи\", посочи и Владимир Спасов, който е прокурист на една от големите казанлъшки компании - \"М+С хидравлик\". По-късно участници припомниха, че между двата града дори няма скоростен път, което предстои да се прави. Най-видимо е това в индустриалните зони. И Стара Загора, и Казанлък правят такива, като те се намират недалеч една от друга. Въпреки това към момента дори не се мисли за обединяването им под общ бранд. Петър Ганев от Института за пазарна икономика посочи, че е много по-ефективно, ако областта се представя пред инвеститори като една марка, например \"Загоре\", както се казва зоната на Стара Загора. Такава е практиката на зона \"Тракия\" например. \"Когато има чужди инвеститори или се представяте навън, кой пътува - човек от едната община, от другата или от двете\", попита Ганев. Въглища без бъдеще и бъдеще без въглища \"Зависимостта на Стара Загора от енергийния сектор ще продължи и в близките няколко години, но се създадоха определени проблеми с въглищните централи от гледна точка на емисиите, които трябва да се плащат, и невъзможността на предприятията да калкулират в цената си въпросните емисии и тя да бъде поносима за пазара\", каза Живко Тодоров.  От една страна, това значи по-ниска цена за крайните потребители, отколкото реално струва произведената енергия, а от друга, по-високи цени за бизнеса. Повече от 10 хиляди жители на Стара Загора и околните общини са пряко заети в \"Мини Марица-изток\" и въглищните тецове, а няколко пъти повече са тези, чиято работа е косвено свързана с енергийното сърце на България, където се произвежда около 40% от електроенергията.  \"Нужна е държавна стратегия, от която да стане ясно докога държавата може да си позволи да подкрепя този сектор и въобще каква е визията за енергетиката в следващите години. Не само Стара Загора е зависима от тези тецове - те осигуряват баланса в енергетиката\", посочи кметът Тодоров. Такава стратегия и карта, казва той, още няма.  Затова общината и нейните партньори се опитват да работят самостоятелно. От една страна, това са опитите с индустриалната зона, която да диверсифицира икономиката. От друга, Агенцията за регионално икономическо развитие в Стара Загора вече работи с няколко други европейски партньора по общи проекти, които могат да включат региона в големия пакет на ЕС от 19 млрд. евро, които отиват към такива зависими от въглищата места, съобщи директорът на агенцията Румяна Грозева. Специалното издание \"Капитал Градове: Стара Загора\" може да намерите в библиотеката на \"Капитал\" -  тук .", "date": "2019.04.05", "title": "Стара Загора все още очаква идеи за бъдещето след въглищата"}
{"url": "https://www.dnevnik.bg/politika/2019/04/05/3415488_nfsb_podade_signal_do_glavniia_prokuror_za_imotite_na/", "text": "Сигнализирахме главния прокурор с искане да бъде направена проверка как са придобити имотите на министъра на туризма Николина Ангелкова, съобщи заместник-председателят на НФСБ Борис Ячев. Той каза, че депутатите от партията му са удовлетворени от бързата  реакция на главния прокурор Сотир Цацаров за проверки  на председателя на КПКОНПИ Пламен Георгиев, сина на Борислав Сарафов и съпругата на председателя на ВКС Лозан Панов. \"В същото време се появи информация и за имоти, придобити под пазарната стойност, от министъра на туризма Николина Ангелкова. В тази връзка ние, депутатите от НФСБ, без Валери Симеонов, който впоследствие разбра за тази инициатива, се обърнахме със сигнал до главния прокурор с искане да бъде извършена проверка за това как са придобити тези имоти, дали има съответствие или несъответствие между пазарна цена и цена на придобиване и какъв е произходът на средствата за придобиване на тези имоти\", каза Ячев. Подкрепяме казаното от премиера Бойко Борисов, че трябва да бъдат прилагани единни стандарти към всички представители на публичната власт – на високите етажи на властта, и считаме, че една подобна проверка би могла да оневини този, който е проверяван, ако се окаже, че няма законови нарушения, каза още Ячев. Премиерът Бойко Борсов трябва да вземе решение дали да поиска оставката на Николина Ангелкова, или да я причисли към групата на любимките си, призова малко по-рано лидерът на НФСБ Валери Симеонов. Той припомни  вчерашното си изказване, в което не спомена името на Ангелкова,  но медиите си направили разследване и стигнали до едни факти, които според Симеонов са доста обезпокояващи. \"Защото си заминаха хора, които бяха купили на груб строеж за по 800 евро на кв.м. В случая става дума за покупка на 220 евро на кв.м в годината на най-високи цени на недвижимите имоти – 2008 г.\", каза Симеонов. Според него предстои да се види дали има такава група, или ще се прилага един морален стандарт към всички. \"И, дай Боже, да е така, защото тогава ще спечелим доверието на обществото. И тогава ще бъдат лишени от основания упреците, че в ГЕРБ се извършва вътрешен отстрел на неудобните\", каза Валери Симеонов. Не мога да разбера фиксацията на Валери Симеонов към мен,  каза сутринта  министърът на туризма Николина Ангелкова  в ефира на \"Нова телевизия\". \"Не мога да си обясня внушението и защо се опитват да ме наместват в \"Апартментгейт\" и защо винаги в началото на летния туристически сезон има проява на силни чувства към мен\", каза министърът и определи нещата като \"прекалено лични\". Тя повтори  тезата си от вчера , че въпросният апартамент е купен е 2008 в груб строеж, когато не е била в политиката. Акцентира и че всички данъци са платени, а самата тя се определи като \"най-проверявания министър\". Въпреки това изрази готовност да постъпи, както реши премиерът.", "date": "2019.04.05", "title": "НФСБ подаде сигнал до главния прокурор за имотите на министър Ангелкова"}
{"url": "https://www.dnevnik.bg/sport/2019/04/05/3415471_video_v_sochi_beshe_otkrito_igrishte_ot_reciklirani/", "text": "Световното първенство по футбол в Русия премина с много вълнения и паметни моменти, но остави след себе си и тонове отпадъци. Това даде възможност за появата на... футболно игрище, изградено от пластмасови чаши за бира. Водещият производител Anheuser-Busch InBev, който беше спонсор на световното чрез своята \"Бъдуайзър\" (Budweiser), създаде в ReCup Arena - игрище с размери 65 на 34 метра. От компанията обявиха, че по време на световното са били продадени 3.2 млн. чаши бира. От тях са събрани и рециклирани около 50 000 чаши, за да се създаде теренът.  На откриването присъства бившият италиански национал Марко Матераци. \"Световното първенство беше признато за най-доброто в историята. За месец милиони туристи от целия свят бяха обединени от истинската футболна атмосфера\", каза бившият футболист. \"Надяваме се, че теренът ще ни напомня за турнира и вероятно ще помогне на някого да започне обещаващата си кариера\", заяви маркетинговият директор на AB InBev Efes Константин Тамиров.", "date": "2019.04.05", "title": "Видео: В Сочи беше открито игрище от рециклирани чаши за бира от световното"}
{"url": "https://www.dnevnik.bg/detski_dnevnik/2019/04/05/3415423_s_decata_v_pochivnite_dni_6_i_7_april/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . \"Детски Дневник\" събра и предложения за занимания на децата по време на пролетната им ваканция (30 март - 7 април), които можете да разгледате  тук . Събота  - От 11 часа в  Kornel4Kids  децата могат да си направят слънчевата система - ръчно ще изработят всяка от планетите и ще ги подредят в слънчева система по случай Деня на космонавтиката.  От 11 часа всички над 7-годишна възраст са добре дошли в Софийската опера и балет на \"Котката\" - фамилна опера от Масимилиано Матезич. -  Детското бягане  от 2 км за деца от 4 до 14 години ще се проведе от 10 часа в Южния парк. - Цирк \"Балкански\" представя новия си спектакъл \"Калейдоскоп\" в парк \"Възраждане\" от 16.30 и от 19.30 часа.  -   - да изтъчем топли елечета за нашите великденски яйца е занятието на място за развитие \"Малките големи\" от 17 часа.  -  \"Музейко\" гостува в ИКЕА  от 11 до 13 часа. Ще се строят сгради, замъци, древни плавателни съоръжения и други обекти, свързани с древността. - От 12 часа в магазин \"Декатлон Витоша\" е организиран безплатен урок по баскетбол за деца над 7-годишна възраст. Необходима е регистрация  тук . - От 17 часа  \"Под дъгата\"  кани деца и родители да рисуват на воля с ръце, крака и тяло по пода и стените на тяхната зала. Тема на мацаницата този път е \"Пролетта\". Използваните бои са напълно безвредни, създадени специално за деца и лесни за пране. Желателно е децата и родителите да са облечени с дрехи, които са подходящи за цапане. Носете си пантофки.  - От 12.30 часа в магазин \"Декатлон\" ще се проведе кондиционна тренировка за деца над 5 години. Това са упражнения, чрез които се подобрява общото физическо състояние, повишава се силата, издръжливостта, мобилността, координацията и концентрацията. Необходима е регистрация  тук .  Над 2000 танцьори от България и чужбина участват в 8-ото издание на Международния танцов фестивал \"Пловдив - древен и вечен\", съобщиха от пресцентъра на общината. Фестивалът ще се състои в зала \"Колодрума\". - Ски сезонът продължава до 7 април. Условията за ски са добри, отворени са 10 писти. Дневната лифт карта в Пампорово - \"Мечи чал\", е 37 лв. за възрастни и 23 лв. за деца. Карта само за ски зона \"Мечи чал\" е 25 лв. за възрастни и 13 лв. детска.  - Магазин \"Декатлон\" е организирал щафетно бягане от 9.30 часа на входа на морската градина. Записване за щафетата -  тук . Неделя  - Ателието \"Царство Анималия\" е организирало  \"Био игри\"  за деца от 6 до 12 години. От 11 часа в \"Теномеджикленд\" те ще могат да се запознаят с възникването на живота, еволюцията на различните видове чрез изследване и игра.  - От 11 часа  в \"Книгата\"  деца на възраст от 4 до 10 години ще чуят \"Карлсон, който живее на покрива\" в  \"Приказка с палачинка\". - Детският научен клас ще е отворен за деца на 4 и 5 години от 10 часа, за да ги запознае с чудния свят на биологията, като ги срещне с микроорганизмите, клетките, вековните растения и бълбукащите вулкани. Подробности -  тук . - В  мол \"Сердика център\"  от 11 часа малките могат да се насладят на театралната постановка \"Приказка за цветовете\". - Цирк \"Балкански\" представя новия си спектакъл \"Калейдоскоп\" в парк \"Възраждане\" от 11 и от 16.30 часа.  -  \"Музейко\" гостува в ИКЕА  от 11 до 13 часа. Ще се строят сгради, замъци, древни плавателни съоръжения и други обекти, свързани с древността. - Космически предизвикателства в място за развитие \"Малките големи\" очаква деца от 5- до 10-годишна възраст от 14.30 и от 16.30 часа. Подробности -  тук .  Над 2000 танцьори от България и чужбина участват в 8-ото издание на Международния танцов фестивал \"Пловдив - древен и вечен\", съобщиха от пресцентъра на общината. Фестивалът ще се състои в зала \"Колодрума\".  - Ски сезонът продължава до 7 април. Условията за ски са добри, отворени са 10 писти. Дневната лифт карта в Пампорово - \"Мечи чал\", е 37 лв. за възрастни и 23 лв. за деца. Карта само за ски зона \"Мечи чал\" е 25 лв. за възрастни и 13 лв. детска.", "date": "2019.04.05", "title": "С децата в почивните дни (6 и 7 април)"}
{"url": "https://www.dnevnik.bg/sport/2019/04/05/3415476_shpigel_specheli_deloto_sreshtu_ronaldo_pokrai/", "text": "Германското списание \"Шпигел\" съобщи, че е спечелило съдебния спор покрай скандала за укриване на данъци със звездата на \"Ювентус\" Кристиано Роналдо. Със съдебно решение в края на февруари 2017 г. на \"Шпигел\" беше забранено да публикува информация от Football Leaks за данъчни злоупотреби на Роналдо, Месут Йозил и треньора Жозе Моуриньо. Тримата бяха част от \"Реал\" (Мадрид) в началото на десетилетието. Списанието беше заплашено от глоба от 250 хиляди лева, но обжалва решението. Две години по-късно съдът в Хамбург отсъди в полза на \"Шпигел\", който запазва правото си да публикува информация по скандала с укриване на данъци в испанския футбол. Роналдо се призна за виновен по делото. Той избегна влизане в затвора, тъй като според испанското законодателство първа присъда до две години затвор се заменя с пробация. В началото на годината  Роналдо  се яви в съда в Мадрид, за да потвърди споразумението с данъчните власти  в Испания. През лятото двете страни се разбраха 33-годишният футболист да плати 18.8 милиона евро срещу присъда за 23 месеца. ", "date": "2019.04.05", "title": "\"Шпигел\" спечели делото срещу Роналдо покрай скандала за укриване на данъци"}
{"url": "https://www.dnevnik.bg/evropa/2019/04/05/3415500_v_bulgariia_nai-chesto_se_podavat_signali_za_opasen/", "text": "През 2018 г. в България най-често са били подавани сигнали за опасни облекло, текстилни материали и модни артикули (51% от подадените сигнали), следвани от декоративни артикули и запалки (11% и двете категории). Това показват данните от системата на ЕС за бърз обмен на информация за опасни нехранителни продукти, предаде пресслужбата на Европейската комисия.  Благодарение на системата националните органи могат бързо да обменят информация за опасни стоки, което позволява на други държави членки да проверяват своите пазари и да предприемат подходящи действия, в случай че бъде открита такава стока. От всички 31 европейски държави в системата са получени 2257 сигнала за мерки, предприети за отстраняването на опасни стоки, а 4050 е броят на последващите действия, предприети от другите членове в мрежата в отговор на сигналите. От България са получени 102 сигнала и са предприети 312 последващи действия. Трите най-често срещани риска, за които са били подадени сигнали, са за задушаване (38%), наранявания (24%) и пожар (18%). Общо за всички обхванати държави най-често сигнали са подавани за играчки (31%), следвани от моторни превозни средства (19%) и облекло, текстилни материали и модни артикули (10%), а най-честите рискове са химически и наранявания (и двете по 25%), следвани от риск от задушаване при децата (18%). Повече от половината от опасните продукти идват от Китай. Еврокомисията отбелязва, че сътрудничеството с китайските власти продължава да бъде приоритет, но резултатите са смесени. Повече информация за отделните държави членки можете да намерите в прикачения файл.", "date": "2019.04.05", "title": "В България най-често се подават сигнали за опасен текстил"}
{"url": "https://www.dnevnik.bg/zelen/2019/04/05/3415552_evropa_s_novi_kritiki_kum_bulgariia_za_upravlenieto_na/", "text": "Със съобщение от днес Европейската комисия оповести резултатите от втория преглед на изпълнението на политиките в областта на околната среда за страните членки.  Докладът за България  потвърждава основните области, които още с първия доклад от 2017 г. бяха определени като проблемни - качеството на въздуха, събирането и пречистването на градските отпадъчни води, и  изпълнението на законодателството за опазване на природата. Въздухът в България Европейската комисия отбелязва, че спрямо 2017 г. към момента е \"налице известен напредък\", който \"обаче е ограничен до приемането на правни актове, като до момента не се съобщава за наличието на практическо изпълнение\". Комисията напомня, че България продължава да е сред държавите членки с най-много смъртни случаи, дължащи се на замърсяването, с най-голям брой загубени години живот, свързани със замърсяването на въздуха, и с най-голямо излагане на градското население на микрочастици. Отпадни води и битови отпадъци В доклада не е отбелязан съществен напредък в гарантирането на спазването на задълженията за събиране и пречистване на градските отпадни води. Документът констатира също, че \"управлението на отпадъците продължава да бъде съпроводено с предизвикателства\" и че според доклада на Комисията за ранно предупреждение от 2018 г. съществува риск България да не постигне до 2020 г. целта за рециклиране на 50% от битовите отпадъци. Биоразнообразието - основен проблем Няколко са проблемите, отбелязани във връзка с изпълнението на законодателството за опазване на биоразнообразието. \"Един от основните рискове за биологичното разнообразие в България продължава да бъде загубата на местообитания в резултат на развитието на градовете и инфраструктурата. Слабостите в тази област все още включват лошото прилагане на природозащитното законодателство и другите разпоредби за опазване на околната среда поради липсата на природозащитни цели и мерки, неефективното управление и стопанисване на защитените територии, както и недостатъчното финансиране или неефективното използване на наличното финансиране\", гласи резюмето на доклада. Цитирани са проблеми с прилагането в България на практическа защита на европейската мрежа за биоразнообразието \"Натура 2000\" - недостатъчно покритие на мрежата, определяне на специфични за защитените зони природозащитни цели и установяване на природозащитни мерки за тях, определяне на ефективна структура за управление на \"Натура 2000\". Към момента \"органи за управление са налице само за защитените зони, които се припокриват с трите национални парка и шестте природни парка\", отбелязва Европейската комисия. Недостатъчно според доклада е и интегрирането на политиката в областта на природата и биологичното разнообразие в други секторни политики, което \"е особено важно за селското стопанство\", тъй като данните на комисията \"сочат, че редица пасища с висока природна стойност в България са били сериозно увредени, особено в редица зони по \"Натура 2000\". Комисията подчертава, че се очаква преценка на състоянието на \"Натура 2000\" въз основа на докладването, \"което се извършва веднъж на 6 години\". През ноември учени и природозащитници сигнализираха вече за проблеми във връзка с докладването от България (виж  тук  и  тук ). В доклада се посочва: \"Не е получена нова информация за състоянието на природните местообитания и видовете, нито за напредъка, постигнат в подобряването на природозащитния статус на видовете и местообитанията в България.\" Отчитат се и проблеми при преценките за съвместимост с целите на \"Натура 2000\" на инвестиционни проекти. \"Продължава практиката да се разрешават планове и проекти, без да се отчита кумулативното въздействие на съществуващите и разрешените планове и проекти върху защитените зони по \"Натура 2000\". Все още не са намерени решения на много от проблемите, представляващи огромна заплаха за природозащитните цели\", подчертава докладът. Наказателните процедури По повечето от темите на доклада на Европейската комисия вече текат наказателни процедури към страната ни (например  системно неспазване на законодателството  за \"Натура 2000\" и липсата на отчитане на кумулативния ефект от минимални отделни въздействия на проекти, които, взети заедно, увреждат значимо природата), а за някои има влезли в сила решения на Съда на ЕС ( недостатъчно покритие на \"Натура 2000\"  за някои видове и  увреждане на ценни местообитания ). Само през  последния месец бяха обявени  четири нови процедури  по теми, свързани с проблеми на околната среда в България.", "date": "2019.04.05", "title": "Европа с нови критики към България за управлението на въздуха, отпадъците и биоразнообразието"}
{"url": "https://www.dnevnik.bg/politika/2019/04/05/3415508_koaliciia_put_na_mladite_izdigna_za_evrodeputati/", "text": "Коалиция \"Път на младите\" издигна седемнадесет млади българи за кандидати за евродепутати на изборите на 26 май т.г. Те са на възраст от 21 до 35 години и живеят в страната и чужбина. Водач на листата на \"Път на младите\" е председателят на клуба на младите българи от чужбина \"Мулениум\" Румен Чолаков (28 г.), който живее в Лондон и е юрист в международна компания. Той е завършил \"История\" в \"Тринити колидж\" в \"Кембрийдж\" и \"Право\" в Kaplan Law School. \"Това, което започваме, не е римейк на преходни процеси, а революция\", обяви днес Румен Чолаков в коментар на аналогиите с т.нар. \"Български Великден\", когато през 2001 г. от чужбина в България се връщат лица от НДСВ. За да участва в изборите днес, коалиция \"Път на младите\" ще ползва партийните регистрации на НДСВ и \"Новото време\". \"Нашият символ е кокиче. Както кокичето е забранено за продажба, така и политиците не трябва да се продават. Кокичето е символ на новото, на надеждата. Стига вече гербери и рози, дойде време за кокичета\", каза още Румен Чолаков. Той определи кандидатите за евродепутати като революционни центристи и радикални прагматици.  На второ място в листата е Никола Апостолов (28 г.) - бизнес консултант в Париж, а на трето - Цветелина Панчелиева (29 г.) - психолог от София. На седмо място е директорът на ОУ \"Хан Крум\" в София Данко Калапиш (35 г.). В листата са юристи, проектанти, консултанти и др. (още за кандидатите четете  тук ). Коалицията \"Път на младите\" си поставя два основни приоритета - задълбочаване на европейската интеграция и управление по професионален и технократски начин. В предизборната платформа на кандидатите се предлагат създаване на обща европейска армия, заменяне на председателя на Европейската комисия с пряко избран европейски президент, разширяване на правомощията на европейския главен прокурор, за да може да разследва злоупотребите с власт в държавите членки, както и електронно гласуване на избори и мерки срещу мръсния въздух. Председателят на НДСВ Станимир Илчев, който е бил евродепутат, каза, че листата се състои от свежи, енергични, добре образовани и силно мотивирани млади хора, на които без колебания трябва да се даде път. От двете партии казаха, че няма да се месят на кандидатите.", "date": "2019.04.05", "title": "Коалиция \"Път на младите\" издигна за евродепутати българи на възраст до 35 години"}
{"url": "https://www.dnevnik.bg/bulgaria/2019/04/05/3415555_sudut_ostavi_na_rabota_kmeta_na_strelcha_obvinen_v/", "text": "Кметът на Стрелча Стойно Чачов няма да бъде отстранен от длъжност, реши окончателно Окръжният съд в Пазарджик. Магистратите прецениха, че няма основание кметът да бъде отстранен от поста, макар че срещу него се води  разследване по обвинение за принуда . Според държавното обвинение през 2016 г. Чачов принудил служител на общинската администрация да подаде молба за освобождаване от заеманата от него длъжност, без в документа да е посочена дата. Той заплашил и принудил подчинения си да подпише, защото в противен случай може да бъде уволнен веднага. По време на съдебното заседание двама служители на общината категорично отрекоха да им е оказван натиск от кмета. След показанията им прокурор Стана Димитрова се отказа от искането си за отстраняване от длъжност. Стойно Чачов обяви, че излиза в 50-дневен отпуск. Разследването по случая започна на 12 март, след сигнал на бивш служител в общината, който твърди, че кметът Стайно Чачов (АБВ) е накарал подчинените си да подадат молби за назначаване и за напускане, без да посочат дата. Изплашени, че ще загубят работата си, най-малко 17 души подписали, обясни ден след акцията в Стрелча говорителят на главния прокурор Румяна Арнаудова. Няколко дни по-късно в ефира на Би Ти Ви кметът Чачов заяви, че  акцията срещу него е демонстрация  с цел да бъде омаскарен за предстоящите избори.", "date": "2019.04.05", "title": "Съдът остави на работа кмета на Стрелча, обвинен в принуда на подчинени"}
{"url": "https://www.dnevnik.bg/politika/2019/04/05/3415565_roditelite_na_angelkova_kupili_parcel_s_kushta_v/", "text": "Министърът на туризма Николина Ангелкова използва страницата си във \"Фейсбук\", за да отговори на поредната нападка на съпредседателя на \"Обединени патриоти\" Валери Симеонов. По-рано днес лидерът на НФСБ продължи темата с имотите на Ангелкова, след като вчера в свое изказване, в което не спомена името ѝ, заяви, че още  един от министрите в кабинета е придобил апартамент в кв. \"Овча купел\" на цени под пазарните . Малко по-късно се разбра, че той е говорил именно за Ангелкова. Тя от своя страна заяви, че  жилището е дарение от родителите ѝ  и е купено в груб строеж през 2008 г. То е от 116 кв.м плюс мазе и гараж. Платени са 75 хил. лв. лични средства на родителите ѝ. Днес Симеонов обяви, че \"някой живее в кв. \"Драгалевци\" в имот декар и половина с перфектно обзавеждане, а не го е написал в декларацията си\". \"В чужд имот ли живее, под наем ли живее – това трябва да се декларира, а в декларацията го няма\", каза още Валери Симеонов. Малко след изказването му  депутатите от НФСБ изпратиха сигнал до главния прокурор Сотир Цацаров с  искане да бъде извършена проверка за това как са придобити имотите на Ангелкова, дали има съответствие или несъответствие между пазарна цена и цена на придобиване и какъв е произходът на средствата за придобиване на тези имоти. Министърът на туризма явно е разпознала себе си в думите на Симеонов, тъй като във \"Фейсбук\" написа, че се правят нови опити за неправомерно замесване на името ѝ в имотните скандали. \"Имотът е закупен в края на изминалата 2018 г., предстои да бъде деклариран в ежегодната декларация за имущество и интереси, която се подава за предходна календарна година. Това задължение следва да изпълня в срок до 15 май 2019 г. Става въпрос за покупка само на парцел урегулиран поземлен имот (дворно място от 1253 кв.м), находящ се във в.з. Киноцентъра 1 ч. Къщата и гаражът, които са отбелязани на кадастралната карта, са били необитаеми много години и са негодни за ползване и предстои задължително събаряне, което е допълнителен разход\", уточнява Англекова. Тя пише още, че парите по сделката са осигурени отново от родителите ѝ. По думите ѝ сделката е извършена на пазарна цена, като всички данъци са надлежно заплатени. Тя посочва още, че пазарните цени на парцели в района са средно от 120 до 220 евро на квадратен метър. \"Заявявам, че за всяка една сделка преди нейното сключване съм възлагала извършването на пазарна оценка на имота от лицензиран оценител, вписан в публичния регистър на Камарата на независимите оценители. Видно е, че цената на покупко-продажбата отговоря на действителната пазарна цена към момента на извършване на сделката и съобразно индивидуалните характеристики на конкретния имот\", допълва Ангелкова.", "date": "2019.04.05", "title": "Родителите на Ангелкова ѝ купили парцел с къща в подножието на Витоша"}
{"url": "https://www.dnevnik.bg/razvlechenie/2019/04/05/3415554_gordun_ramzi_za_rajdaneto_na_petoto_si_dete/", "text": "Световноизвестният готвач Гордън Рамзи и съпругата му Тана обявиха, че се е родило петото им дете - син на име Оскар Джеймс Рамзи. 52-годишната телевизионна звезда сподели новината в \"Инстаграм\" с думите: \"След 3 награди БАФТА и една \"Еми\"... най-сетне спечелихме Оскар - моля, посрещнете Оскар Джеймс Рамзи, който се приземи в 12:58 днес за обяд!\" В публикацията той е включил и няколко снимки заедно със съпругата си и новороденото. Малко след това Гордън Рамзи създаде и \"Инстаграм\" профил на сина си и макар и на един ден, той вече има над 18 хил. последователи и една публикация - снимка с една от сестрите си. Оскар се присъединява към по-големите си братя и сестри, които са Меган на 21 години, Холи и Джак на по 19 и 16-годишната Матилда. Семейството изненада феновете си с новината, че очаква ново попълнение, навръх новогодишния ден - 1 януари тази година. Оскар се ражда около три години след като съпругата на Рамзи Тана направи аборт през юни 2016 г. Двойката загуби петото си дете - момче на име Роки, и оттогава и трите им деца всяка година участват в Лондонския маратон с цел набиране на средства за построяването на болница в британската столица в памет на братчето им.", "date": "2019.04.05", "title": "Гордън Рамзи за раждането на петото си дете: Най-накрая спечелихме Оскар"}
{"url": "https://www.dnevnik.bg/citat_na_deniia/2019/04/05/3415510_citat_na_denia_dokato_nie_vuvedem_var_te_shte_go/", "text": "Това заяви членът на изпълнителния комитет на Българския футболен съюз (БФС) Емил Костадинов на въпрос дали българското съдийството не се нуждае от по-бързо въвеждане на технологията за видеоповторения (VAR). \"Винаги е имало (натиск върху съдиите). Съдийството е проблем в цял свят. Би трябвало да ги оставим да работят по-спокойно. Имаме добри съдии. Наистина и те са хора и се поддават на напрежението. Трябва да им дадем спокойствие, за да си вършат добре работата\", каза още Костадинов. Бившият национал говори пред медиите след тегленето на жребия за европейското първенство за девойки до 17 години, което ще се проведе от 5 до 17 май в Албена, Балчик, Добрич и Каварна. България попадна в една група с Испания, Португалия и Дания. В другата група са Англия, Германия, Холандия и Австрия.", "date": "2019.04.05", "title": "Цитат на деня: Докато ние въведем VAR, ще го отменят"}
{"url": "https://www.dnevnik.bg/evropa/2019/04/05/3415579_brjuksel_obvini_bmv_daimler_i_folksvagen_v_sgovor_za/", "text": "Европейската комисия обвини германските автомобилостроители Бе Ем Ве (BMW), \"Даймлер\" (Daimler) и \"Фолксваген\" (Volkswagen) в сговор за блокиране на развитието на технологиите за пречистване на отработените газове на автомобилите от вредни емисии, съобщи \"Асошиейтед прес\". Еврокомисията посочи, че след задълбочено разследване е установила, че компаниите са нарушавали европейските разпоредби между 2006 и 2014 година, като незаконно са се договаряли да ограничават пускането на пазара на технология, която помага за пречистване на отработените газове при бензинови и дизелови пътнически коли. Евентуалният сговор на компаниите е ограничил избора на европейците на по-слабо замърсяващи автомобили. \"Фолксваген\" заяви, че ще провери обвиненията на eврокомисията, информира ДПА. Според автомобилостроителя от Волфсбург eврокомисията признава, че сътрудничеството между производители по технически въпроси в автомобилния сектор е нещо обичайно по цял свят и миналата година е решила, че няма основания дискусиите да се обсъждат като антиконкурентно поведение. Разследването е ограничено до сътрудничество по технически въпроси между Бе Ем Ве, \"Даймлер\", \"Фолксваген\", \"Ауди\" (Audi) и \"Порше\" (Porsche), отбелязва \"Фолксваген\". /БТА", "date": "2019.04.05", "title": "Брюксел обвини BMW, \"Даймлер\" и \"Фолксваген\" в сговор за ограничаване на пречистващи технологии"}
{"url": "https://www.dnevnik.bg/sviat/2019/04/05/3415580_nachalnici_na_srubskata_ds_sa_osudeni_za_ubiistvoto_na/", "text": "Четирима души бяха осъдени в Сърбия за убийството на известния журналист и издател Славко Чурувия 20 години след покушението срещу него. Присъдите достигат до 30 години затвор. Това стана в края на управлението на сръбския диктатор Слободан Милошевич навръх Великден през 1999 г. Няколко дни преди това проправителствен вестник написа, че журналистът подкрепял бомбардировките на НАТО. Те започнаха срещу Сърбия след отказа на Милошевич да спре кампанията на армията и на паравоенни отряди срещу косовските албанци. \"Обвиняемите са виновни за предумишленото убийство на Славко Чурувия и са изпълнявали заръката на неизвестен възложител\", заяви съдия Снежана Йованович. По 30 години лишаване от свобода получиха Радомир Маркович - шеф на страховитата сръбска служба за държавна сигурност, и Милан Радонич, началник на белградското поделение на тази агенция. Маркович е наказан и за подстрекателство към убийство. За извършване на убийство при утежняващи вината обстоятелства двама служители на УДБА-та - Ратко Ромич и Милан Курак (той е осъден задочно), получиха по 20 години. Обвинението бе повдигнато срещу тях през 2017 г. и прокуратурата изрично посочва, че журналистът е бил убит заради критиките си към управлението на Милошевич и потенциалното му влияние върху обществото и действията на опозицията. \"Той умря като мъченик\", допълва текстът на обвинението. Маркович вече излежава 40-годишна присъда заради ролята си в убийството през 2000 г. на бившия сръбски президент Иван Стамболич и опита за убийство през 1999 г. на опозиционния лидер Вук Драшкович. В покушението срещу Драшкович на 3 октомври 1999 г. на Ибарската магистрала командоси от спецчастите насочиха камион, пълен с пясък, към двете коли, с които пътуваше политикът и неговият антураж. Той избегна удара, който трябваше да изглежда като пътен инцидент, но камионът уби неговият съратник и зет Веселин Божкович и трима от телохранителите на Драшкович. На 15 юни следващата година в Будва имаше нов опит за убийството му. Маркович, Ромич и Радонич не признават вината си, а четиримата осъдени имат право да обжалват.", "date": "2019.04.05", "title": "Началници на сръбската ДС са осъдени за убийството на прочут журналист"}
{"url": "https://www.dnevnik.bg/zelen/2019/04/05/3415427_snimka_na_denia_finalut_na_sedmicata_na_gorata/", "text": "Седмицата на гората води началото си от 1925 година, когато се ражда като Празник на залесяването. Той се появява покрай осмия за България Закон за горите. Целта на празника е масовото залесяване. Честването се превръща в Седмица на гората през 1934 г. и включва разнообразни събития - от залесявания до беседи.", "date": "2019.04.05", "title": "Снимка на деня: Детско ателие на открито закри Седмицата на гората"}
{"url": "https://www.dnevnik.bg/politika/2019/04/05/3415608_dps_otnovo_iska_imenata_ot_vuzroditelniia_proces_da/", "text": "За пореден път депутати от ДПС внесоха законови промени, с които имената от т.нар. Възродителен процес, при който тоталитарният режим налага български имена на мюсюлмани, да бъдат заличени. Измененията са в Закона за гражданската регистрация и предвиждат при издаване на удостоверения и преписи от актовете за гражданско състояние от гражданите да не може да се изисква предоставянето на лични данни, които са се намирали в ЕСГРАОН, но са били заличени. От ДПС настояват още въпросните насилствено дадени имена на български граждани да бъдат заличени от регистрите на населението, като това важи и за случаите, когато имената са били възстановени по законов ред, и когато лицата са починали, преди да се възползват от законовата опция да възстановят името си", "date": "2019.04.05", "title": "ДПС отново иска имената от Възродителния процес да бъдат заличени"}
{"url": "https://www.dnevnik.bg/video/2019/04/05/3415521_zashto_stroitelstvoto_na_sgradata_zlaten_vek_produljava/", "text": "Ден след като премиерът  Бойко Борисов разпореди да се спре строежа  на \"Златен век\", строителите на \"Артекс\" продължават работа на обекта, показа проверка на \"Дневник\" по сигнал на читател. Кулокранът повдига към най-горните етажи панели за монтаж, бетоновози доставят течен бетон, който се качва до построения вече 18-и етаж и се изграждат носещите колони за следващия 19-и етаж - това се случваше в петък по в ранния следобед (вижте във видеото).  въпреки шумното обявяване след среща в четвъртък между премиера и кмета Йорданка Фандъкова ? Малко след съобщението от Бойко Борисов, Дирекцията за национален строителен контрол (ДНСК) съобщи за проверка, извършена на 20 и 26 март. Тя е констатирала отклонения от одобрения проект, свързани с монтажа на две асансьорни клетки, с ограждащите стоманобетонни стени на подземната част, обезопасяването на 15 м дълбок изкоп и др. За тях е съставен констативен акт за спиране на строителството. (В него не се коментира дали разрешителното за строеж на \"Златен век\" е с изтекъл срок или не.) По закон след връчването на този констативен акт тече 7-дневен срок за възражение от страна на инвеститора. И ако няма, тогава ДНСК ще може реално да изпълни разпореждането на премиера Борисов – да се издаде заповед за цялостно спиране на строежа на небостъргача \"Златен век\", а тя действа до отстраняване на нарушенията. От \"Артекс\" съобщиха по-късно в петък,  цитирани от \"Медиапул\" , че са получили акта и вече работят по отстраняване на отклоненията. Няма информация колко време ще отнеме това, както и дали са обжалвали акта или част от него. Но така на практика строежът може да не спре въобще или да е за кратко.", "date": "2019.04.05", "title": "Защо строителството на сградата \"Златен век\" продължава"}
{"url": "https://www.dnevnik.bg/v_pamet/2019/04/05/3415747_pochina_vokalistut_na_gravity_co_iavor_zahariev/", "text": "Вокалистът на българската група Gravity Co. Явор Захариев е починал в \"Пирогов\" в София, съобщи Би Ти Ви след потвърждение от сестрата на изпълнителя. В сряда, 3 април, той  бе приет в реанимация  в тежко състояние и с опасност за живота, след като малко преди това бе открит в безпомощно състояние в дома си. В интервю, дадено през януари 2018 г. за сайта  interview.to , преди групата да направи няколко концерта и да заговори за нов албум, Захариев разказва за битката срещу зависимостта от наркотиците: \"Ние работим с емоции и не бих искал да предавам доверието на хората, свързано с нашата музика. Никога вече\". на въпрос пее ли ти се, отговаря: \"Това чувство да правиш музика никога не угасва, каквото и да се случи, само трябва да разръчкаш огъня\". ", "date": "2019.04.05", "title": "Почина вокалистът на Gravity Co. Явор Захариев"}
{"url": "https://www.dnevnik.bg/bulgaria/2019/04/05/3415748_sused_na_plamen_georgiev_niamame_dostup_do_terasata/", "text": "Съсед на председателя на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев заяви пред Би Ти Ви, че никой от съсобствениците няма достъп до терасата на покрива на блока, за която се влиза през апартамента на Георгиев. Мъжът е пожелал името му да не бъде оповестявано и говори пред камерата като гласът му е обработен технически, за да не бъде разпознат. Според  обясненията на шефа на КПКОНПИ  за разминаването между цената на сделката за апартамента и данъчната му оценка, която е по-висока, това е така, защото в данъчната оценка е включена и терасата, която обаче \"не е част от жилището, а представлява тераса-покрив, която е обща част на сградата (...), поради което не е обект на индивидуални собственически права и не подлежи на деклариране от страна на етажните собственици.\" Би Ти Ви е поискало общината да провери дали изградените върху терасата-покрив помещения, между които сауна, са законни. Съседът казва, че не му е известно някой да е разрешавал върху покрива да се строи каквото и да било. \"Никой няма достъп до покрива горе и съответно не можем да го ползваме, като обща част. Ако опитаме ще прекрачим закона, за да влезем през нечие чуждо жилище и няма как да стигнем до там\", добавя той. Пбламен Георгиев е в отпуска по предложение на премиера Бойко Борисов докато прокуратурата продверява законността на имотните му сделки. Преди дни пред журналисти  той отказа да отговори  на многократно зададения му въпрос колко души ползват терасата.  ", "date": "2019.04.05", "title": "Съсед на Пламен Георгиев: Нямаме достъп до терасата"}
{"url": "https://www.dnevnik.bg/sport/2019/04/05/3415692_diadoto_koito_stana_nai-vuzrastniiat_igrach_vuv_futbola/", "text": "На 73 години Исаак Хайик стана най-възрастният футболист, който участва в професионален мач, съобщи \"Ройтерс\". Постижението на вратаря беше официално признато от рекордите на Гинес на церемония след мача на неговия \"Ирони\" (Ор Йехуда) с \"Макаби\" (Рамат Ган). \"Готов съм за още един мач. Това не е само източник на гордост за мен, а и генерално за израелския спорт\", каза Хайик, който след седмица ще навърши 74 години. Израелецът подобри с огромна разлика предишния рекорд. Досега върхово постижение се държеше от уругваеца Роберт Кармона, който записа участие в професионален мач на 53 години. ", "date": "2019.04.05", "title": "Дядото, който стана най-възрастният играч във футбола"}
{"url": "https://www.dnevnik.bg/biznes/2019/04/05/3415756_ministurut_na_transporta_za_12_g_v_es_ne_sme_se/", "text": "Гласуването в Европарламента на първо четене на законодателния пакет \"Мобилност\", който ощетява българските превозвачи, не е нито загубена, нито спечелена война. Така министърът на транспорта Росен Желязков коментира темата в предаването \"Панорама\" на БНТ. \"Когато се налагат спорни решения, няма победители, това компрометира свободния пазар и разбирането за пропорционалност, особено преди европейски избори\", добави Желязков. По думите му \"това са институционални битки и тактики\", а в България \"след 12 г. членство не бяхме научили урока, че трябва да правим компромиси\". \"Не сме се научили още да търгуваме с неща, които зависят от нас, за да получим облага, която ни вълнува\", добави той. . Този процес ни даде повече, отколкото ни отне - показа, че институциите могат да се обединят за националната кауза, каза транспортният министър и подчерта, че българските депутати са били единни в защита на националната кауза без да се делят по партийна принадлежност. Евродепутатът и лидер на Партията на европейските социалисти Сергей Станишев, който беше гост в същото предаване, добави: \"Когато чуваме тезата за \"Европа на отечествата\" като добра политика, ето това го видяхме вчера - големите, силни централни икономики се обединиха. Ето това не искаме\".", "date": "2019.04.05", "title": "Министърът на транспорта: За 12 г. в ЕС не сме се научили да търгуваме за облаги"}
{"url": "https://www.dnevnik.bg/citat_na_deniia/2019/04/05/3415698_citat_na_denia_bulgarskiiat_futbol_e_kato_mehana_s/", "text": "Това заяви старши треньорът на ЦСКА Любослав Пенев преди мача с \"Лудогорец\" в събота. Двата отбора се срещат на стадион \"Лудогорец арена\" от 17.15 ч. в ключов двубой от Първа лига. Преди него разликата между главните претенденти за титлата е три точки. Пенев добави, че очаква отново съдиите да са \"главни герои\", както според него се е случило  в мача за Купата на България в сряда . \"Това, което стана в сряда, е недопустимо. Решенията, които бяха взети, не могат и не трябва да бъдат част от професионален мач, от един футболен празник.\" Мачът в събота ще бъде ръководен от Драгомир Драганов, който беше четвърти съдия на двубоя за Купата. \"Не е редно и логично четвъртият съдия да ти свири следващия мач. И то да е главен съдия. Нещо помощник, делегат евентуално... Ние ако останем още четири-пет дни в региона и изиграем още два мача, може би страничните рефери ще ни бъдат главни. За мен това не е нормално\", каза още Пенев.", "date": "2019.04.05", "title": "Цитат на деня: Футболът ни е като механа с оркестър - влизаш и поръчваш музиката"}
{"url": "https://www.dnevnik.bg/photos/2019/04/05/3415415_fotogaleriia_svetovnite_snimki_na_denia_-_5_april_2019/", "text": "В Пекин се радват на цъфналите вишни.", "date": "2019.04.05", "title": "Фотогалерия: Световните снимки на деня - 5 април 2019 г."}
{"url": "https://www.dnevnik.bg/politika/2019/04/05/3415757_stanishev_ako_imotniiat_skandal_otvrati_izbiratelite/", "text": "Ако скандалът с апартаментите, купени на по-ниски от средните за пазара цени, отврати избирателите, това ще се окаже в полза на ГЕРБ и ДПС на предстоящите избори. Това каза бившият председател на БСП, а сега лидер на Партията на европейските социалисти Сергей Станишев в интервю за БНТ в отговор на въпрос. по темата. \"Ако това отврати хората от всички, това ще работи в полза на ГЕРБ заради тяхната машина за избори, и на ДПС, които имат консолидиран електорат\", каза Станишев и добави, че избирателите на БСП \"искат да видят кауза, перспектива и план\". Изследване на социологическата агенция \"Алфа Рисърч\" преди дни показа, че преднината в електоралната подкрепа за ГЕРБ пред БСП се стопява покрай скандала с апартаментите. Запитан защо ГЕРБ не успява да овладее кризата с апартаментите, министърът на транспорта Росен Желязков каза в същото предаване, че обществената етика налага, ако участваш във властта, да освободиш заеманата позиция дори и да си действал законно и именно така правят сегашните управляващи. \"Не разбрах кой точно проблем дразни общественото мнение - че има съмнение за злоупотреба с влияние, облагодетелстване, сделки по данъчни оценки за прикриване на доходи или данъци. Но важното е каква е реакцията\", заяви той. Желязков припомни, че преди десетина години обществото се е вълнувало от съмнителни заменки на държавно и общинско имущество на занижени цени, докато сега дебатът е друг - как се участва във властта. \"Интересен е феноменът, че когато се говори за подобни практики, те се приписват като грях на тези, които са на властова позиция, но не и на тези, които имат амбицията, а може би и възможността да дойдат на властова позиция\", добави той.", "date": "2019.04.05", "title": "Станишев: Ако имотният скандал отврати избирателите, това е в полза на ГЕРБ и ДПС"}
{"url": "https://www.dnevnik.bg/sport/2019/04/05/3415768_familiiata_bekali_shte_poluchi_sportnata_vlast_v/", "text": "Спортната власт на \"Левски\" ще бъде предадена в ръцете на известната румънска фамилия Бекали, съобщава сайтът на \"Газета спортурилор\". Според информацията Васил Божков, който пое контрола над синия клуб, вече се е договорил с Джовани Бекали, който е в ръководството на \"Бекали мениджмънт консултинг\". Твърди се дори, че \"Левски\" щял да разполага с бюджет за трансфери близък до 10 млн. евро. Според непотвърдена информация на \"Дневник\" тази седмица Божков се е срещал с човек от фамилията Бекали в София. \"Изненадах се много, когато получих обаждания от двама български приятели. Един от тях е много богат. Хората от \"Левски\" кацнаха на летището в Беняса в Букурещ, а там ги посрещна внуците ми. Взеха ги и ги докараха в Слобозия, където съм аз. Беше удоволствие да видя стари другари\", каза намиращият се под домашен арест Джовани Бекали, цитиран от Telekomsport. Румънските медии припомнят, че политикът и собственик на футболния ФКСБ Джиджи Бекали е близък до Божков от много години. Същото важи и за братовчед му Джовани Бекали. Преди дни \"Левски\" назначи румънеца Богдан Патрашку за главен скаут. По-рано в петък треньорът  Георги Дерменджиев приветства този ход с думите, че това е трябвало да стане отдавна . ", "date": "2019.04.05", "title": "Фамилията Бекали ще получи спортната власт в \"Левски\", твърдят медии в Румъния"}
{"url": "https://www.dnevnik.bg/kultura/2019/04/05/3415564_fotogaleriia_kogato_suvremennoto_izkustvo_govori/", "text": "Може ли съвременното изкуство да се впише сред класически произведения? Картина на Недко Солаков да заеме място между две платна на Златю Бояджиев във възрожденска къща, която от повече от 30 години е превърната в Галерия \"Златю Бояджиев\"? Или скулптура, изработена от сапун, да бъде разположена в бивш дом на богат арменски род от края на 19 век и настояща къща музей? Изложбата \"Чуйте ни - Артистичен интелект\", чието откриване беше вчера в Градската художествена галерия в Пловдив, дава положителен отговор на този въпрос. На снимката: \"Ембарацада\" (2015 г.) на живеещата в Сараево (Босна и Херцеговина) Шейла Камерич. В този мастилено-струен отпечатък Камерич, която е в напреднала бременност, позира като класически Пиеро.", "date": "2019.04.05", "title": "Фотогалерия: Когато съвременното изкуство говори"}
