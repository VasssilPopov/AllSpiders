{"url": "https://www.dnevnik.bg/sviat/2018/06/21/3203883_venecuela_utroi_minimalnata_zaplata_i_tia_dostigna_114/", "text": "Венецуела повиши снощи тройно минималната месечна заплата до 3 милиона боливара, което по курса на черния пазар се равнява на 1,14 долара, предаде \"Ройтерс\". Венецуела, която е член на ОПЕК, преживява тежка икономическа криза и хиперинфлация, достигаща 25 хил. процента според парламента, в който преобладава опозицията. В страната има непрекъснат недостиг на храни и лекарства. Президентът Николас Мадуро съобщи в телевизионно обръщение, че работниците ще получат купони за храна на стойност 2.2 млн. боливара, като така общо месечното възнаграждение достига 5.2 млн. боливара, или около 1.98 долара за месец по курса на черния пазар. Повишаването на минималната заплата сега се случва по няколко пъти годишно, но не може да настигне инфлацията на фона на поевтиняването на боливара, който изгуби 99 процента от стойността си по котировките на черния пазар, откакто Мадуро пое властта през 2013 година. Това е четвъртото повишение за тази година, допълва \"Асошиейтед прес\". Мадуро казва, че ситуацията в страната е резултат на икономическа война, водена от опозиционните политици с помощта на Вашингтон, отбелязва \"Ройтерс\". Той повиши заплатите за последно през април, малко преди да бъде обявен за победител в оспорваните президентски избори, на които спечели втори мандат. Около 50-ина въоръжени войници бяха разположени снощи сред зеленчуковите сергии на пазара Коче, един от най-големите в Каракас, за да дадат отпор на \"икономическата война\", която според правителството се води от опозицията с цел повишаване на цените, информира \"Франс прес\". По разпореждане на президента тази седмица започна \"временна окупация\" на 97 общински пазара, съобщи бившият вицепрезидент Тарек Ел Аисами, който сега е натоварен с министерството на промишлеността. Установихме прояви на спекулация, презапасяване и ценови измами, каза той в изявление пред националната телевизия. Тази военна намеса е \"димна завеса\", отправи критики продавач на зеленчуци на пазара Коче, където много търговци затвориха сергиите си заради пристигането на войниците. /БТА", "date": "2018.06.21", "title": "Венецуела утрои минималната заплата и тя достигна 1.14 долара"}
{"url": "https://www.dnevnik.bg/bulgaria/2018/06/21/3204098_obrazovatelniiat_ministur_obeshta_da_pomogne_na/", "text": "Министърът на образованието Красимир Вълчев се срещна с представители на Националния институт по метеорология и хидрология (НИМХ) и Българската академия на науките (БАН) след  днешния протест на метеоролозите . На него те настояха за по-високи заплати и осигуряване на пари за извършване на нормална работна дейност. Метеоролозите предупредиха, че ако не бъдат преведени допълнително 1.15 млн. лв., институтът може да спре работа на 9 юли. Вълчев обяви, че ще обсъди с ръководителите на БАН конкретните възможности за осигуряване на средства. Председателят на академията Юлиан Ревалски потвърди думите му, съобщава \"Фокус\". \"Обещали сме на първо време 160 хил. лв. за НИМХ, вече сме превели 43 хил. лв. и ще търсим поетапно решения. Създалата се ситуация е заради дългогодишното недофинансиране. За да се реши проблемът, дейността на НИМХ трябва да се извади на отделен ред\", каза Ревалски. По думите на Вълчев в образователното министерство разбират какви са проблемите на метеоролозите и ще се опитата да помогнат. Той подчерта, че упълномощения орган, който може да разпределя средствата, е самата академия на науките, и припомни, че през тази година субсидията на БАН е била увеличена с 25%. \"Единственото, което мога да направя, е да предоставя средства целево, ако имам някакви икономии. По същия начин и председателят на БАН не утвърждава разпределението на бюджета по институти\", коментира Вълчев. \"Днес можем само частично да гарантираме и обещаем нещо, необходима е и промяна в Закона за БАН, за да утвърждаваме тази субсидия и по дейности. Ще предложим заедно със Закона за държавния бюджет такава промяна в Закона за БАН. Надяваме се, че като имаме съгласие всички страни, ще бъде приета\", каза още Красимир Вълчев. От своя страна ръководителят на отдел \"Специализирани метеорологични измервания и хидрометеорологични методики\" към НИМХ Орлин Георгиев призна, че е доволен от поетите ангажименти. Той добави, че метеоролозите остават в стачна готовност, но най-вероятно до нов протест ще се стигне, ако не се осигурят необходимите пари за института. \"Нас много ни удовлетвори, че министърът е разбрал, че винаги ни използват като флаг и не е нормално след това да бъдем последни при разпределението на бюджетната субсидия, което е тенденция в годините. Надяваме се поне от догодина да не трябва да се състезаваме с вятърни мелници\", каза Георгиев.", "date": "2018.06.21", "title": "Образователният министър обеща да помогне на метеоролозите, те остават в стачна готовност"}
{"url": "https://www.dnevnik.bg/sviat/2018/06/21/3204101_stara_vruzka_s_podchinen_dovede_do_ostavka_na/", "text": "Браян Крзаник, който от 2013 г. бе главен изпълнителен директор на корпорацията \"Интел\" (Intel), обяви днес, че незабавно се оттегля от поста зарази връзка с подчинен, което е в нарушение на правилата за поведение на служителите. Според CNBC връзката е била \"преди известно време\", но компанията била информирана за нея неотдавна и последвалата вътрешна проверка е довела до днешната смяна на ръководството. Крзаник е женен с две дъщери. От днес най-големият производител на чипове в САЩ се оглавява временно от главния финансов директор Робърт Суон. Той е на досегашната си позиция от октомври 2016 г., а преди това бе главен финансов директор на eBay в продължение на 9 години. Биогрфията на 58-годишния Крзаник, който от 1982г. работи за \"Интел\", веднага бе отстранена от сайта на компанията. Източник на \"Ройтерс\" посочва, че напускането му не е съпроводено с изплащане на някакво обезщетение за предсрочно прекратяване на договора. Крзаник няма да е повече и член на Управителния съвет. Връзката е била по взаимно съгласие, но във времената след възхода на движението #MeToo срещу сексуалното посегателство и насилие на работното място, на нея се гледа по различен начин, коментира агенцията. В съобщението на \"Интел\" се казва, че \"продължаващото разследване от вътрешен и външен екип потвърди, че е нарушена политиката на компанията да няма подобни отношения с подчинени, а тя важи за ръководителите на всички нива\". За петте години на поста Крзаник успешно пренасочи \"Интел\" от бизнеса с персонални компютри към центровете за обработка на данни и съхраняване на големи масиви информация. През това време стойността на акциите на компанията се повиши повече от два пъти.", "date": "2018.06.21", "title": "Стара връзка с подчинен доведе до оставка на ръководителя на \"Интел\""}
{"url": "https://www.dnevnik.bg/sport/2018/06/21/3204075_juventus_obiavi_privlichaneto_na_emre_djan/", "text": "\"Ювентус\" обяви привличането на германския полузащитник Емре Джан. 24-годишният футболист се присъединява към италианския шампион със свободен трансфер. Неговият договор с \"Ливърпул\" изтича на 30 юни, а контрактът му със \"старата госпожа\" влиза в сила от 1 юли. Днес Джан премина успешно медицински прегледи и се обвърза с \"Ювентус\" до лятото на 2022 г. Клубът обяви, че като част от сделката ще изплати 16 милиона евро на играча. Те ще бъдат преведени на два транша в следващите две финансови години. Преминаването на Джан в \"Ювентус\" беше считано за абсолютно сигурно още през първата половина на миналия сезон, след като германският национал отказа да преподпише с \"Ливърпул\". Полузащитникът изигра 166 мача и отбеляза 14 гола за \"мърсисайдци\", които го купиха за 12 милиона евро от \"Байер\" (Леверкузен) през лятото на 2014 г. Джан лекуваше контузия в последните месеци от сезона. Той получи травма в средата на март и се появи в игра чак за финала на Шампионската лига с \"Реал\" (Мадрид), когато записа седем минути като резерва. Джан е третото ново попълнение на \"Ювентус\" след вратаря Матиа Перин и нападателя Андреа Фавили. Италианският шампион привлече за постоянно и Дъглас Коста, който през миналия сезон игра в Торино под наем от \"Байерн\" (Мюнхен).", "date": "2018.06.21", "title": "\"Ювентус\" обяви привличането на Емре Джан"}
{"url": "https://www.dnevnik.bg/citat_na_deniia/2018/06/21/3204109_citat_na_denia_kak_s_instrumentite_na_demokraciiata_da/", "text": "С тези думи говорителят на парламентарната група на БСП Елена Йончева аргументира  новия вот на недоверие , които левицата внесе днес. Тя допълни, че всеки вот на недоверие към правителството на Борисов е закъснял и от това страда всеки български граждани. Йончева уточни, че вотът касае всички, защото МВР не се справя със своята работа. Като основна причина тя посочи постоянните промени в Закона за МВР и голямата численост на администрацията.", "date": "2018.06.21", "title": "Цитат на деня: Как с инструментите на демокрацията да се бориш с шайка"}
{"url": "https://www.dnevnik.bg/video/2018/06/21/3204110_pochina_gorilata_koko_koiato_vladeeshe_nad_1000_znaka/", "text": "Горилата Коко, която комуникираше с хората с помощта на над 1000 знака от езика на глухонемите и демонстрираше интелигентност, по-висока от тази на много хора, почина в Калифорния на 46 години. Тя бе известна и с това, че осиновяваше домашни любимци и имаше слабост към котета, които наричаше Ол Бол (All Ball). Инструктори научават горилата на американския език на знаците и според учените тя ги е използвала, за да изразява мисли и чувства. Психологът Франсин Патерсън документира случаи, които показват, че Коко, изглежда, разбира близо 2000 думи от говоримия английски. Според  съобщението на Gorilla Foundation  тя е починала в съня си в сряда. От фондацията я наричат \"посланик на своя застрашен вид\" и \"символ на междувидовата комуникация и емпатия\". \"Тя бе обичана и много ще ни липсва\", допълват от екипа, който работеше с нея. Тестове показаха, че Коко бе с IQ в рамките на 75-95, докато средното ниво на интелигентност за хората е около 100 и повечето са в рамките на 85-115. В същото време подобни данни се посрещаха с недоверие и скептицизъм в някои научни среди. Горилата се ражда в плен в зоологическата градина на Сан Франциско през 1971 г. и прекарва почти целия си живот във фондацията в Калифорния, където Патерсън работи с нея от 1972 г.", "date": "2018.06.21", "title": "Видео: Почина горилата Коко, която владееше над 1000 знака от езика на глухонемите"}
{"url": "https://www.dnevnik.bg/bulgaria/2018/06/21/3203977_jiveeshtite_pod_naem_v_bulgariia_stavat_vse_poveche/", "text": "Все повече българи живеят под наем. Това показват данните на европейската статистическа служба Евростат. През 2017 г. общо 17.1% от българите плащат за квартира. За сравнение - през 2010 г. 13.1 на сто са живеели под наем. В Европейския съюз няма голяма промяна по този показател за последните 8 години, като в момента близо 31% от европейците плащат за квартира. Лидер е Германия, където близо половината население живее под наем, а на втора позиция е Австрия. Двете страни са били на челните места и през 2010 г. Едва 4% от населението на Румъния пък живее под наем. Литва е втора с малко под 10 на сто. Двете държави са заемали същите позиции и преди осем години. Пропорционално с нарастващия брой на живеещите под наем намаляват българите, които притежават дома, който обитават. От 87.4% през 2012 г. те са вече 82.3 на сто през 2016 г., докато средно за ЕС процентът пада до малко под 70. 96% от румънците живеят в свой собствен дом, следвани от Литва. Отново двете страни са лидери по този показател през 2010 г. Германия и Австрия пък са държавите, в които най-малко хора живеят в собствено жилище. За последните години се забелязва и сериозно покачване на цените на имотите в България. През 2014 г. е отчетен скок с 1.4% спрямо предходната година, през 2015 поскъпването е с 2.8%, през 2016 – със 7 на сто, а през 2017 – с 8.7%.", "date": "2018.06.21", "title": "Живеещите под наем в България стават все повече"}
{"url": "https://www.dnevnik.bg/sviat/2018/06/21/3204021_indiia_uvelichava_vnosnite_mita_za_niakoi_stoki_ot/", "text": "Индия реши да увеличи вносните мита за редица стоки от САЩ от 4 август в отговор на въведените от Вашингтон мита за индийските стомана и алуминий, съобщава агенция ПТИ, цитирана от ТАСС. Повишението ще засегне най-вече селскостопанските продукти и металните изделия. По информация на индийската агенция, която се позовава на данни от министерството на финансите, вносните мита ще нараснат до 60 процента за нахута, 30 процента за лещата и 15 процента за артемията (ракообразно, използвано като храна за рибки - бел. ред.). Освен това ще се увеличат митата и за някои видове ядки, ябълки и круши, борна киселина и различни видове метални изделия. По-рано беше съобщено, че Индия има намерение да наложи по-високи мита за вноса на мотоциклети с обем на двигателя над 800 кубически сантиметра, но в разпространения днес списък те не присъстват, подчерта агенцията. Индия разчита да получи от тези мерки около 239 млн. долара, съобщи телевизионният канал Ен Ди Ти Ви. В същото време се очаква наложените мита върху индийските стоки от САЩ да струват на Индия 241 млн. долара. През март САЩ  въведоха вносни мита от 25 процента  за стоманата и 10 процента за алуминия. Митата са валидни за всички страни, които внасят стоки в САЩ. Някои страни, сред които Канада, Мексико и страните от ЕС, получиха отсрочка до 1 юни, но след тази дата митата започнаха да се прилагат и за тях. В отговор страните от ЕС решиха да приложат мита от 25 процента срещу някои американски стоки за 2,8 милиарда долара. Турция  обяви днес, че налага вносни мита  върху над двайсет американски продукта - от автомобили до слънцезащитни кремове. Според документи, внесени в Световната търговска организация (СТО), Турция ще наложи мита на обща стойност 267 млн. долара върху американски стоки, внасяни в Турция, възлизащи на 1,8 милиарда долара. /БТА", "date": "2018.06.21", "title": "Индия увеличава вносните мита за някои стоки от САЩ от 4 август"}
{"url": "https://www.dnevnik.bg/sviat/2018/06/21/3204121_liderut_na_rumunskite_socialdemokrati_e_osuden_na_tri/", "text": "Лидерът на управляващата партия в Румъния и председател на долната камара на парламента Ливиу Драгня бе осъден на три години и половина затвор за подстрекаване в злоупотреба с власт, съобщи агенция \"Ройтерс\". Присъдата е предварителна, като окончалното решение може да отнеме месеци. Драгня бе обвинен в това, че е принудил Дирекцията за социално подпомагане в Телеорман да плаща в продължение на седем години заплати на две жени, които не са работели там, но са били служителки на Социалдемократическата партия. Според румънското право, докато обжалва, той няма да лежи в затвора и ще остане на постовете си като партиен лидер и председател на парламента. След като поведе партията си към победа с 45% от гласовете на изборите през 2016 г., Драгня предизвика оставката на двама премиери, прокара спорна реформа на съдебната система и разгневи други румънски политици, като предложи страната да последва примера на президента на САЩ Доналд Тръмп в Израел и  да премести посолството си в Ерусалим . Той не може да бъде премиер заради присъдата си от две години затвор условно за опит да повлияе на референдума през 2012 г. за отстраняване на тогавашния президент Траян Бъсеску.", "date": "2018.06.21", "title": "Лидерът на румънските социалдемократи е осъден на три години и половина затвор"}
{"url": "https://www.dnevnik.bg/sviat/2018/06/21/3203840_kirsten_nilsen_-_liceto_na_nulevata_tolerantnost/", "text": "Американският министър на вътрешната сигурност Кирстен Нилсен се оказа на първа линия, за да оправдае крайно оспорваното разделяне на нелегални имигранти на границата, действия, особено критикувани от пет специални майки: първи дами в САЩ. С викове \"Засрамете се!\" във вторник активисти прекъснаха с трясък вечеря на Нилсен в мексикански ресторант във Вашингтон. В десетминутен видеоклип, разпространен в социалните мрежи от социалистическа организация, може да се видят няколко активисти и руса жена, седнала на маса в ресторант, навела глава в сумрак. \"Министър Нилсен, как може да се наслаждавате на мексиканска храна, докато депортирате и затваряте десетки хиляди хора, дошли да поискат убежище в САЩ?\", възкликва мъж срещу нея. На пресконференция, организирана припряно в понеделник след обяд в Белия дом, тази елегантна русокоса жена се утвърди като лицето на \" нулевата толерантност \", застъпвана от Доналд Тръмп. Правителството \"ще приложи всички закони, с които разполага\", дори това да означава децата да бъдат отделени от родителите им, отсече Нилсен в отбранителна позиция. 46-годишната държавната служителка обаче е известна с това, че не подкрепя тази мярка, която предизвика национално възмущение и бе осъдена дори от законодатели републиканци. (Бел. ред. - А снощи  бе отменена и от президента .) Но тази адвокатка, която беше неизвестна за обществеността до януари 2017 г., знае как да прояви вярност към Тръмп. Недоверието на Тръмп Кирстен Нилсен го направи, като повтори дума по дума аргумента, според който Конгресът трябва задължително да действа, за да избегне разделянето на деца/родители, макар че законът не го изисква. Тя го направи и през януари, като свидетелства под клетва, че не е чувала президентът да използва израза \" мръсна дупка \" за държави, особено африкански, на среща, на която тя също е присъствала. Отношенията между милиардера и Нилсен, която е протеже на началника на кабинета в Белия дом Джон Кели, винаги са били белязани от недоверие. Президентът имаше съмнения спрямо способностите на тази жена да оглави министерството на националната сигурност, което има огромен бюджет и около 200 000 служители. Създадено след атентатите на 11 септември 2001 г., министерството на вътрешната сигурност е шапката на различни клонове на федералната изпълнителна власт, от Сикрит сървис до граничната полиция, от бреговата охрана до агенцията за реакция при извънредни ситуации. През последните месеци президентът не криеше раздразнението си, изправен пред растящия брой  нелегални имигранти , пристигащи на южната граница на САЩ, и от липсата на напредък по проекта му за стената. Нилсен е на горещия стол. Сега министърът е изправена пред задача, която става още по-трудна в много силна емоционална обстановка, изострена от образи на деца, затворени зад оградите на центрове за задържане. Председателят на демократическото малцинство в камарата на представителите Нанси Пелоси поиска оставката на Нилсен в туит, споделен 36 000 пъти. \"Тя позволява на Тръмп безпощадно да държи уязвими деца като заложници, да ги използва като разменна монета. Това е нещо повече от морално осъдително\", посочи Пелоси. Четирите бивши първи дами, които са живи, и сегашната, Мелания Тръмп заедно обявиха, че са шокирани, че децата са отделени от родителите им. Розалин Картър, съпругата на Джими Картър, нарече \"позорна\" мярката, която е \"срам за Америка\". Съкрушеното сърце на г-жа Буш \"Тази политика на нулева толерантност е жестока. Тя е неморална. Разбива ми сърцето\", написа Лора Буш, съпругата на бившия президент републиканец Джордж Буш-син. Мишел Обама, която я наследи като първа дама, ѝ отдаде почит като сподели текста с коментар: \"Понякога истината отива отвъд партиите\". Накрая Хилари Клинтън потвърди, че \"разкъсването на семействата\" е в разрез с ценностите на САЩ. В държава, където политиците много обичат да показват семейството си, Кирстен Нилсен запазва най-голяма дискретност за личния си живот. На неотдавнашна вечеря в Белия дом, дадена в чест на френския президент Еманюел Макрон, родената в Колорадо и израсла във Флорида жена пристигна под ръка с един от подчинените си. Знае се, че тя не е омъжена и че баща ѝ е със скандинавски корени. На изслушването преди утвърждаването ѝ в Сената Нилсен обаче не показа големи познания за скандинавските страни, когато беше попитана за желанието на Доналд Тръмп да приеме повече норвежки мигранти. \"Норвегия е преобладаващо населена с бели, нали?\", я попита сенаторът демократ Патрик Лийхи. \"Не зная, господине\", отговори Нилсен. \"Но предполагам, че е така.\" /БТА", "date": "2018.06.21", "title": "Кирстен Нилсен - лицето на \"нулевата толерантност\" срещу нелегалните мигранти"}
{"url": "https://www.dnevnik.bg/sport/2018/06/21/3204122_federer_spasi_dva_machbola_i_produljava_pohoda_kum/", "text": "Световният №1 Роджър Федерер оцеля във втория кръг на тенис турнира на тревни кортове в Хале след драматична победа срещу французина Беноа Пер. Носителят на рекордните девет титли в надпреварата спаси два мачбола и спечели с 6:3, 3:6, 7:6 (7) след два часа игра. Федерер записа шеста победа от шест мача с Пер, но за пръв път беше изправен до стената. В предишните им пет срещи французинът загуби всеки един от изиграни 11-те сета и взе общо едва 29 гейма. Още в началото на днешната среща обаче 48-ият в световната ранглиста показа, че ще създаде много проблеми на големия фаворит в турнира. Двамата печелеха комфортно своите подавания до 3:3, когато с брилянтен прехвърлящ удар Пер стигна до първия шанс за пробив. Федерер обаче се спаси, след което в типичния си стил оползотвори своята първа възможност за пробив, поведе с 5:3 и при свой сервис сложи край на първия сет. Въпреки разочароващата загуба на първата част Пер започна ударно втория сет. Той реализира два пробива в първите две подавания на световния №1 и набързо поведе с 4:0. Федерер върна единия пробив, но французинът не изпусна аванса си и прати мача в трети сет. В решаващата част двамата сервираха много стабилно. Федерер загуби само девет точки при начален удар и не даде нито един шанс за пробив на Пер. Французинът беше малко по-колеблив, когато не вкараше първия си сервис, и това позволи на деветкратния шампион да стигне до три възможности за пробив. Пер се справи с критичните моменти и стигна до тайбрек. В него французинът два пъти имаше шанс да спечели мача - при 6:5 и при 7:6, като вторият дори беше при негов сервис. Федерер обаче отговори с три поредни точки и измъкна победата. 36-годишният швейцарец, който  в неделя триумфира в Щутгарт , записа 18-а поредна победа на тревни кортове. Носителят на 20 титли от Големия шлем не е губил мач на тази настилка от неочакваното поражение срещу Томи Хаас в първия кръг в Щутгарт през 2017 г. В четвъртфиналите в Хале Федерер ще играе с австралиеца Матю Ебдън, който направи неочакван обрат срещу Филип Колшрайбер - 4:6, 6:1, 6:2.", "date": "2018.06.21", "title": "Федерер спаси два мачбола и продължава похода към десета титла в Хале"}
{"url": "https://www.dnevnik.bg/sviat/2018/06/21/3203921_mei_pobedi_proevropeiskite_buntari_v_parlamenta_no/", "text": "Британското правителство съумя вчера да прокара в парламента законопроекта си за Брекзит, но то остава в борба с някои от депутатите за това как да протече процесът на излизане от ЕС. Така нареченият \"Закон за оттегляне от ЕС\" беше приет, след като правителството на премиера Тереза Мей спечели гласуването с много малко мнозинство. Долната камара на парламента, Камарата на общините, отхвърли с 319 срещу 303 гласа предложението да се изисква одобрение на парламента преди подписването на окончателно споразумение за условията на раздялата с ЕС - или преди излизане от съюза без споразумение, ако се стигне до такъв вариант. По-късно през деня  законът за оттеглянето , чиято цел е да замени хилядите правила на ЕС с британски, беше приет и в горната камара на парламента, Камарата на лордовете, която беше последна пречка преди приемането му. Законът ще влезе в сила, когато бъде утвърден и от монарха, което е формалност. Мнозинството от депутатите е за запазване на тесни отношения със съюза, така че ако поправката, изискваща одобрение от парламента, беше приета, това щеше да намали вероятността за  Брекзит без споразумение  между Брюксел и Лондон. Това е развой, от който се опасяват деловите среди в Обединеното кралство, но се харесва на някои евроскептици в консервативното правителство на малцинството на Мей, искащи пълна раздяла със съюза. Миналата седмица срещу  премиера имаше бунт  на проевропейски депутати в парламентарната група на партията ѝ, но министър-председателят избегна поражението с обещание да предостави на парламента правото да има все пак някакъв \"значим\" глас по споразумението за излизане от ЕС. Проевропейските депутати след това обвиниха правителството, че не е спазило думата си, защото е предложило не \"значим\", а само \"символичен\" глас на парламента по окончателното споразумение за излизането, без той да има възможност да поеме контрол над преговорите. Говорителят на Лейбъристката партия за Брекзит Киър Стармър обвини Мей, че казва следното на парламента: \"Лош късмет. Бунтарите искаха да изменят Закона за оттегляне от ЕС така, че ако не харесат евентуалното споразумение с Брюксел или разговорите с ЕС се провалят, да могат да върнат правителството на масата за преговори. Правителството твърдеше, че това би отслабило преговорните му позиции. \"Не може да започнеш преговори, без правото да ги напуснеш\", каза в парламента министърът по въпросите на Брекзит Дейвид Дейвис. \"Ако го направиш, това вече не са преговори.\" Но Дейвис добави, че председателят на Камарата на общините ще решава дали депутатите могат да внасят изменения във всеки предложен текст за Брекзит, представен на камарата. Тази отстъпка беше достатъчна на депутата от Консервативната партия и водач на разбунтувалото се проевропейско крило Доминик Грийв да даде ход назад и да каже, че ще подкрепи правителството. Той заяви, че правителството е признало \"върховенството на парламента над изпълнителната власт\". Макар че законопроектът за оттеглянето отстрани една от големите пречки, правителството е изправено пред още проблеми в парламента през следващите месеци и по други законодателни актове за Брекзит. Изминаха две години, откакто  Великобритания избра с 52 срещу 48 процента  да напусне 28-членния ЕС след четири десетилетия на членство. До датата на излизането - 29 март 2019 г., остават осем месеца. а лидерите на ЕС продължават да изразяват разочарование, че липсват, както се изразяват те, ясни предложения от Обединеното кралство за бъдещите отношения. Правителството на Мей е разделено на две подкрепящи излизането от ЕС групи министри - министърът на външните работи Борис Джонсън е за пълна раздяла с ЕС, а други като министъра на финансите Филип Хамънд искат да бъдат запазени тесни отношения със съюза, най-големия търговски партньор на Великобритания. Този месец трябваше да бъде публикуван документ за становището на правителството на Обединеното кралство за бъдещите отношения, но това се отлага за юли, защото кабинетът не може да се обедини около единна позиция. Вчера водещият преговарящ на Европейския парламент по въпроса за Брекзит  Ги Верхофстат  заяви, че продължава да се надява до есента да бъде сключено окончателно споразумение за излизането между Брюксел и Лондон, за да може националните парламенти да го одобрят преди март. \"Най-лошият сценарий за двете страни е да няма никакво споразумение\", каза той пред британски депутати. \"Сътресенията в икономиката, до които ще се стигне не само на континента, но със сигурност и във Великобритания, ще са огромни и трябва да ги избегнем.\" /БТА", "date": "2018.06.21", "title": "Мей победи проевропейските бунтари в парламента, но разделенията остават"}
{"url": "https://www.dnevnik.bg/evropa/2018/06/21/3203719_romite_v_italiia_iskat_da_pokajat_na_vutreshniia/", "text": "В прахоляка на ромски лагер в покрайнините на италианската столица животът продължава въпреки заплахите на новия министър на вътрешните работи и водач на крайнодясната партия \"Лига\" Матео Салвини. Вече засипан с критики, тъй като отказа да отвори италианските пристанища  за хуманитарния кораб \"Акуариус\"  с 630 мигранти, Салвини предизвика нова вълна от възмущение, като обяви предстоящо преброяване  на ромите, живеещи в Италия . Изказванията му  породиха възмущение  в редиците на лявата опозиция и известно притеснение сред новото популистко правителство. Левицата и правозащитни организации направиха паралел с расистките закони, гласувани през 1938 г., по времето на фашисткия водач Бенито Мусолини. Но в \"Ривър вилидж\", както се нарича ромският лагер, разположен далеч от главните пътища и дворците в историческия център на Вечния град, хората предпочитат да стоят настрана от тази полемика. \"Ако той (Салвини) дойде тук, ние ще го посрещнем любезно. Трябва да види как живеем\", казва 18-годишният Хабиби Мехмеди. \"Лоши неща\" Разбира се, \"има някои, които правят лоши неща, но повечето от нас тук са италианци и никога не са вършили престъпление\", добави той пред АФП. Марчело Дзуинизи, основател на организацията \"Национе Ром\", която се бори за правата на ромите в Италия, казва, че хората не трябва да се плашат прекалено от заплахите на новия вътрешен министър със силни позиции в италианското правителство. \"Познавам Матео Салвини, няколко пъти сме разговаряли и не смятам, че ще направи кой знае какво. Това са само думи\", добавя той. И за да го докаже, Дзуинизи показва на АФП съобщение, което е изпратил до вътрешния министър, за му напомни, че италианският статистически институт е направил проучване за ромите в Италия още през 2017 г. \"По-късно през деня той смени тона и заговори за това как са били използвани европейските фондове (предназначени за ромите), послуша ме\", твърди Дзуинизи. Дзуинизи обясни също, че неотдавна организацията му посетила Брюксел, за да поиска Европейската комисия да разследва как са били използвани структурни фондове от 7 милиарда евро, отпуснати на Италия, за да се подпомогне жилищното настаняване, здравеопазването и образованието на ромите и бездомните. Хапче аспирин \"В лагерите обаче нищо не получихме, дори хапче аспирин\", отбеляза той. Според ромската \"Асоциация 21 юли\" в Италия има между 120 и 180 хиляди роми, около 16 400 от които живеят в лагери като \"Ривър вилидж\", пръснати в 87 града. Четиридесет и три процента от жителите на тези лагери са италианци, останалите идват главно от страните от бивша Югославия. Само в Рим има 17 лагера и макар \"ли дзингари\" - циганите или ромите - да представляват не повече от 0.3 процента от населението на Италия, те са подложени на всевъзможна дискриминация. Често обвинявани в кражби и всякакви видове трафик, ромите трудно се интегрират, най-вече в италианската столица, където част от организираната престъпност е в ръцете на клановe. През април, след кражба на автомобили, полицията арестува десетина души в \"Ривър вилидж\". За да стигнат до лагера, репортерите трябва да минат през полицейски \"контролен пункт\" в края на път, който води до река Тибър. В лагера живеят 127 семейства и около 180 деца - в бунгала, каравани и сглобяеми постройки. Това е един от най-хубавите лагери в столицата, казва Дзуинизи и изтъква, че всички деца там ходят на училище. При все това обаче в \"Ривър вилидж\" няма течаща вода, а питейната се осигурява от частна компания. Работата \"И слава богу! Представяте ли си какво би било тук в тази жега, ако не ни изпращаха вода?\", казва 18-годишният косовар Алберт Хасими, който живее в Италия почти цял живот. Основният проблем тук обаче е липсата на работа по простата причина, че работодателите не искат да наемат роми, обяснява той. \"Всички казват, че циганите крадат. А камората (неаполитанската мафия)? Те чисто и просто смятат, че тяхната раса е по-добра от нашата\", отбелязва с горчивина Хабиби Мехмеди./БТА", "date": "2018.06.21", "title": "Ромите в Италия искат да покажат на вътрешния министър какви са в действителност"}
{"url": "https://www.dnevnik.bg/sport/2018/06/21/3204127_djokovich_se_razpravi_s_grigor_dimitrov_samo_za_65/", "text": "Носителят на 12 титли от Големия шлем Новак Джокович сложи скоростен край на участието на Григор Димитров в тенис турнира в \"Куинс\". Сърбинът имаше нужда от едва 65 минути, за да елиминира шампиона от 2014 г. след категоричен успех с 6:4, 6:1. Джокович записа първата си победа срещу играч от топ 10 от май 2017 г., когато надигра Доминик Тийм (6:1, 6:0) в полуфиналите на мастърса в Рим. Бившият №1, който в момента е 22-и в ранглистата, записа пети пореден успех срещу Димитров и седми в осмия мач помежду им. След като в първия кръг показа доста колебания и  измъкна много трудна победа срещу босненеца Дамир Джумхур , българският тенисист не успя да окаже сериозна съпротива на бившия №1 във втория си мач на тревни кортове за 2018 г. Джокович печелеше с лекота своите подавания, а Димитров изпитваше сериозни проблеми с началния си удар и не представляваше никаква заплаха при ретур. В първия сет българинът спечели едва четири от 24-те точки, в които посрещаше. С малко повече трудности шампионът от финалите на АТП спечели първите си четири подавания, без да даде шанс за пробив на Джокович. Димитров обаче се срина в първата критична ситуация - при 4:5, когато трябваше да сервира за оставане в първия сет. Българинът изостана с 0:40, спаси първите два мачбола, но при третия допусна двойна грешка и подари сета на съперника. Развоят на първата част доведе до срив в играта на Димитров. Той допусна два пробива в първите си три подавания и набързо изостана с 1:5. Едва в гейма, в който Джокович сервираше за спечелването на мача, световният №5 показа желание за борба. Българинът спаси три мачбола и дори стигна до първата си и единствена възможност за пробив. Джокович все пак не допусна удължаване на двубоя и го приключи при четвъртия си мачбол. Димитров завърши мача с повече печеливши удари - 14 срещу 8, но допусна значително повече непредизвикани грешки - 26 срещу 12. Българинът направи осем аса, но и цели пет двойни грешки. В четвъртфиналите Джокович ще се изправи срещу победителя от френския дуел Жюлиен Бенето срещу Адриан Манарино. Другият четвъртфинал в тази долна половина на схемата ще противопостави Жереми Шарди и Франсис Тиафо. В горната половина поставеният под №1 и победител в \"Куинс\" от 2012 г. Марин Чилич ще играе с шампиона от 2010 г. Сам Куери. Настоящият носител на трофея Фелисиано Лопес ще срещне Ник Кириос.", "date": "2018.06.21", "title": "Джокович се разправи с Григор Димитров само за 65 минути"}
{"url": "https://www.dnevnik.bg/sviat/2018/06/21/3204137_salvini_poiska_da_spre_ohranata_na_kritichniia_kum/", "text": "Крайнодесният вътрешен министър на Италия Матео Салвини е заплашил да премахне полицейската охрана на един от най-изявените журналисти в страната –  Роберто Савиано . Савиано е под непрекъсната защита от 2006 г., когато излезе документалният му роман  \"Гомор: Лице в лице с Камората\" , който накара мафиотите да го заплашат със смърт. Той освен това е и един от най-острите критици на Салвини. В интервю за телевизия \"Рай Три\" днес  Салвини  каза, че е време разходите за охраната на журналиста да бъдат преразгледани, за да се прецени \"за какво дават парите си италианците\", че Савиано прекарва много време в чужбина и че трябва да се определи доколко сериозна е заплахата срещу него. Близо 200 репортери в Италия са принудени да живеят по същия начин заради властта на мафията. \"Аз съм само инструмент, който  Салвини  иска да използва, за да унищожи върховенството на закона\", отвърна Савиано. \"Не ме е страх от него. Сблъсквал съм се с омразата на мафията и на Ндрагетата. Сблъсквал съм се с омразата на южноамериканските картели. Не се боя от един глупак, който допреди няколко години го беше страх да отиде до Южна Италия. Трябва да говорим, но не с него – той е клоун, а да се говори с клоуни е загуба на време\". В началото на кариерата си  Савиано  събра огромна популярност със смелите си разследвания и заплахите за живота му. Но честите му критики към обществото и корумпираните политици дразнят много хора и Салвини явно застава на страната на италианците, които намират журналиста за прекалено нападателен, пише в. \"Гардиън\". Едва преди два дни той написа обширен текст за вестника, в който критикуваше като безсмислени идеите на Салвини за справяне с мигрантската криза. Крайнодесният министър се издигна с партията си \"Лига\", благодарение на острата си позиция срещу имигрантите и ромите. Савиано обаче посочи, че мерки, подобни на обсъжданите сега, са опитвани многократно и без резултат и че от затварянето на пристанища, както се случи с  кораба \"Акуариус\" , няма смисъл. \"Докато има хора, които искат да дойдат от Африка в Европа, винаги ще има и други, които да ги докарат тук срещу пари\", пише журналистът. \"Политиците трябва да разберат този прост пазарен закон: има ли търсене, ще има и предлагане, независимо дали то е законно, или не.\" Той предложи като три стъпки за справяне с кризата: първо, Италия да даде правен статут на всички мигранти в страната, за да могат те незабавно да станат данъкоплатци. Второ, миграцията да се регулира чрез визи и да се спрат плащанията към либийските мафиоти, които охраняват лагерите в северноафриканската страна. Трето, да се постигне споразумение разрешенията за пребиваване в Италия да станат валидни за пътуване и работа в целия ЕС. \"Тъжната истина е, че това правителство има много поддръжници и е одобрявано, защото показва цели: групи, върху които хората могат да си излеят яда; врагове, които да замерят с камъни. Така е, независимо дали на италианците им харесва. Но на множеството страдащи и гневни италианци няма да им стане по-леко, ако се мобилизират срещу мигрантите. Тъкмо напротив – в държави, където всеки има гарантира права, включително малцинствата, цялата общност живее добре. Интеграцията отнема десетилетия, но много малко време е нужно, за да се срути всичко като пясъчен замък, унищожен от национализма, който превръща всеки във враг на другия\", предупреди той.", "date": "2018.06.21", "title": "Салвини поиска да спре охраната на критичния към него журналист Роберто Савиано"}
{"url": "https://www.dnevnik.bg/politika/2018/06/21/3203183_prezidentut_shte_bude_na_poseshtenie_v_surbiia_dnes_i/", "text": "Държавният глава Румен Радев ще бъде на официално посещение в Република Сърбия днес и утре по покана на своя сръбски колега президента Александър Вучич. Европейската перспектива на Сърбия, насърчаването на икономическото развитие и подобряването на достъпа до здравеопазване и образование в районите, в които живее българското национално малцинство, теми от дневния ред на двустранните отношения – развитието на инвестиционното сътрудничество, икономическия обмен и туризма, подобряването на транспортната и енергийна свързаност в Югоизточна Европа, както и регионалното сътрудничество на Балканите, се очаква да бъдат сред акцентите по време на срещите на българския държавен глава в Сърбия, съобщиха от \"Дондуков\" 2. Днес Радев и Вучич ще се срещнат на четири очи, а утре двамата ще се срещнат с представители на българското национално малцинство в Димитровград и ще посетят гимназията \"Св. св. Кирил и Методий\". Държавният глава ще има срещи и с министър-председателя Ана Бърнабич и с председателя на Народната скупщина Мая Гойкович.", "date": "2018.06.21", "title": "Президентът ще бъде на посещение в Сърбия днес и утре"}
{"url": "https://www.dnevnik.bg/sport/2018/06/21/3203118_dnes_na_svetovnoto_izpravenite_do_stenata_arjentinci/", "text": "Осмият ден от световното първенство предлага три много интересни мача, които имат пряка връзка към битката за класирането на осминафиналите. От 15 часа Дания посреща Австралия на \"Космос арена\" в Самара, в 18 часа в Екатеринбург играят Франция и Перу, а денят завършва с най-интересния мач - Аржентина срещу Хърватия, който е в 21 ч. Двата тима, считани за фаворити в група D, се изправят един срещу друг, поставени в различна ситуация. Финалистът отпреди четири години е опрян до стената и няма право на нова грешка след неочакваното равенство с Исландия в първия си двубой. Със само точка дотук Аржентина трябва да гони задължителна победа, за да се върне в битката за класиране на осминафиналите. Срещу аржентинците ще се изправят хърватите, които започнаха с победа 2:0 срещу Нигерия и показаха много уверена игра. \"Шахматистите\" също се надяват на победа, за да си гарантират класиране напред. Хърватия не е прескачала груповата фаза от дебютното си участие през 1998 г. След равния с Исландия селекционерът на Аржентина Хорхе Сампаоли беше подложен на големи критики. Заради неблагоприятния резултат се очаква той да направи много промени, като по всяка вероятност Аржентина ще играе с трима централни защитници. Според медиите в Аржентина Маркос Рохо, Анхел ди Мария и Лукас Билия ще останат извън тима. Основната въпросителна в аржентинския отбор е свързана с Лионел Меси, който изпусна дузпа срещу Исландия. Звездата на \"гаучосите\" също беше подложен на критики, но получи подкрепа от легендата Диего Марадона. \"Аз пропуснах пет дузпи поред, но това не ми попречи да продължа да съм Марадона. Лео ще се възстанови и ще поведе Аржентина там, където ѝ е мястото. Загубените две точки не бяха заради Меси, а заради треньора и начина ни на игра\", каза Марадона. Хърватите трябва да покажат как е повлиял скандалът в техния лагер, при който нападателят Никола Калинич беше изпратен обратно вкъщи, след като отказа да влезе като резерва срещу Нигерия. В исторически план \"шахматистите\" имат само една победа срещу Аржентина, която дойде през 2006 г. (3:2) в контрола. При победа в Нижни Новгород хърватите ще си осигурят класиране напред. Двата тима се срещнаха и на световното първенство през 1998 г., когато Аржентина победи с 1:0 в групата, но после Хърватия направи пробив и завърши трети. Франция и Дания се устремяват към осминафиналите Поредният ден от надпреварата ще предложи и двата мача от група С – Дания срещу Австралия и Франция – Перу. Интригата е дали датчани и французи ще вземат втора победа и ще успеят да си гарантират предсрочно класиране на осминафиналите. В първия си мач Дания победи много трудно Перу, въпреки че беше тотално надигран от южноамериканците. С гол на Юсуф Поулсен обаче \"Червения динамит\" стигна до 1:0 и взе предимство в групата. Сега обаче датчаните срещат нов корав тим като Австралия. \"Кенгурата\" създадоха големи проблеми на Франция в първата среща, но загубиха след дузпа и автогол на Азиз Бехич. Селекционерът Берт ван Марвайк пожела отборът му да покаже по-активна игра в предни позиции, като според него само така Австралия ще има шанс срещу Дания. Опитният специалист дори даде за пример поведението на Перу. При нова победа на датчаните пък те ще си осигурят класиране напред. \"Червения динамит\" неизменно участва във фазата на елиминациите на всяко световно с изключение на 2010 г., когато отпадна в групите. Отборът на Перу пък се изправя срещу големия фаворит Франция в търсене на първа победа на световни финали от 40 години. Селекционерът на \"инките\" Рикардо Гарека обяви, че отборът му не се притеснява от силния съперник. \"Срещу Дания играхме добре и не губим увереност. Ще продължим да играем със самочувствие и се надяваме, че това ще ни даде успех. Разбира се, няма да се увличаме в лекомислени атаки\", каза треньорът. Очаква се в мача да започне и голямата звезда Хосе Паоло Гереро. За сметка на това Франция беше подложена на критики въпреки победата. Критичен беше и селекционерът Дидие Дешан, най-вече към звездата на отбора Антоан Гризман. \"Той трябва да бъде въвлечен в повече действия по време на мача, но Антоан е играч, който е много умен и знае какво точно трябва да коригира. Всички сме уверени, че ще изглеждаме по-добре в срещата\", каза Дешан. Всички срещи от световното можете да гледате във  фен зоната на мястото на бившия стадион \"Юнак\" .", "date": "2018.06.21", "title": "Днес на световното: Аржентина няма право на грешка в сблъсъка с Хърватия"}
{"url": "https://www.dnevnik.bg/zelen/2018/06/21/3203213_durvetata_v_gradovete_se_obezglaviavat_za_po-burzo/", "text": "В България няма нормативно определени правила как трябва да се режат дървета в градска среда и съответно липсват санкции, ако резитбата е увредила или унищожила дадено растение. Това се потвърждава от отговор на Столичната община на запитване на \"Дневник\" по темата.  \"В съществуващата  нормативна уредба  не са указани начини за провеждане на резитби на дървета в градска среда\", посочват от пресцентъра на община София. В същото време масова практика е наетите от общината фирми за поддръжка на дърветата в градовете да премахват изцяло короната на възрастните растения и да оставят само стъбло. Такъв беше случаят с ясените на улица \"Любен Каравелов\", както и дърветата покрай Перловската река на бул. \"Сливница\". Да \"обезглавиш\" дърво Това цялостно отрязване на короните е пагубно за растенията и ги убива, макар и понякога да става по-бавно (в рамките на десетина години). Това обясни експертът по поддръжка на дървета в градска среда Димитър Захариев, който има европейски сертификати по арборизъм - науката за дърветата в града ( ). Захариев практикува професията и в рамките на столицата и работи със Столичната община, когато става дума за \"сложни дървета\", както и с различни кметове по квартали и частни лица. Това потвърждава и Димитър Захариев, който е категоричен, че няма видове, които да понасят подобно рязане. По думите му при цялостно премахване на короната иглолистните дървета директно загиват. При другите видове, ако дървото е силно и здраво, то реагира на тежката интервенция малко по-добре, но това не значи, че не му вреди.  В САЩ и в редица европейски държави тази практика се наказва с административно наказание, а глобите са много високи. В Германия е задължително запазването на вида, в който дървото расте здраво и спокойно.  Махането на короната като подмладяване От Столична община обаче са на друго мнение. По думите им премахване на короната се прилага \"при видове, които могат да понесат такъв вид резитба\". То се прави с цел \"оформяне, подмладяване и обезопасяване на дървета\" в непосредствена близост до фасади на сгради, обясняват от общината. Дори и след това дървото да се раззелени отново и да има нови клони, всъщност така то се опитва да компенсира смъртоносното нараняване, но структурата връзка на \"вторичната корона\" със стъблото е много по-крехка, отговаря Захариев. Така дървото може ще живее още 10 години след това, но на практика то ще умира десет години, което е несравнимо с нормалната продължителност на живот на един дъб например - 200 години. В тези случаи порасналата т.нар. вторична корона няма качествата на първичната корона, клоните са по-крехки и по-лесно се чупят, което в града създава и по-голяма опасност за гражданите, обяснява експертът. \"Буквално може да се сравни с едно обезглавяване на пиле, което тича пет минути след като вече е обезглавено\", казва експертът. По-бързо и доходоносно Лаконичното обяснение на тази широка, но вредна за дърветата практика в българските градове е, че това е по-бързият и финансово изгоден начин фирмите, избрани с обществена поръчка от общините, да свършат работата, за която са наети. Докато за един арборист поддръжката на короната на малко дърво по един неинвазивен начин отнема поне 2-3 часа. Цялостно отрязване на корона пък коства за една фирма – около 30 минути. След което те преминават на следващото дърво и това има дава по-голяма продуктивност и по-големи доходи. Улесняващ за фирмите фактор е и това, че не са въведени нормативни правила, които да ги задължават да режат по щадящ и безвреден начин растенията, както и да забраняват да режат напълно короната.  Контролът по поддържането на дървесната растителност се осъществява от експерти от дирекция \"Зелена система\", се казва още в отговора, но не става ясно на какво се базира законово този контрол. Необходимите манипулации по поддържането на дървесна растителност се извършват съгласно изготвена експертна оценка от районен специалист и издадено разрешително от дирекция \"Зелена система\", обясняват от Столичната община. Правила за поддръжката на градски дървета Според правилата на арборизма короната на дървото трябва да се поддържа във формата, която максимално отговаря на биологично зададената форма на дървото.  Например иглолистните растат с корона конус и не трябва да се орязват в кръгли форми.  Тази форма се поддържа по определени правила – клони, които сочат навътре към короната се премахват; между самите клони вътре в короната трябва да има достатъчно въздух, да не са на гъсто; при кастрене клоните трябва да се режат по специален начин, за да не остават чепчета, които да умират и да загниват, да стават храна за гъби и бактерии. Асоциация на арбористите в България работи и за въвеждане на правила за поддръжка на градските дървета. ", "date": "2018.06.21", "title": "Защо дърветата в градовете се \"обезглавяват\""}
{"url": "https://www.dnevnik.bg/bulgaria/2018/06/21/3203100_dnes_nastupva_astronomicheskoto_liato/", "text": "На 21 юни в 13:07 ч. настъпва астрономическото лято и лятното слънцестоене. Денят ще е най-дългият в цялата година - 15 часа, 19 минути и 33 секунди. По време на лятното слънцестоене Слънцето е на 153 029 029 км от Земята. Това разстояние ще продължи да нараства до момента на преминаването на планетата през нейния афелий – най-отдалечената от Слънцето точка на елиптичната земна орбита. Лятното слънцестоене има, когато земната ос е най-наклонена в посока Слънцето и е точно над Тропика на Рака. Явлението се наблюдава и през зимата, когато в Северното полукълбо денят е най-кратък, а Слънцето се намира над Тропика на Козирога.", "date": "2018.06.21", "title": "Днес настъпва астрономическото лято"}
{"url": "https://www.dnevnik.bg/evropa/2018/06/21/3202964_shte_se_prevurni_li_liderut_na_upravliavashtite_v/", "text": "Ливиу Драгня, председател на управляващата в Румъния Социалдемократическа партия, може да ръководи страната, без да бъде премиер, подобно на Ярослав Качински в Полша. А междувременно в Румъния и в Брюксел се засилват страховете, че той повежда държавата в същата \"нелиберална\" посока, по която са поели Полша и Виктор Орбан в Унгария, пише \"Политико\". Дали Драгня действително ще се превърне в следващото нелиберално главоболие за Брюксел ще зависи много от това как ще се развият събитията през следващите няколко седмици. След като поведе партията си към победа с 45% от гласовете на изборите през 2016 г., Драгня предизвика оставката на двама премиери, прокара спорна реформа на съдебната система и разгневи други румънски политици, като предложи страната да последва примера на президента на САЩ Доналд Тръмп в Израел и  да премести посолството си в Ерусалим . Драгня, който има забрана да бъде премиер, заради присъдата си от две години затвор условно за за опит да повлияе на референдума през 2012 г. за отстраняване на тогавашния президент Траян Бъсеску, е изправен пред нови обвинения в корупция. Очаква се днес Върховен касационен съд да обяви присъдата си срещу Драгня по обвинение в подстрекаване към злоупотреба със служебно положение в качеството му на председател на окръжен съвет в афера с фиктивни работни места. В края на май Конституционният съд отсъди в полза на опитите на правителството  да отстрани главния прокурор  на Националната дирекция за борба с корупцията Лаура Кьовеши. Драгня заплаши с импийчмънт президента Клаус Йоханис, ако не пристъпи към уволнението на Кьовеши. \"Потенциалът (Румъния да поеме по нелиберален курс) съществува\", коментира старши анализатор в Центъра за европейски политики. На скорошен митинг на партията му Драгня обвини \"паралелната държава\", която той определя като заговор на разследващите служби, полицейските и митническите служители, финансовите власти, прокурорите и съдиите, че се опитва да свали правителството. По думите му чуждестранните партньори на Румъния, включително НАТО и ЕС, са окуражили и частично са финансирали тази паралелна държава и репресивна система. Човек от народа За разлика от свои предшественици начело на социалдемократите 55-годишният Драгня се представя като човек от народа и говори на език, който е разбираем за поддръжниците на партията в селските райони. Драгня, чийто офис е украсен с православни икони и картини на румънската провинция, казва пред \"Политико\", че едно от нещата, с които се гордее, е, че никога не е бил член на Комунистическата партия, въпреки че много румънци са били задължени от Николае Чаушеску. \"Някои от нас бяха по-луди и не поискаха\", казва той. Преди революцията през 1989 г. той учи транспортно инженерство в Букурещ. В началото на 90-те основава заведение. До 1996 г. е ръководил различни бизнеси, включително хотел в малък град в Южна Румъния. Един ден, докато бутал количката на дъщеря си към хотела, забелязал колко е трудно, защото алеята била в лошо състояние. \"Взех я в ръцете си и си казах, че е невъзможно да не можем да намерим някой, който да направи града по-чист и по-добре управляван\", спомня си той. Това бил моментът, в който решил да влезе в политиката. Скоро след това вече ръководи окръг Телеорман. Между 2012 и 2015 г. е министър на регионалното развитие и публичната администрация при премиера Виктор Понта. Понта бе принуден да се оттегли след улични протести заради смъртоносен пожар в нощен клуб в Букурещ и Драгня, който стана лидер на социалдемократите малко преди оставката на Понта, поведе партията към победа на парламентарните избори следващата година. Въпреки че присъдата не му позволява да бъде премиер, Драгня е най-силният политик в страната. Върховенството на закона Съдебните проблеми на Драгня датират още от времето, когато е регионален лидер. Прокурори го обвиняват, че е оказал натиск върху местен директор на социалните служби, за да назначи хора от неговата партия. Те поискаха да бъде осъден на 10 години затвор. В друг случай Драгня е обвинен, че по незаконен начин се е сдобил държавни и европейски пари, докато е бил президент на окръжния съвет. Дагня твърди, че е невинен. Според румънската опозиция и граждански групи проблемите му със закона са причина за спорните реформи на правосъдната система, които те твърдят, че подкопават независимостта й и пречат на борбата с корупцията. Промените включват промени във възрастта за пенсиониране и мерки, които биха увеличили времето за издигане в йерархията на младите съдии и прокурори. Една поправка, приета в понеделник от долната камара на парламента, за промяна в румънския наказателен закон може да вдигне забраната на Драгня да бъде премиер. Тя ще изисква повторно разглеждане на дела, по които не всички съдии са подписали присъдата. Един от съдиите по случая на Драгня се е пенсионирал преди постановяването на решението според румънски медии. Дан Барна, председател на втората по големина опозиционна партия в страната Съюз \"Спасете Румъния\", коментира, че докато \"Орбан и Качински защитават антилиберални политики, за да консолидират властта си, случаят на Ливиу Драгня, който също използва популистка и антиевропейска реторика, е различен – причината е много по-обикновена: той иска да не отиде в затвора\". Еврокомисията вече изрази опасения, че Румъния отстъпва от борбата срещу корупцията. В интервюто за \"Политко\" Драгня отхвърля притесненията, че промените се правят в негова полза. \"Ние сме заинтересовани от това основните права и свободи на хората да бъдат спазвани. Искаме справедлив процес за всеки румънски гражданин, както и правото на защита и презумпцията за невинност да бъдат гарантирани\". Възможност Според Драгня няма причина Брюксел да се тревожи. \"При управлението на социалдемократите Румъния силно зачита европейските принципи, следва европейските интереси, но, както всяка страна в ЕС, мисли за собствените си интереси като част от общия интерес\". По думите му след десетилетие членство Румъния вече не мисли като страна кандидатка и към нея не трябва да се отнасят като към такава. \"Сега тя е държава, която осъзнава правата си, която иска да бъде включвана във взимането на решения и да получава всички ползи на държава членка, спазвайки правилата на ЕС\". Румъния отбелязва бърз икономически растеж (ръстът на БВП доближи 7% през 2017 г.), въпреки че еврокомисията предупреди, че бюджетният дефицит може да се увеличи значително главно заради увеличаването на заплатите в държавния сектор. Следващата година Румъния ще избира нов президент, пост, за който Драгня може да се кандидатира. Той каза, че партията ще реши кого да предложи догодина. За отношенията с ЕС Драгня коментира, че страната заслужава повече уважение, докато се подготвя да поеме председателството на Съвета на ЕС за пръв път през 2019 г. \"Не мисля, че е пресилено за нас да искаме Румъния да стане важен глас, да бъде уважаван партньор\".", "date": "2018.06.21", "title": "Ще се превърне ли лидерът на управляващите в Румъния в ново главоболие за Брюксел"}
{"url": "https://www.dnevnik.bg/sport/2018/06/21/3203273_grigor_dimitrov_se_izpravia_sreshtu_djokovich_v/", "text": "Финал преди финала, така специалистите определиха днешния осминафинал между Григор Димитров и Новак Джокович от осминафиналите в турнира на трева в \"Куинс\". Българинът излиза срещу бившия №1 в света в търсене на първи четвъртфинал от края на април насам. За последно Димитров попадна сред най-добрите осем в Барселона, отново в турнир от сериите АТП 500. В каталунската столица обаче  българинът загуби от Пабло Кареньо Буста . Той  започна успешно сезона си на трева , надделявайки в три сета над Дамир Джумхур в понеделник. Джокович се справи далеч по-лесно с австралийския квалификант Джон Милман , на когото даде едва три гейма за 65 минути игра. Димитров ще се изправи за осми път срещу бившия №1 в света. Дотук предимството е изцяло на страната на Джокович, който има шест победи. Единствената победа на Димитров е от преди пет години, когато българинът надделя на турнира в Мадрид (7:6 (6), 6:7 (8), 6:3) нa червени кортове. След това Джокович е в серия от четири поредни успеха. Българският тенисист смята, че предстоящият мач е отличен шанс за него да види каква е формата му преди \"Уимбълдън\". \"Всички знаем, че Новак не играе най-добрия си тенис, защото беше дълго извън корта. Той премина през много неща, което се е случвало на всеки. За никого не е лесно да се върне след контузия и това е причината да не е на обичайното си ниво\", каза Димитров. \"Не очаквам лесен мач, а най-доброто от Новак. Това, че не играе на най-високото си ниво, не значи, че не остава един от най-опасните в тура.\" Двубоят между двамата по програма трябва да започне в 17 часа и ще бъде предаван по \"Макс Спорт 1\". В долната част на схемата в \"Куинс\" вече стана ясен единият четвъртфинал, в който ще играят Жереми Шарди и Франсис Тиафо. Евентуален съперник на победителя от Джокович и Димитров пък ще бъде французин, след като в другия осминафинал се изправят Жулиен Бенето и Адриен Манарино.", "date": "2018.06.21", "title": "Григор Димитров излиза срещу Джокович в търсене на първи четвъртфинал от април"}
{"url": "https://www.dnevnik.bg/kultura/2018/06/21/3202310_haotichnoto_studio_na_djakometi_v_parij_otvaria_vrati/", "text": "През декември 1926 г. младият Алберто Джакомети се мести в малко наето студио на улица \"Иполит-Мендрон\" №46 в 14-и район на Париж, където в следващите десетилетия създава шедьоври на модерното изкуство. След смъртта му през 1966 г. собственикът си връща контрола над приземното помещение с площ от едва 23 кв.м - без течаща вода и зле осветено - но вдовицата му Анет успява да отнесе всичко. В четвъртък, 52 години по-късно, студиото за пръв път отваря врати за публиката. \"Хаотичното студио\" в Монпарнас ще бъде отворено в автентичния му вид като част от нов изследователски център. \"Имаше много малко пространство - той почти не можеше да се движи\", казва Катрин Гриние, директор и главен куратор на парижката Фондация \"Алберто и Анет Джакомети\" пред изданието The art newspaper. Фондацията притежава най-голямата колекция от творби на художника в света. Гриние добавя, че Джакомети е харесвал хаоса и го определял като \"това, което е в черепа ми.\" Когато художникът умира през 1966 г., вдовицата му Анет спасява съдържанието на студиото. Повече от половин век по-късно фондацията, която наследява богатството, отваря постоянна реконструкция за обществеността. Новият изследователски център ще е посветен на работата на артиста и ще е разположен на по-малко от два километра от оригиналното студио. Цялата подготовка за събитието е отнела две години. Посещението в реставрираното от архитекта Паскал Грасо тясно помещение ще бъде само по предварителна заявка и с фиксирани интервали, за да се предотврати струпване на хора. \"Изборът на името \"институт\" за такова хубаво и емблематично място е съвсем съзнателно, разясняват организаторите. Аргументът е, че в Париж има много музеи, целта е да бъде потърсен нов модел, който да съответства на малкия бюджет на фондацията, нейната основна изследователска мисия и активна програма за отпускане на заеми на изложения в световен мащаб, която планира да продължи. \"Музеите на един художник също могат да предложат по-емоционално преживяване на посетителите в интимна обстановка\", смята Гриние. Това съвпада със засилен интерес към Джакомети във водещи световни музеи и институти за изкуство. Миналото лято имаше рестроспективна изложба за него в лондонската \"Тейт модърн\". От април до 2 септември в Базел може да бъде видяна голяма изложба \"Бекън-Джакомети\", чертаеща паралелите между швейцареца и ирландеца. Нюйоркският \"Гугенхайм\" представя до 12 септември дългогодишните връзки на този прочут музей за съвременно изкуство с твореца. Оформлението се основава на \"хиляди снимки на студиото\" в архивите на фондацията, като се започне от ранните години, но предимно от произведения в последното десетилетие на живота на Джакомети. Студиото е споменато и от писателя, поет и драматург Жан Жьоне, който го нарече \"най-важното и най-пълно\" от произведенията на художника, \"неговата другата същност, същността и последните останки от художествения му принос\". Това есе от 1957 г. вдъхновява първата временна изложба на института за приятелството между двамата мъже. Директорът на институт има амбицията той да стане част от съвременната сцена на изкуството.", "date": "2018.06.21", "title": "\"Хаотичното\" студио на Джакомети в Париж отваря врати за пръв път от над 50 години"}
{"url": "https://www.dnevnik.bg/sviat/2018/06/21/3201122_shte_stane_li_sauditska_arabiia_normalna_durjava/", "text": "Възобновяема енергия, общество със силно потребление, по-големи права за жените, пълна заетост и умерен ислям - това са част от обещанията, които саудитският принц Мохамед бин Салман направи в последната година, откакто бе посочен за престолонаследник. Някои от тях той всъщност повтори - 32-годишният принц говори за визията си за промяна на Саудитска Арабия, откакто започна да се издига във властта преди три години и откакто все повече управленски решения се свързват с нарастващото му влияние на фона на информацията в арабски медии, че здравето на крал Салман се влошава. Точно преди година крал Салман  го издигна за престолонаследник . Скоро след това той каза в  интервю , че държавата му дълго време не е била \"нормална\", и обеща сериозни промени, но предупреди, че ще са бавни - включително заради съпротива от религиозния елит, но и от разделеното в оценките си общество. Резултатите в реформата на закостенялата, дълбоко традиционна Саудитска Арабия се разглеждат на запад и в съседни арабски страни със смесени чувства. Какво се случи в Саудитска Арабия и какви проблеми предстоят? \"Дневник\" обобщава. Жените Мохамед бин Салман иска да увеличи производителността на икономиката и се нуждае повече  жени  да влязат на трудовия пазар. Сега не само повече сфери им предлагат  работа  (има обяви дори в  прокуратурата ) - те  могат да откриват собствени  фирми. Възможност за промяна ще даде и разрешението за  шофиране  от тази неделя - досега придвижването с  автомобил  без съпруга бе възможно само за богатите жени, които имаха  шофьори ; на останалите бе забранено дори в краен случай да сядат зад волана. Въведоха се и  леки облекчения  в облеклото. Жените също така  могат да посещават  и спортни събития.  В последните седмици Саудитска Арабия  арестува жени и мъже активисти , които искат либерализация. Според публикации на местни и международни медии те водят от месеци кампания за отмяна на строгото настойничество в Саудитска Арабия - правилата, според които жените нямат право да взимат важни решения, свързани с работа, пътуване и други подобни, без одобрението на съпруг или мъжки роднина. Изглежда, Рияд още не е готов да стигне толкова далеч и иска да задава темпа на реформи \"отдолу нагоре\", вместо да се вслушва в искания, за да не се сблъсква с консервативния гняв, написа The Atlantic. В интервю за изданието през април принцът, попитан дали трябва да се премахнат забрани, като например тази жените да пътуват сами, той отговори,  че трябва да се намери начин , който \"да не вреди на семействата и културата\". Обществото  Развлеченията бяха табу в Саудитска Арабия във вида, в който ги познават Западът или дори повечето други арабски държави. Двайсет години действаше забрана за  концерти , 35 г. - за кинопрожекции. И двете вече могат да се случат отчасти за да задоволят нуждите на младите поколения, отчасти  за да пренасочат отлива на средства от \"развлекателния туризъм\"  към собствена индустрия,  в която ще бъдат инвестирани  десетки милиарди долари. В някои сегменти на развлекателната индустрия трудно ще се намерят достатъчно саудитски работници в страна, която силно разчита на чужденци, за да движат икономиката ѝ - секторът на услугите не се счита за най-желан от саудитците, нито е добре платен (в сравнение с държавната работа), а в част от него наскоро бяха въведени и квоти за минимално съотношение на саудитските работници (приветствано от обществото особено в случаите, когато клиентите са жени). Същевременно консервативните нагласи на част от обществото реагират срещу част от новите \"развлечения\" - били те представления, филми или  сапунени опери . Директорът на съществуващата едва от 2 г. агенция, която да \"регулира\" тази сфера, бе уволнен тази седмица заради руско цирково представление,  участничките в което бяха наречени \"голи\"  от недоволни граждани. Подобен изблик на гняв имаше заради видеоклип, излъчван по време на едно от първите спортни събития, посетено и от жени. С това се разгоря отново дебатът кое е \"приемливо\" за по-голямата част от саудитците и кое твърде \"либерално\" за момента. Религията  \"Саудитска Арабия не е на себе си от 30 години\",  каза Мохамед бин Салман  в интервю за \"Гардиън\" миналата година; в следващите месеци той повтори идеята многократно и направи отпратка към края на 70-те и началото на 80-те г., когато духовенството се оказва с непропорционално голяма роля в публичния живот на страната. Твърди, че ислямът, към който  трябва да се завърне кралството , е умерен и че ще търси диалог както с шиитското малцинство (около 10 на сто от населението), така и с малобройните християни и евреи в страната. Засега заявките на принца са със силно пожелателен характер. Той обаче опита да даде и някои положителни сигнали - през ноември бившият правосъден министър Мохамед ал Иса, който преди това оглавяваше спорната Мюсюлманска световна лига в Мека, каза, че организацията му вече няма да прави това,  а ще се бори с радикалния ислям . Саудитска Арабия  пък доброволно се отказа от контрола  над най-големия ислямски храм в Белгия, свързван с радикални идеи. Също през ноември принцът отне от религиозната  полиция  в страната правото да арестува и задържа десетки духовници, а контролът му във върховете на религиозния елит бе  засвидетелстван  от подкрепата, която Съветът на висшите духовници оказа на арестите.  Уахабизмът (който принцът се опита да омаловажи като фактор в споменато вече  интервю ) години наред е основна идеология и регулатор на отношенията в саудитското общество. Организации и фондации, базирани в Саудитска Арабия или получаващи пари от нея, дълго време бяха  износител на радикализъм и екстремизъм по света  (и проповядваното от тях все още  има влияние в Европа ). В страната са и две от най-свещените места за исляма. Степента, в която уахабизмът (салафитско течение, което интерпретира строго Корана, често буквално) регулира живота в обществото, означава, че Мохамед бин Салман трябва да стъпва внимателно, тъй като по собствените му думи има много консервативни - а и разделени в убежденията си - семейства в страната. Освен това принцът си навлече  критики , че целта му всъщност е погром върху консерваторите, за да утвърди бъдещото си управление, а не толкова с мисъл за бъдещето на Саудитска Арабия. Третата хипотеза е, че Мохамед бин Салман просто търси правилния баланс между либерали и консерватори, което винаги се е случвало и при предшествениците му. Икономиката и финансите \"Не ни правят богати и силни петролът и религията\", казва консервативен саудитец в репортаж на  \"Вашингтон пост\" . И саудитският принц иска тези думи да отговарят на действителността - например да намали зависимостта на страната от петрола, да диверсифицира икономиката (както правят всички страни в Залива), да  разработва нови технологии  и да намали дела на горивата в  енергийния микс . За последната цел работи по мащабен проект  заедно с японската SoftBank , който би трябвало да се осъществи в следващите години. От години принцът дава заявка и за справяне със сериозните дефицити в бюджета, като намали раздутите държавни разходи и средствата, заделяни за огромното кралско семейство (около 15 хил. души, от които най-заможните са около 2000). Рияд възлага надежди дори на туризма -  например с повече визи  и с достъп до повече обекти за културен и исторически туризъм. За борба с безработицата в редица сектори са въведени квоти за минимален дял саудитски граждани в персонала в страна, където милиони работници градят икономиката от десетилетия чрез системата \"кафала\" (характерна за  много места в Залива ), извършвайки дейности, които саудитците не желаят. От септември тази година частично в търговията на дребно, например в продажбата на часовници, очила, автомобили и други, няма да могат да работят чужденци.  С около 12.7% безработица и с отлив на инвестиции миналата година амбициозните цели за реформи вероятно са под въпрос. За 2017 г. по данни на ООН в страната са се влели 1.4 млрд. долара преки чужди инвестиции в сравнение със 7.5 млрд. долара за 2016-а - малки икономики в региона като Йордания и Оман са с доста по-добри показатели. Освен това много саудитци не желаят да работят извън държавния сектор - средната заплата в него е 2860 долара, а в частния е малко над 2000. На трудовия пазар действат схеми, даващи възможност служители да се водят такива на хартия, но дори да не се появяват на работа, а да вземат заплати. Критици на Мохамед бин Салман казват, че и антикорупционната кампания от миналата година (с която се конфискуваха над 70 млрд. долара от високопоставени саудитци) цели да събере средства за бюджета, освен да утвърди влиянието му в кралското семейство, чието нетно богатство  се оценяваше на 1.4 трлн. долара . Що се отнася до зелената енергия, Саудитска Арабия все още има пред себе си въпроси, свързани с цените на петрола, добива и бюджета си, а и възобновяемите източници са ниша, от която  други държави в Залива започнаха да се възползват  доста по-рано. Друго  Повече въпроси, отколкото отговори поражда външната политика, чиито решения от последната година се свързват именно с Мохамед бин Салман. Блокадата на Катар, изненадващата, обявена от Рияд, оставка на ливанския премиер, все по-откритите  заплахи към Иран  и засилването на кампанията срещу бунтовниците в Йемен се свързват в арабския свят със стила на принца. Подобряващото се  вече дори на думи  отношение към Израел също стъписва мнозина и породи спекулации за  възможна посредническа роля  в израелско-палестинския конфликт. Ползите - или вредите - от тези начинания във външнополитически и геополитически план обаче тепърва ще бъдат оценявани.", "date": "2018.06.21", "title": "Ще стане ли Саудитска Арабия \"нормална държава\""}
{"url": "https://www.dnevnik.bg/sviat/2018/06/21/3203259_kak_shte_glasuva_pokolenieto_erdogan/", "text": "Осемнайсетгодишната Сена Су Байсал гласува за първи път в неделя. Тя не помни живота преди президента Реджеп Таийп Ердоган да поеме властта, но ѝ се иска да е израснала в онези времена. \"Турция е била по-модерно и светски настроено общество,\" казва тя в дома си в столицата Анкара, където живее с родителите си. \"Иска ми се да бях живяла тогава.\" Мехмет Салих Такил, друг ученик, роден през 2000 г., не се съгласява. Казва че Ердоган е идолът му и критикува \"стара Турция\". \"Бил съм на 2 г., когато Ердоган е дошъл на власт. Семейството ми ми разказва за времето преди 2000 г., животът е бил труден тогава. Не бих искал да живея в тези години,\" каза той на предизборен митинг в подкрепа на Ердоган в Анкара. Както и останалите в страната, турските тийнейджъри, които гласуват за пръв път в неделя, имат рязко разминаващи се мнения за Ердоган - най-успешния и разделящ обществото лидер в турската политика в последно време. Партията му спечели изборите през 2002 г. и той взе властта на следващата година. Управлява оттогава - първо като премиер, после - като президент. Според изследванията управляващата Партия на справедливостта и развитието може и да загуби мнозинството си, а президентският вот потенциално да продължи с втори тур. Образователната система Поддръжниците на Ердоган, много от тях набожни консерватори от провинцията, казват, че той е донесъл на страната икономически ръст и е възстановил ролята на исляма в обществения живот. Противниците му казват, че е подкопал устоите на секуларизма на републиката, установени от Мустафа Кемал Ататюрк, и тласка Турция към авторитаризъм. Младите турци, с които разговаря \"Ройтерс\" обаче, всички родени в първите 6 месеца на хилядолетието, споделят силно безпокойство заради възможностите за образование и работа. Арман Тихминлиоглу е избрал да учи в университет в Германия, а не в такъв в Турция. Казва, че непрекъснатите промени в образователната система на Турция притесняват учениците. Нова програма от миналата година изключи теорията на Дарвин за еволюцията, промениха се изпитите за влизане в университета, наляха се пари в религиозните училища \"имам хатип\". \"Образователната система се промени 7 пъти, докато бях ученик. Мотивацията е ниска при всички ученици, но за това са отговорни хората. Все пак ни управляват тези, които избираме.\" Уелат Айдън, кюрд в отдалечено село в югоизточната провинция Мардин, се притеснява за статута на кюрдския език и за липсата на ресурси в училищата. \"За нас нямаше образование на майчиния ни език. Образованието и без това е с лошо качество. Когато няма учител по химия, учителят по литература преподава химия. Затова не поисках да се явя на изпити за университета. Не вярвах, че ще имам шанс.\" Демхат Тари, млад фермер в югоизточната провинция Диарбекир, напуснал образователната система след средното училище и вместо това отишъл в Истанбул в търсене на работа. \"Получавах 1500 турски лири (320 долара) месечно, които отиваха за наем, вода и електричество и не ми оставаха пари. Когато осъзнах, че няма начин да спестя пари, се върнах в селото си,\" каза той. \"Няма работа, доларът се покачва, златото е скъпо. В такава ситуация никога няма да мога да се оженя.\" Външна политика Чаг Буюрган, която учи за изпити в университета и иска да е зъболекар, казва, че политиките на Ердоган разделят хората. \"Ако той не спечели изборите, можем отново да възстановим единството, което сме загубили и заедно да разрешим проблемите си един по един,\" каза тя в Анкара. Сестрите близначки Синем и Симге Тунчбилек не мислят така. Казват, че въпреки проблемите на Турция нещата може да се нормализират. И двете вярват, че Ердоган ще спечели в неделя. \"Името на Ердоган за нас е името на любовта. Той е много добър баща, защитаваше целия ислямски свят. Вярваме в идеала му за велика Турция,\" каза Синем. Зейнеп Арслан е доброволка на опозиционната партията \"Саадет\" (Партия на щастието). Носи забрадка, откакто е на 12 - право, което правителството на Ердоган защитаваше - но го вини за външната му политика. \"Това, че нося забрадката, не означава, че трябва да пренебрегвам проблемите на страната. Това правителство ми позволява да си покривам главата, но не скъсва отношения с Израел,\" каза тя. В светския истанбулски квартал \"Кадъкьой\" Дерин Калели казва, че губи свободата си да избира как да се облича. \"Не мога да нося дрехите, които искам. Хората в Европа живеят както искат. Тук не съм толкова свободна, колкото бих искала. Ставаме все по-консервативни. Притесняваме се за бъдещето. Според Такил новото президентство с изпълнителни правомощия, което ще се установи след изборите, ще възстанови част от силата, която Турция е имала като център на Османската империя. \"От това се страхува Западът. Всички заговори на ционистите, масоните и децата на злото срещу Турция ще бъдат осуетени.\" Арслан обаче предупреждава, че поддръжниците на Ердоган твърде бързо осъждат цялата опозиция като предатели и правят живота почти непоносим. \"Има огромен натиск върху нас. Живеем в общество, подобно на това на \"1984 г.\" на Джордж Оруел.", "date": "2018.06.21", "title": "Как ще гласува \"поколението Ердоган\""}
{"url": "https://www.dnevnik.bg/sport/2018/06/21/3203398_koi_e_aliu_sise_nai-gotiniiat_trenyor_na_svetovnoto_v/", "text": "В понеделник на \"Арена откритие\", в сърцето на Москва Сенегал стана  първият африкански отбор, който взима победа на 21-ото световно първенство . \"Лъвовете от Теранга\" надвиха Полша, но шоуто в Москва открадна мъж край страничната линия, на средна възраст, който повече прилича на музикална звезда, отколкото на треньор. Това е Алиу Сисе – селекционерът на Сенегал, който след мача се окичи със званието \"най-готиният треньор\" на световното, измислено му от потребители в социалните мрежи. Но кой всъщност е човекът с плитките? За феновете в Сенегал Сисе вече е със статута на жива легенда, след като има дейна роля и за двете участия на страната на световни финали. Сисе беше капитан на Сенегал през 2002 г. при дебюта на световно, когато тимът предизвика истински фурор. Сенегалците победиха Франция с 1:0 в откриването, след което стигнаха до четвъртфинал, след победа с продължения над Швеция. Дефанзивният халф записа общо 35 мача за Сенегал и направи добра кариера в тимове като ПСЖ, \"Бирмингам\" и \"Портсмут\". От 2012 г. е треньор като в продължение на три години беше наставник на младежката формация на \"лъвовете\". Беше принуден да поеме мъжкия отбор на пожар, но се справи блестящо класирайки сенегалците на световно. Сякаш, за да има още по-голяма приемственост с 2002 г. в щаба му са Тони Силва, Омар Даф и Ламин Диата. Всички те бяха съотборници в националния при първото участие на Сенегал на световни финали. \"Интересно е, че аз съм единственият чернокож треньор на световното, но футболът е най-разпространеният спорт. Аз съм представител на ново поколение, което ще докаже, че Африка има място на картата на световния футбол\", каза Сисе. Според него е въпрос на време отбор от Черния континент да стане световен шампион, заради качествените играчи, които се раждат. \"Изминаха 25 години, откакто африкански отбори започнаха редовно да играят на световни финали. Помним какъв отбор имаше Нигерия през 1994 г. и две години по-късно спечелиха олимпийските игри. Ние имахме силен отбор, също Кот д’Ивоар и други. Убеден съм, че един ден ще имаме световен шампион от Африка\", добави треньорът на \"лъвовете\". Сисе впечатли и заради начина, по който изрази радостта си от второто попадение срещу Полша, дело на Мбайе Нианг. Дотук на световното първенство сенегалците се превърнаха в любимци на неутралните фенове заради чистосърдечното си поведение. От Алиу Сисе край страничната линия, през играчите му на терена и танците им след победата, както и  заради запалянковците, които почистиха \"Арена откритие\" след мача . Следващият мач на отбора е в неделя срещу Япония и Сенегал отсега мечтае за победа и ново излизане от групите.", "date": "2018.06.21", "title": "Кой е Алиу Сисе – \"най-готиният треньор\" на световното в Русия"}
{"url": "https://www.dnevnik.bg/sviat/2018/06/21/3203262_orban_ukrepva_vliianieto_si_na_balkanite/", "text": "Водена от премиера Виктор Орбан, Унгария укрепва влиянието си в няколко балкански страни, чрез преки инвестиции общо за стотици милиони евро или \"мека сила\". Това сочи изследване на  Балканската мрежа за разследваща журналистика (БИРН) , според което структури, близки до Орбан, имат все по-ясни връзки с местната политика, медиен пейзаж или дори спорт - особено любимия на Орбан футбол. Ако за някои Орбан е просто модел за подражание, то в други случаи като румънския Орбан подкрепя силно автономията на земите, населени от етнически унгарци, а в Сърбия фермери (също много от тях унгарци) му оказват подкрепа. Приближени до него също инвестират в медии в Македония, а сред привържениците на крайната десница в Хърватия има \"култов статут\", обяснява БИРН. В Трансилвания, където е най-голямото унгарско малцинство извън страната (и унгарците са 6% от румънското население, някои с двойно гражданство и стотици хиляди - с избирателни права), Унгария от десетилетия работи за автономия. Затова много румънци се опасяват, че Будапеща има \"скрит дневен ред\" в страната. \"Фидес\" и Демократичният съюз на унгарците в Румъния (UDMR) впрочем имат партньорство от 2015 г., което включва финансова поддръжка от Будапеща, пише БИРН. Според изданието около 100 млн. евро са били насочени към религиозни, културни и спорни проекти за унгарските малцинства в Румъния, част от тях - към Академията за хокей на лед в Карта, град в район, който е родното място на лидера на UDMR. В бизнеса в Румъния обаче Орбан няма подобни инвестиционни интереси - страната е едва 13-ата дестинация за Унгария по този показател с общо около 900 млн. евро ПЧИ. В Сърбия влиянието на Орбан е основно във Войводина, а фокусът е върху коалиционния партньор във властите на автономната област, Алианса на унгарците във Войводина (SVN), открито подкрепил \"Фидес\" на изборите. Междувременно областта е  дестинация за eвтини кредити , давани на унгарски фермери (според информация в местни медии, цитирана от БИРН, през 2016 г.), Унгария е е предложила да задели 160 млн. евро за подобни цели до 2019 г. за фермери, които са унгарски граждани; повечето от тях ще се раздават през фондация, управлявана предимно от членове на SVN. Според цитирана публикация на  в. \"Гардиън\"  от тази година Орбан насочва средства към футбола, с което си навлича критики, че всъщност злоупотребява с обществени средства. Според журналиста Норберт Синкович от Войводина Орбан се е съсредоточил върху набиране на подкрепа сред сърбите с двойно гражданство и пример за това е процедурата за придобиване на унгарски паспорт, улеснена през годините. Според него освен интереса на унгарското ръководство такъв проявява и сръбското предвид ориентацията на региона към ЕС. Според БИРН Орбан има интереси и в Македония, където негови приближени са свързани с местни медии, а тези отношения са свързани с мигрантската криза. Орбан беше сред малкото лидери, публично подкрепяли опозиционната (и управлявала 10 г. преди това) ВМРО-ДПМНЕ и въпреки скандалите около бившия ѝ лидер, Никола Груевски премиерът благодари на някогашните власти в Скопие за помощта в \"най-мрачните часове на мигрантската криза\". \"Убеден съм, че общността на ВМРО, водена от председателя (Християн) Мицковски... ще успее да върне македонците по пътя на развитието и да върне вярата им в бъдещето\", каза Орбан на митинг на партията в Скопие на 2 юни. Унгарското ръководство обаче се интересува и от македонските медии - компанията Target Media DOOEL, собственост на Петер Шац, от миналата година е в ръководството на телевизия \"Алфа\" по официални македонски данни. Компания, която е унгарска собственост, сега притежава и македонските сайтове \"Курир\" и \"Република\". Нейната собственичка Агнеш Адамик, подобно на Шац, е работила в компания, свързана с унгарските власти (MTVA), някога участвала в преструктурирането на държавните медии. Според журналиста Сашо Орданоски близките връзки между Мицкоски и Орбан \"подсилват тезата, че новото ръководство на ВМРО-ДПМНЕ следва идеологическия път на бившия партиен лидер Груевски.\" Според него някои от доказателствата, събрани от Специалната прокуратура на Македония (CJO),  създадена след скандала с подслушванията , \"в много случаи започват и свършват в Будапеща\".", "date": "2018.06.21", "title": "Орбан укрепва влиянието си на Балканите"}
{"url": "https://www.dnevnik.bg/kultura/2018/06/21/3203275_izleze_orbiti_na_socialisticheskoto_vsekidnevie_ot/", "text": "  Той е средищна структура в институционалния порядък за облик на всекидневието в посоченото време. Няма собствена история и откъслечните препратки към нея през други сюжети го свързват повече или по-малко с едрия мотив за гражданската и моралната драма на отделния творец, без това да казва нещо конкретно за миналото на организацията и нейното място в политическото устройство на социализма. Първият ѝ устав от 10 декември 1944 г. я определя като \"масова, професионална организация с културни цели\"; нататък редовно биват приемани нови или се внасят изменения на съществуващи уставни точки през 1946 и 1947 г., докато се стигне до устава от 28 февруари 1948 г., където вече ясно бива посочено как главните цели на Съюза са \"със средствата на изобразителните изкуства да сътрудничи най-активно на народната власт за осъществяването на социализма в нашата страна; да работи за прогресивното развитие на изобразителните изкуства, като съдействува щото българските художници, борейки се с безидейността в изкуството, срещу упадъчното буржоазно формалистично изкуство в каквато и форма да се намира то (модернизъм, импресионизъм, натурализъм и пр.), и укрепвайки своето професионално майсторство, да създадат високохудожествени творби на социалистическия реализъм\". Тук е откривана драмата и такава после неизменно е възпроизвеждана от различни страни през последните едно-две десетилетия. Отвъд нея обаче документно засвидетелстваното съюзно съществуване се показва изпълнено с деловитост и кипящо от колективната енергия на организираните членове, въвлечени по силата на уставната дисциплина в почините на новия живот с всичката им символна еуфория и символен терор. Силно умалявайки размаха и значението на постоянно правеното, дискурсивната прозрачност на уставните положения спира изследователския поглед до участта на отделния художник и прави незначителни мястото и заслугите на тази творческа организация за построяването на социализма в нашата страна; тежкият корпус на общите художествени изложби пречи да се вижда всекидневната художествена промишленост и същинския обем на нейната планова и свръхпланова продукция, изпълването с нея до краен предел очите на хората, имали участта да живеят тогава, и предизвиква подценяване политическата ефективност на постоянното ѝ въздействие. Поведена от логиката на институционалните действия, една история на Съюза на художниците в България нататък следва да опише подробно и величината на това производство, съществен дял от тежестта на самата политическа система. Трето и Пето постановления на Министерския съвет от декември 1948 г. задължават всички държавни инстанции, учреждения, предприятия, всички просветни, културни и обществени организации, без изключение, чрез Комитета за наука, изкуство и култура да се обръщат към Съюза на художниците относно външната украса, вътрешното оформление и цялостната нагледна издържаност на всички акции с видно политико-обществено, стопанско и културно значение. За точното разпределение на поръчките предвид големината и с оглед тяхното художествено естество, за поименното им възлагане съобразно дотогавашните прояви и доказаните възможности на дадени творци, Правилникът за приложение на Третото министерско постановление от юни 1949 г. предписва да бъде изграден в рамките на организацията постоянен Стопански съвет. Открито задачите му се представят за \"идейно-творчески\", но той е структура преди всичко от делови порядък; всичко вършено извън личната отговорност на всеки съюзен член по отношение на Общата годишна художествена изложба подлежи на разглеждане и санкция от него. Документният поток от първата половина на 1950-те показва заседанията му, провеждани през ден, три пъти, когато е нужно и четири пъти седмично, при приемани средно 10–12 решения на заседание. По тях се сътворява обликът на целия видим символен и вещен свят през първите години на социализма у нас – от настолни \"релйефчета на Димитров и Сталин\" през разработката на проекти за жакардови одеяла \"с фигури от сегашния бит на народа\", през художественото оформление на опаковката на произвеждания у нас отпреди 9-ти септември сапун \"Фужер\" според новото му название сапун \"Нева\", до тежките грижи на решенията за въздигане на паметници из цялата страна.", "date": "2018.06.21", "title": "Излезе \"Орбити на социалистическото всекидневие\" от проф. Иван Еленков (откъс)"}
{"url": "https://www.dnevnik.bg/sviat/2018/06/21/3203300_nikaragua_e_na_ruba_sled_krehkoto_sporazumenie_za/", "text": "Когато през 1979 г. Сандинисткият фронт за национално освобождение (СФНО) сваля корумпирания никарагуански диктатор Анастасио Сомоса, предвожданата от Даниел Ортега и другарите му лява революция създава големи надежди за бъдещето на живеещото в бедност мнозинство от гражданите на страната. Но четири десетилетия по-късно, казват критиците, Ортега се е превърнал в поредния диктатор, който е забравил своите идеали и който безмилостно преследва опонентите си, за да продължи да разширява бизнес империята си и да обогатява семейството си. Вече не става дума за бунтовници, криещи се в планините, а за студенти, предприемачи и други граждани,  противопоставящи се на правителството  в масови протести, които може да се окажат най-сериозната криза в централноамериканската държава след свалянето на Сомоса. В петък правителството и протестиращите постигнаха споразумение, като властите се съгласиха да възпират \"насилието, откъдето и да идва то\", и да позволят на международни експерти да разследват кой е отговорен за него. Но скоро след това предполагаеми членове на проправителствени сили нападнали къща в столицата Манагуа, в която изгорели шестима членове на семейство. Властите отрекоха да са замесени по какъвто и да било начин в нападението, но правозащитната организация Никарагуански център за човешките права ги обвини в \"държавен тероризъм срещу цивилното население\". и Никарагуа е осеяна със стотици барикади, издигнати от демонстрантите. Съобщава се, че проправителствени паравоенни отряди нападат хората почти ежедневно. Очевидци съобщиха за присъствие заедно с полицията на маскирани лица в черни дрехи с автомати \"Калашников\", както и за убийства, извършени от снайперисти. Правозащитна организация разследва предполагаема употреба на пестициди срещу протестиращи в няколко града. Според правозащитните организации, откакто  размириците избухнаха  на 18 април заради реформата с орязването на пенсиите, при насилието са загинали до 215 души. Съобщава се за над 1400 ранени, хиляди задържани и неизвестен брой безследно изчезнали. Правителството признава само за 46 загинали и приписва смъртта им на действия на престъпници и хора с \"политически дневен ред\". Споразумението от петък предвижда постепенно да бъдат премахнати барикадите, които причиняват загуби на икономиката, защото пречат на движението в страната на хиляди камиони - но не всички протестиращи са готови да ги премахнат. \"Няма да разтурим барикадите, докато Даниел Ортега не си тръгне\", зарече се селският предводител Франсиска Рамирес. \"Тук сме, защото искаме той да си тръгне, защото ни омръзна от Ортега и убийците от неговата полиция\", каза Лусила, която по-рано този месец беше на двуметрова барикада край Манагуа. Ортега и съпругата му (вицепрезидентът Росарио Мурильо) \"навредиха много на хората\", добави тя. На СФНО - който през 80-те води десетгодишна война с подкрепяните от САЩ бунтовници, наричани \"контрите\" - се приписва заслугата, че само за пет месеца след като е дошъл на власт, е повишил равнището на грамотност в Никарагуа от около 50 на 87%. Режимът подобри и здравеопазването и раздаде земя на 200 000 бедни семейства в хода на спорна поземлена реформа. Но сандинистите бяха също обвинени в нарушаване на човешки права и корупция, а имиджът им продължи да се влошава при  управлението на Ортега , който първо беше президент от 1985 до 1990 г., след което Въпреки сравнително високия икономически растеж - 4.5% за 2017 г. - Никарагуа остава една от най-слабо развитите страни в Латинска Америка, като около една четвърт от шестмилионното й население все още живее в бедност по данни на Световната банка. Според оценките продължаващите протести са стрували на националната икономика стотици милиони долари и са съкратили приходите от данъци повече от наполовина. \"Ще бъде много трудно на икономиката да се възстанови, докато не се възвърне общественото доверие в националните институции, но ще бъде трудно да се спре насилието\", каза пред ДПА икономистът Адолфо Асеведо. Бившите партизани сандинисти се обърнаха срещу Ортега, след като той отхвърли исканията им за по-добри пенсии, докато в същото време \"Ортега и неговото обкръжение ставаха милионери\", каза по-рано този месец анализаторът и бивш майор от армията Роберто Самкам. Междувременно режимът е засилил опитите си да смаже инакомислието. Междуамериканската комисия за правата на човека съобщава за произволни арести, изтезания, нападения срещу медии, както и \"заплахи, тормоз и преследвания\". Макар някои наблюдатели да предполагаха, че за да реши кризата, Ортега може да изтегли по-рано изборите през 2021 г., протестиращите няма да приемат нищо друго освен оставката му, каза миналата седмица тяхната представителка Асаалеа Солис. \"Времето на Ортега изтече, а нашата позиция е непоклатима: той трябва да напусне властта\", добави тя. Според Самкам 72-годишният президент е под силен натиск от САЩ да постъпи именно по този начин, \"но иска гаранции за своята сигурност и тази на семейството си, както и за финансовото си състояние\". \"САЩ знаят колко пари е изнесло семейство Ортега от страната\", каза анализаторът. Той добави, че част от състоянието им идва от помощ, предоставяна от левия съюзник на Никарагуа Венецуела. Засега армията пази неутралитет в конфликта, което накара директора на Никарагуанския център за човешките права Гонсало Карион да я обвини, че сътрудничи на \"държавата на терора\". \"Колко време е нужно да мине, за да повярва светът, че сме безопасна страна\", попита в отчаянието си предприемач от сферата на туризма. /БТА", "date": "2018.06.21", "title": "Никарагуа е на ръба след крехкото споразумение за примирие"}
{"url": "https://www.dnevnik.bg/photos/2018/06/21/3202956_fotogaleriia_bulgarskata_iljustraciia_za_deca_prez/", "text": "Днес в 18 часа в в галерия \"Васка Емануилова\" се открива изложба на български илюстрации за деца през 20-те и 30-те години на XX век. Книгите са от личната колекция на философа и журналист Тони Николов, съобщиха от галерията. Времето между двете световни войни в България е забележително с истински възход в издаването на книги и списания за деца. Художници като Александър Божинов, Илия Бешков, Дечко Узунов, Георги Машев, Илия Петров и други създават илюстрации, които днес обогатяват представите за тяхното изкуство.", "date": "2018.06.21", "title": "Фотогалерия: Българската илюстрация за деца през 20-те и 30-те години на XX век"}
{"url": "https://www.dnevnik.bg/video/2018/06/21/3190186_video_stadionite_za_svetovnoto_po_futbol_v_360_gradusa/", "text": "Все едно си там. Не, повече от това, защото панорамното видео показва стадиона на \"Спартак (Москва) от въздуха, от гледната точка на терена, феновете и дори на фоторепортерите зад вратата по време на мач. Това е един от двата стадиона в Москва. \"Арена откритие\" беше открит в края на 2014 г., като инвестицията в изграждането му се оценява на 430 млн. долара.", "date": "2018.06.21", "title": "Видео: Стадионите за световното по футбол в 360 градуса - \"Арена откритие\" в Москва"}
{"url": "https://www.dnevnik.bg/bulgaria/2018/06/21/3203449_zam-ministurut_sus_skupata_komandirovka_shte_vleze_v/", "text": "Подалата оставка зам.-министър на труда и социалната политика Росица Димитрова най-вероятно ще стане съветник на вицепремиера Валери Симеонов, в чийто ресор е тази дейност. Това съобщи председателят на парламентарната група на ГЕРБ Цветан Цветанов пред \"Нова телевизия\". Димитрова  подаде оставка вчера  след негативна обществена реакция заради това, че е  пътувала в командировка в Ню Йорк със скъп самолетен билет.  Тя участва във форум за политиките спрямо хората с увреждания в момент, в който майки на болни деца протестираха в София срещу липсата на политики в тяхна подкрепа, а като се върна, обясни, че България е получила поздравления за постиженията си в тази област. Премиерът Бойко Борисов прие оставката, но вицепремиерът Валери Симеонов, който е представител на коалиционния партньор \"Обединени патриоти\",  реагира остро , че оставката на добър по думите му специалист не е съгласувана с него. От думите на Цветанов се разбра, че Димитрова е отдавна свързана с ГЕРБ. Тя е от неговия избирателен район Велико Търново. \"Познавам я, откакто правя политика. Присъствал съм на много нейни срещи с хора с увреждания, тя над 20 г. работи в социалната сфера\", каза зам.-председателят на ГЕРБ. Той изрази подозрение, че е имало \"сценарий това да се случи\". От думите на Цветанов се разбра, че отговорността за скъпата командировка е на министър Бисер Петков, в чиито правомощия е да подписва заповедите за командироване. Форумът е трябвало да бъде посетен от български представител на високо ниво, защото България го е председателствала, а министърът не е могъл да пътува във време на протести, защото това щяло да се изтълкува още по-лошо. Димитрова спестила пари, като нощувала в общежитието на българското консулство, така че съмненията, че е използвала командировката за екскурзия, са несъстоятелни, според Цветанов.", "date": "2018.06.21", "title": "Зам.-министърът със скъпата командировка се готви за екипа на Валери Симеонов"}
{"url": "https://www.dnevnik.bg/evropa/2018/06/21/3203451_hiliadi_rumunci_protestiraha_sreshtu_promeni_koito/", "text": "Хиляди хора протестираха в Букурещ и редица други гладове на Румъния срещу смекчаване на Наказателнопроцесуалния кодекс, което според тях ще затрудни борбата с корупцията, предадоха \"Франс прес\" и \"Асошиейтед прес\", цитирани от БТА. \"Няма да отстъпим\" и \"Крадци\", скандираха близо 5000 демонстранти пред сградата на правителството в Букурещ. Те размахваха знамена на Румъния, САЩ и ЕС и наричаха \"Червена чума\" управляващата Социалдемократическа партия. Шумни демонстранти влязоха и в сградата на парламента, придружени от депутати на опозиционния \"Съюз за спасение на Румъния\", в момент, когато министър-председателят Виорика Дънчила изнасяше реч от трибуната за наближаващото румънско ротационно председателство на ЕС в първата половина на 2019 г. На няколко пъти имаше сблъсъци със силите на реда. Арестувани са осем души, сред които един германски журналист. Хиляди протестираха и в градове като Брашов, Сибиу, Тимишоара, Яш и Клуж. В понеделник късно вечерта доминираният от социалдемократите парламент прие изменения в Наказателнопроцесуалния кодекс, които според опозицията имат за цел да защитят закононарушители. Сред измененията има намаляване на броя нарушения, за които дадено лице може да бъде пратено във временен арест, и драстично ограничаване на времетраенето на следствените действия. Според президента десноцентрист Клаус Йоханис редица изменения целят  да фаворизират председателя на Социалдемократическата партия Ливиу Драгня , който може да поиска преразглеждане на присъдата му от две години затвор условно за изборна измама, която от 2016 г. му забранява да се кандидатира за премиер. Днес освен това румънският Върховен касационен съд ще обяви присъдата си срещу Драгня по обвинение в подстрекаване към злоупотреба със служебно положение в качеството му на председател на Окръжния съвет на окръг Телеорман в афера с фиктивни работни места.", "date": "2018.06.21", "title": "Хиляди румънци протестираха срещу промени, които може да отслабят борбата с корупцията"}
{"url": "https://www.dnevnik.bg/na_put/2018/06/21/3201677_koi_sa_evropeiskite_gradove_s_nai-visoka_turisticheska/", "text": "Базираният в Париж портал за туристически услуги Liligo събра информация за туристическата такса, която събират най-посещаваните европейски градове като напомни на туристите къде нощувките им ще се оскъпят допълнително с най-голяма стойност, съобщава  Daily Mail. През този летен сезон най-много туристите ще са принудени да доплащат за нощувките в Майорка, Ибиiа, Форментера, Барселона и Рим. Така, отседналите за седмица в 5-звезден хотел на Балеарските острови, ще платят допълнително 28 евро, а в 3-звезден - 14 евро. Определената от местните власти туристическа такса в Майорка, Ибиiа и Форментера е 4 евро на човек в 5-звезден хотел, 3 евро - в 4-звезден, 2 евро - в хотели с 2 и 3 звезди и 1 евро в хостелите, къмпингите и къщите за гости. Нощувка в 5-звезден хотел в Барселона се оскъпява с 2.25 евро заради градската туристическа такса, в 4-звездните - с 1.1 евро, с 0.65 евро - в местата за настаняване с по-ниска категория. В останалата част на Каталуня туристите плащат 2.25 евро за 5 звезди, 0.90 евро - за 4 звезди и 0.45 евро за всички останали. В Рим луксозното настаняване се оскъпява с цели 7 евро заради местната туристическа такса. Неапол, Венеция и Флоренция \"глобяват\" туристите с между 3 и 5 евро, а в Милано - с между 2 и 5 евро. Експертите на Liligo коментират, че разнообразието в европейските градове е голямо. Например, в Амстердам, Берлин и Кьолн таксата достига 5% от цената на настаняването, в Айндховен - 3.5%, в Ротердам - 4.5%. За сметка на това в Мюнхен няма туристическа такса.", "date": "2018.06.21", "title": "Кои са европейските градове с най-висока туристическа такса"}
{"url": "https://www.dnevnik.bg/evropa/2018/06/21/3203454_italiia_niama_da_priema_kandidati_za_ubejishte_vurnati/", "text": "Италия няма да приема кандидати за убежище, върнати от Германия, каза вчера италианският министър на вътрешните работи Матео Салвини, цитиран от ДПА и БТА. Той каза това в отговор на плана на германския си колега Хорст  Зеехофер да връща  от границите на Германия мигранти, чиито предишни молби за убежище са били отхвърлени или които са регистрирани като кандидати за убежище в друга страна - членка на ЕС. Германският канцлер Ангела Меркел не е съгласна с проекта на своя вътрешен министър и иска да се намери общо рамково решение на миграционния проблем в ЕС. По-рано тази седмица Зеехофер  й постави ултиматум  до две седмици да договори общо решение на мигрантския въпрос с други европейски страни. В неделя председателят на Европейската комисия Жан-Клод  Юнкер свиква извънредна среща  за миграцията, на която се очаква да присъстват Австрия, България, Германия, Гърция, Испания, Италия, Малта и Франция. В края на следващата седмица предстои  ключов Европейски съвет , на който ще се търси съгласие за промяна на системата за убежище. Салвини е почти постоянно в светлината на прожекторите на политическата сцена, откакто стана вътрешен министър на 1 юни. Той вече си създаде име, като  забрани на превозващи мигранти спасителни кораби  на хуманитарни организации да акостират в италиански пристанища. По-рано тази седмица чешкият премиер Андрей Бабиш също каза, че искането на консервативните баварски съюзници на германския канцлер за гранични проверки в рамките на ЕС с цел спиране на пристигането на мигранти в Германия  е неприемливо за съседна Чехия . Лагери за бежанци извън ЕС Междувременно друга идея, тази за създаване извън територията на ЕС на лагери за поели към Европа бежанци, започна да набира подкрепа, след като шведският премиер Стефан Льовен не изключи възможността страната му да подкрепи на предстоящата среща на върха това предложение, предаде ТАСС. \"Всичко изцяло зависи от това как и в каква форма ще се организират подобни лагери. Приемът в тях трябва да се основава на човешкото достойнство\", каза шведският премиер в интервю за националната информационна агенция ТТ. Според Льовен приемът на бежанците трябва да бъде организиран в сътрудничество с ООН. Швеция подкрепя линията за принудително преразпределяне на бежанците. Според Стокхолм механизмът, при който всички страни (от ЕС) са длъжни да приемат мигранти, може да бъде задействан, когато някоя държава членка се сблъска с мигрантски поток, отбелязва ТАСС. Льовен обаче каза, че Швеция е готова и за компромис. \"Но тогава и другите трябва да покажат какво са готови да направят. Ние трябва по някакъв начин да поемем съвместна отговорност пред общите предизвикателства. И за това, разбира се, може да се намерят различни форми\", подчерта шведският премиер.", "date": "2018.06.21", "title": "Италия няма да приема кандидати за убежище, върнати от германските граници"}
{"url": "https://www.dnevnik.bg/politika/2018/06/21/3203447_cvetanov_ochakva_ot_bsp_oshte_dva_vota_na_nedoverie/", "text": "Зам.-председателят на ГЕРБ и лидер на парламентарната й група Цветан Цветанов прогнозира, че предстоящият вот на недоверие,  поискан от БСП , ще е неуспешен, и очаква следващите подобни искания да са догодина - веднъж преди евроизборите, а след тях - преди местните избори. \"Вота на недоверие го приемаме като част от системния подход на БСП - в началото на председателството, след председателството. Предполагам, следващият преди евроизборите, а последващият - преди местните избори\", каза Цветанов в интервю за \"Нова телевизия\". Според него мотивите за вота на недоверие - за провал в политиката по сигурността, \"не отговарят на желанието и амбициите на БСП\". \"Когато искаш вот, трябва да си предложил алтернатива за по-добро за обществото и държавата\", каза Цветанов и обвини БСП, че умишлено е съсипала системата за сигурност, когато е управлявала. \"Не бих казал, че всичко е прекрасно, но усилията се полагат да се върнем към нива на ефективност от малко по-далечен период\", каза Цветанов, който беше вътрешен министър в първото правителство на ГЕРБ. Помолен да коментира конфронтацията между министъра на туризма Николина Ангелкова и ръководещия ресора й вицепремиер Валери Симеонов, който е представител на коалиционния партньор \"Обединени патриоти\", Цветанов отговори, че във всяко коалиционно правителство има напрежение, но \"това напрежение дава възможност на (правителствената) конструкция да бъде стабилна\".", "date": "2018.06.21", "title": "Цветанов очаква от БСП още два вота на недоверие догодина"}
{"url": "https://www.dnevnik.bg/sport/2018/06/21/3203459_voleibolistkite_zapochnaha_s_burza_pobeda_v_turnira_na/", "text": "Женският национален отбор по волейбол започна с отлична победа участието си в турнира на претендентите. Българките се наложиха с 3:0 (25:11, 25:16, 25:15) срещу Австралия в първия си мач от група В в перуанската столица Лима. Воденият от Иван Петков състав надигра убедително съперника си и спечели бързо. Българките поеха инициативата още в началото и до края бяха водещият отбор. Те спечелиха категорично първата част, като дадоха само 11 точки на съперника. В следващите два гейма картината се запази. Българките стигнаха до важния турнир в Перу, след като  спечелиха златния поток в Европейската лига . Сега те се борят с още пет отбора за първото място в турнира на претендентите. Победителят в надпреварата ще се класира за най-силния турнир - Лигата на нациите, през 2019 г. Следващият съперник на волейболистките е Пуерто Рико. Срещата e в събота и започва в 01.00 ч. след полунощ българско време. В другия мач от надпреварата, който се изигра, Перу загуби с 0:3 от Колумбия в група А.", "date": "2018.06.21", "title": "Волейболистките започнаха с бърза победа в турнира на претендентите"}
{"url": "https://www.dnevnik.bg/bulgaria/2018/06/21/3203448_prez_liatoto_hranata_da_ne_stoi_nad_4_chasa_izvun/", "text": "През лятото храната да не се оставя за повече от четири часа извън хладилника, защото има опасност от салмонела. При престой на Черноморието водата, която се пие, да е задължително бутилирана, а ръцете да се мият най-малко 20 секунди. Тези съвети отправи директорът на Националния център по заразни и паразитни болести проф. Тодор Кантарджиев по \"Нова телевизия\". \"Салмонелата, която дори да попадне в малки количества в организма, се развива много бързо за часове и причинява повръщане и диария\", уточни експертът и подчерта, че всички продукти от месо трябва да минават термична обработка преди консумация. \"В няколко детски заведения установихме салмонела и се оказа, че щамът е един и същ. Причината може да са общи продукти или обща кухня. Когато има 20 регистрирани деца със заразата, впоследствие се оказва, че заразените около тях са двойно повече\", добави експертът. Той даде съвети и за наближаващите летни отпуски и престоя на морето. \"Храната трябва да е от хубав източник, да се внимава с пиците на парче и най-вече със сосовете от пластмасови бутилки,\" каза Кантарджиев. Експертът препоръча да се внимава и с водата, която трябва да е бутилирана, защото понякога в чешмяната попадат фекалии. Затова и на малки деца не трябвало да се поръчват храни, в които е възможно тя да бъде вложена, например таратор. Проф. Кантарджиев предупреди, че по време на летния сезон трябва да се внимава и за полово предавани болести като сифилиса. Той акцентира, че те са причина за 90% от репродуктивните проблеми в страната. Медикът посъветва хората, избрали да почиват извън страната, да внимават за морбили. \"Не съветвам децата под 13-месечна възраст, които не са имунизирани срещу морбили, да се водят на курорти в съседни държави, защото вероятността да се заразят е голяма\", добави той.", "date": "2018.06.21", "title": "През лятото храната да не стои над 4 часа извън хладилника, съветва експерт"}
{"url": "https://www.dnevnik.bg/evropa/2018/06/21/3203457_sled_otstupkite_na_mei_britanskite_deputati/", "text": "Горната камара на британския парламент одобри законопроекта на премиера Тереза Мей за Брекзит, с което бе сложен край на няколко месеца парламентарни дебати по текста. Той официално ще прекрати членството на Великобритания в ЕС, предаде \"Ройтерс\". Камарата на лордовете одобри правителствения законопроект без гласуване, след като бунтът на искащите парламентът да има по-голямо влияние върху процеса на излизане от ЕС бе потушен в Камарата на общините по-рано вчера. Текстът ще стане закон в близките седмици, след като получи \"Кралското одобрение\" - формалност, която не включва по-нататъшни разисквания. Заплашено от неблагоприятен вот в Камарата на общините, британското правителство внесе промени в проектозакона за Брекзит, който представи вчера за обсъждане в долната камара на парламента. Направената отстъпка даде резултат и кабинетът на премиера Тереза Мей спечели ключовото гласуване, предадоха световните агенции, цитирани от БТА. Правителството разполага с крехко мнозинство от 10 места в Камарата на общините. Тереза Мей се опитва да си върне подкрепата на депутати еврофили от своята Консервативна партия, които искат парламентът да има последна дума по окончателното споразумение за Брекзит. За да постигне това, британското правителство промени своя поправка в проектозакона за излизането на страната от ЕС, който представя за дебатиране днес в Камарата на общините, заяви преди вота министърът за Брекзит Дейвид Дейвис. Досегашната версия на проектозакона се ограничаваше да позволи на депутатите консултативен вот по окончателното споразумение, ако такова изобщо има, без възможност да се противопоставят на резултата от преговорите. Внесената промяна обаче дава на председателя на парламента правото да реши дали парламентът може да предложи промени в споразумението, отбелязва \"Франс прес\". Преди да приемат променената от правителството версия за проектозакона за Брекзит, депутатите отхвърлиха с 319 срещу 303 гласа конкурентно предложение. То бе представено от няколко несъгласни с Мей депутати еврофили. Тяхното предложение предвиждаше британският парламент да има право на вето върху резултатите от преговорите за Брекзит и де факто да контролира процеса на излизане на страната от ЕС. По-късно днес Лондон ще представи плановете си за нови имиграционни правила за гражданите на ЕС, които живеят в Обединеното кралство след Брекзит, като в същото време настоява и ЕС да даде повече подробности за собствените си предложения за британските граждани, предаде \"Ройтерс\".", "date": "2018.06.21", "title": "След отстъпките на Мей британските депутати окончателно одобриха закона за Брекзит"}
{"url": "https://www.dnevnik.bg/sviat/2018/06/21/3203465_premierut_na_nova_zelandiia_rodi_i_izleze_v_otpusk_za/", "text": "Новозеландският премиер Джасинда Ардърн съобщи, че е родила първото си дете, момиче, предаде \"Ройтерс\". Тя е вторият действащ премиер, родил по време на мандата си, след министър-председателя на Пакистан,  Беназир Бхуто . Ардърн, която е на 37 г. и бе най-младият премиер в историята на страната, когато пое поста миналата година, съобщи новината в \"Туитър\". Тя  ще излезе в майчинство, което ще продължи 6 седмици , а през това време задълженията ѝ ще поеме вицепремиерът Уинстън Питърс. След това, през август, грижите за детето ще бъдат поети от партньора ѝ - Кларк Гейфорд. Той ще прекарва част от времето си в дома им в Окланд и известно време в столицата Уелингтън, където тя ще работи. Ще я придружава и при международни пътувания. \"Новозеландците са изключително щедри хора и щедро ме подкрепяха независимо от политиката, докато друго човешко същество навлиза в нова фаза на живота си\", каза министър-председателят на последното си публично събитие, преди да роди. Ардърн е третият премиер жена на Нова Зеландия - първата страна в света, дала право на глас на жените през 1893 г.", "date": "2018.06.21", "title": "Премиерът на Нова Зеландия роди и излезе в отпуск за 6 седмици"}
{"url": "https://www.dnevnik.bg/evropa/2018/06/21/3203469_avstriia_e_gotova_da_deistva_sama_ako_niama_burzi/", "text": "Австрийският канцлер Себастиан Курц каза вчера, че на срещата на няколко европейски лидери  през уикенда  ще настоява да се действа бързо по проблема с миграцията, като заплаши, че неговата страна ще започне сама да създава центрове за кандидати за убежище извън ЕС, ако проточилата се парализа в търсенето на общоевропейско решение по въпроса не бъде преодоляна, предаде \"Ройтерс\". Консерваторът Курц, който е хардлайнер по въпроса за имиграцията и управлява в коалиция с крайната десница, обеща да предотврати повтаряне на миграционната криза от 2015 г., когато Австрия прие кандидати за убежище, чийто брой надхвърли 1 процент от собственото й население. Сега той настоява да се даде по-твърд мандат на \"Фронтекс\", граничната агенция на ЕС, да се намесва по море и зад граница. \"Достигнахме точка, в която позициите на повечето страни (от ЕС) сочат в правилна посока и повечето от тях са съгласни, че отворените външни граници са погрешно решение\", каза Курц, който бе домакин на съвместна среща в Линц на правителствата на Австрия и съседната южногерманска провинция Бавария. Срещата предхожда предварителната лидерска среща на Германия, Италия, Франция, Австрия, България и някои други страни от ЕС, насрочена за неделя в Брюксел, специално посветена на изглаждане на  сериозните различия  по имиграционния проблем. Тя пък предхожда редовната  среща на върха на ЕС на 28-29 юни  пак в Брюксел, на която, както се очертава, дискусиите по имиграцията отново ще излязат на преден план. \"Ние ще упражним натиск, за да се вземат решения именно в тази посока. Въпросът, който е поне толкова важен, колкото и останалите, е дали тези решения ще бъдат приложени бързо\", каза австрийският канцлер на съвместна пресконференция в Линц с баварския премиер Маркус Зьодер, без да уточни какви може да бъдат тези решения. Във връзка със започващото на 1 юли  австрийско ротационно председателство  на Съвета на ЕС Курц заяви, че ще се стреми да осигури \"възможността \"Фронтекс\" да може да действа и в трети страни... да се бори срещу каналджиите - трафиканти на хора така, както в други части на света се борят с наркомафията\". Ако се окаже, че няма воля за такова решение, \"ние несъмнено ще трябва да помислим как като отделни страни можем да се обединим в по-малка група за реализиране на такъв съвместен проект\", подчерта австрийският канцлер, имайки предвид създаването на центрове за кандидати за убежище. Курц отбеляза, че  Австрия вече е започнала \"предварителни разговори  с Дания и други малки страни\" от ЕС по въпроса. Той все пак добави, че целта засега е намирането на общо европейско решение. Курц очевидно е намерил сходно мислещ събеседник в лицето на Зьодер, който каза, че би било \"разумно да се похарчат пари за създаване на протекционни зони в Африка\", за да се предотврати напливът на бежанци към ЕС. Според баварския премиер създаването на такива зони би подало сигнал към обществеността, че няма да се повторят събитията от 2015 г., когато Германия отвори границите си за стотици хиляди бежанци. Той обаче не уточни дали това означава финансиране на лагери за бежанци на африканския континент. /БТА", "date": "2018.06.21", "title": "Австрия е готова да действа сама, ако няма бързи действия в ЕС за миграцията"}
{"url": "https://www.dnevnik.bg/politika/2018/06/21/3203502_votut_na_nedoverie_na_bsp_shte_se_obsujda_vuv_vtornik/", "text": "Дебатите по вота на недоверие, внесен от БСП, ще се проведат на извънредно заседание на парламента във вторник. Самото гласуване на вота на недоверие ще бъде в петък – 29 юни. Предложението на председателя на парламента Цвета Караянчева за насрочване на извънредното заседание беше прието със 170 гласа \"за\" и 4 \"въздържал се\". Това е  вторият вот на недоверие към кабинета \"Борисов 3\"  заради провал в политиката по сигурността. Под искането за свалянето на правителството са се подписали 80 социалисти, като при гласуването се очаква и подкрепата на депутатите от ДПС. Сред мотивите на вота, изброени от говорителя на парламентарната група на \"БСП за България\" Елена Йончева, са провал при осигуряване на националната сигурност, провал в работата на МВР, неразкриване на убийства, растяща битова престъпност, телефонни измами, неосигуряване на адекватни условия за военнослужещите и др.", "date": "2018.06.21", "title": "Вотът на недоверие на БСП ще се обсъжда във вторник, гласуването ще в петък"}
{"url": "https://www.dnevnik.bg/photos/2018/06/21/3203361_fotogaleriia_evropa_na_karikaturistite/", "text": "По повод приключването на председателството на България на Съвета на ЕС посолството на Германия и посолството на Франция в София със съдействието на Представителството на Европейската комисия в България представят изложбата \"Европа на карикатуристите\", която ще продължи до 30 юни. В изложбата са включени творби на едни от най-талантливите съвременни карикатуристи, отразили актуални политически събития, свързани с ЕС и света. Автор на карикатурата: Алла и Чавдар Георгиеви", "date": "2018.06.21", "title": "Фотогалерия: Европа на карикатуристите"}
{"url": "https://www.dnevnik.bg/ot_vas/galeriiotvas/2018/06/21/3203471_chitatelska_fotogaleriia_reikiavik/", "text": "Столичният район Рейкявик е най-големият и най-населен град на Исландия и днес в него живеят 203 594 души, което е 2/3 от цялото население на страната. На снимката е офисът на премиера на Исландия. ", "date": "2018.06.21", "title": "Читателска фотогалерия: Рейкявик"}
{"url": "https://www.dnevnik.bg/evropa/2018/06/21/3203504_slovashki_fermeri_protestiraha_sreshtu_izmami_sus/", "text": "Фермери от Централна и Източна Словакия навлязоха с десетки трактори в столицата Братислава в протест срещу измамите със земеделски субсидии, които бяха разкрити в последното разследване на убития журналист Ян Куцяк, предаде \"Ройтерс\". Според фермерите правителството и управляващата лява партия \"Смер\", която е на власт през по-голямата част от последното десетилетие, години наред не са обръщали внимание на схема, в която хора с политически връзки кандидатстват и получават субсидии за земи, които нито притежават, нито имат някакви законни претенции над тях. На вчерашното си заседание правителството на Словакия реши да създаде анкетна комисия, която да провери твърденията за измами със субсидии. Тази седмица генералната прокуратура заяви, че е проучила 35 случая, свързани с оплакванията на фермерите, но не посочи кога ще оповести резултатите от проверката. След среща с протестиращите фермери президентът Андрей Киска каза, че трябва да се възстанови върховенството на закона в селските райони на Словакия и да има ясни права на собственост върху земи, защото сегашната система създава условия за измами. Дребните фермери казват, че са жертви на насилие или шантаж от местни престъпници, които се опитват да ги изгонят от земите им или да вземат субсидии за тях, докато полицията си затваря очите. Според словашкия закон всеки, който извършва земеделска дейност на дадена земя, без непременно да е неин собственик, има право да кандидатства за субсидия за всеки хектар, която се финансира от ЕС. Фермерите твърдят, че някои хора незаконно претендират за субсидии, че не предоставят документи, които доказват, че упражняват земеделска дейност, или дават фалшиви документи и че имат връзки в държавната администрация. Убитият през февруари разследващ журналист  Ян Куцяк привлече вниманието върху италиански бизнесмени в Словакия с възможни връзки с мафията. Убийството му разтърси страната,  предизвика масови протести  и доведе до оставките на  премиера ,  двама вътрешни министри  и  един началник на полицията . /БТА", "date": "2018.06.21", "title": "Словашки фермери протестираха срещу измами със земеделски субсидии"}
{"url": "https://www.dnevnik.bg/bulgaria/2018/06/21/3203463_nad_1_mln_iaica_sa_iztegleni_ot_pazara_zaradi_ptichi/", "text": "Българската агенция за безопасност на храните е изтеглила от пазара и ще унищожи над 1 млн. яйца от птицеферма в Добричко заради огнище на птичи грип, съобщи институцията на сайта си. Яйцата са с номера 2BG08001 и 3BG08001. Ще бъдат умъртвени и около 320 хиляди кокошки носачки на същия производител. Няма опасност за хората от заразените яйца , а в страната няма регистрирани случаи на опасния щам е H5N1, заяви пред Би Ти Ви д-р Кремена Стоева от Българската агенция за безопасност на храните (БАБХ) пред Би Ти Ви. \"Яйцата се изтеглят, за да се ограничи птичият грип - вирусно заразяване, което се разпространява много бързо сред птичите стада и се пренася механично. Предприемаме всички мерки, за да може да не попадне в здрави ферми\", каза експертът и добави, че компенсации за производителите не се предвиждат. \"За да не се допусне разпространение на заразата в Добричко, местните са предупредени да отглеждат домашните птици в закрити помещения. Фуражът също не трябва да се съгранява на открито\", добави Стоева. От началото 2018 г. са потвърдени 11 огнища на птичи грип – 2 във ферми за кокошки носачки и 9 във ферми за патици. Последното констатирано огнище е от 13.06.2018 г., информира агенцията по храните.", "date": "2018.06.21", "title": "Над 1 млн. яйца са изтеглени от пазара заради птичи грип"}
{"url": "https://www.dnevnik.bg/bulgaria/2018/06/21/3203513_meteorolozi_izliazoha_na_protest_pred_ban_s/", "text": "Метеоролозите от Националния институт по метеорология и хидрология (НИМХ) към БАН излязоха на протест в София. Пред централната сграда на Българската академия на науките те настояха за по-високи заплати и по-голямо държавно финансиране на работата им. Според тях има целенасочен опит на ръководните органи на БАН да ликвидират дейността им, като ги оставят без необходимите средства за изпълнение на задълженията им. Именно заради това настояха зам.-председателят на академията Константин Хаджииванов да поеме отговорност за начина на разпределение на бюджетната субсидия на БАН за 2018 г. Метеоролозите поискаха още той да се оттегли от поста си. На протеста беше поставено още едно искане – в срок до 2 юли на НИМХ към БАН да бъдат предоставени 1.15 млн. лв., за да се осигури дейността му до края на 2018 г. Вчера метеоролог обясни, че  парите на института ще свършат на 9 юли.  Недоволството цели да се обърне внимание и на ниските заплати в сектора. Метеоролозите обясниха, че средното им трудово възнаграждение е малко над 600 лв. Именно заради това в последно време хора с дългогодишен опит са започнали да напускат, а нови на техните места не идват. На сайта на НИМХ  пък се появи съобщение на черен фон, в което се подчертава, че протестът на метеоролозите е започнал преди два месеца, но досега е бил тих. След като никой не им обърнал внимание, се принудили да действат крайно. Мястото на протеста между сградата на БАН и парламента също не е избрана случайно. \"Обръщаме се към Народното събрание с молба спешно да направи необходимите изменения в Закона на БАН, за да е невъзможно в бъдеще средствата от държавния бюджет, предназначени за НИМХ, да се преразпределят от ръководни органи на БАН. Не желаем повече да бъдем използвани като \"рекетьор\" срещу българското правителство\", пише в съобщението. Метеоролозите предупреждават, че ако исканията им не бъдат изпълнени, ще преустановят работа на 9 юли, като ще изпълняват само дейността си, свързана с научни изследвания.", "date": "2018.06.21", "title": "Метеоролози излязоха на протест пред БАН с предупреждение, че ще спрат работа (видео)"}
{"url": "https://www.dnevnik.bg/sviat/2018/06/21/3203508_v_rusiia_moje_da_ima_novi_protesti_zaradi_pensionnata/", "text": "Кремъл да се готви за рязко активизиране на протестите в Русия, приканва в. \"Ведомости\", цитиран от Би Би Си. Изданието цитира анализ на Комитета за граждански инициативи (КГИ), оглавяван от шефа на Сметната палата и бивш финансов министър Алексей Кудрин. Експертите отбелязват  спад на протестите в Русия напоследък , сочейки за причини президентската кампания, приключила през март, и стабилизирането на икономиката. Сега обаче несъгласието със замисляното от властите вдигане на възрастта за пенсия може да обедини хората, излизали на протести, свързани с локални теми, смятат те. Авторите на изследването изброяват руски региони, където според тях има по два фактора за напрежение - например републиките Кабардино-Балкария, Дагестан, Алтайския край, Кемеровска и Ростовска област, също и Москва. Напомнят, че там вече имаше протестни акции във връзка с политиката и изборите в Русия, с хуманитарни проблеми, градската среда и замърсяването, проблеми с влоговете на населението и др. Последните протести в Русия се организираха от отделни групи по повод различни социални теми, но пенсионната реформа засяга най-различни хора и повечето не я подкрепят - затова тя може да ги обедини, заявява политологът Алексей Титков. \"Протестната вълна през лятото и наесен ще бъде значителна\", прогнозира той. Според анализатора Александър Кинев тези протести ще предизвикат появата на нови политически сили в Русия, но още не се знае дали ще бъдат \"рестартирани\" стари проекти, или ще се лансират нови. \"Основните дългосрочни и което е от значение - дългогодишни ефекти от тази тема\" ще проличат \"в електоралното поле\" - \"ще се прегрупира сериозно партийно-политическата система\" в Русия, очаква наблюдателят Дмитрий Бадовски. /БТА", "date": "2018.06.21", "title": "В Русия може да има нови протести заради пенсионната реформа, обяви \"Ведомости\""}
{"url": "https://www.dnevnik.bg/sport/2018/06/21/3203505_kralev_imam_nadejda_zashtoto_imame_mnogo_silno/", "text": "Министърът на младежта и спорта Красен Кралев заяви, че има надежда за българския национален отбор по футбол. Според него има силно поколение. Думите му дойдоха при гостуването му в сутрешния блок на Би Ти Ви, където водещият сподели шегата, че от 20 години българският отбор няма загуба на световно първенство. За последно националите играха на световни финали във Франция 1998. Кралев отвърна, че въпросите за успехите в отделните спортове трябва да се насочват към ръководствата на федерациите. \"Много се работи в детско-юношеския футбол, защото там са корените. Имаме много интересни юноши. Виждате, много по-лесно е да продадеш юноша в елитен западен отбор, отколкото при мъжете. Някъде нишката я губим 18-20 години. А то тогава започва къртовската работа\", каза Кралев. \"Имам надежда, защото има много силно поколение. Знаете, с футболния съюз работим упорито от няколко години в посока детско-юношески футбол. Има много таланти, които излизат. Най-голямата грижа обаче на треньорите и на ръководството на футболния съюз е да се запазят тези момчета и да ги възпитават в посока така, че те трябва да работят. Това не е забавление. Професионалният футбол си е работа. Както всички нормални хора работят по 8-10 часа, така и ти трябва да работиш като спортист, ако искаш да имаш успехи. Ако не - можеш да се подвизаваш в родните ешелони и до 40 години. Но това няма да ти доведе нито на теб, нито на държавата удовлетворение.\" Кралев говори за проблемите с уреждането на мачове. Според думите му 77% от случаите са на мачове в Европа. \"Затова проблемът си е наш\", каза той. Думите му идват няколко дни след  участието му в  работна среща в Москва , организирана от Разширеното частично споразумение за спорт (ЕPAS) на Съвета на Европа и Министерството на спорта на Руската федерация. Министърът посочи, че има конвенция, която би помогнала в борбата с уреждането на мачове, но тя е ратифицирана от всички държави в Европейския съюз с изключение на Малта. \"Това е много сериозен политически казус, защото показва един от дефектите в Европейския съюз. Една държава - заради личния си интерес, блокира нещо, което е от фундаментално значение за даден сектор, какъвто е спортът.\" Кралев каза още, че се надява бизнесът да помогне на  федерацията по вдигане на тежести да плати глобата си към международната федерация . Според него въпреки скандалите това е спорт, който носи успехи, и това може да бъде използвано от компаниите. Той посочи, че заради наказания някои от големите сили в щангите ще бъдат само с по една жена и един мъж на олимпийските игри в Токио 2020, а България би могла да изпрати по двама, което е предпоставка за спечелване на олимпийски медал.", "date": "2018.06.21", "title": "Кралев: Имам надежда, защото имаме много силно поколение във футбола"}
{"url": "https://www.dnevnik.bg/sviat/2018/06/21/3203522_i_turciia_vuvede_nakazatelni_mita_sreshtu_sasht/", "text": "Турция налага вносни мита върху над двайсет американски продукта - от автомобили до слънцезащитни кремове - в отговор на американските мита върху стоманата и алуминия, предаде \"Асошиейтед прес\". Според документи, внесени в Световната търговска организация (СТО), Турция ще наложи мита на обща стойност 267 млн. долара върху американски стоки, внасяни в Турция, възлизащи на 1.8 млрд. долара. Митата, които влизат в сила от днес, са ответна мярка срещу решението на президента на САЩ Доналд Тръмп да наложи мита върху вносната стомана и алуминий, съответно 25 и 10 процента. САЩ заявиха, че вносът на металите представлява заплаха за националната сигурност. Мярката  разгневи традиционни съюзници  на САЩ като ЕС, Канада и Турция. Американските мита върху внасяните от Турция стомана и алуминий на обща стойност 1.1 млрд. долара възлизат на 267 млн. долара. Турският министър на икономиката Нихат Зейбекчи обяви, че Турция започва да прилага от днес ответни мита заради \"неразумните\" и \"неприемливи\" допълнителни мита върху стоманата, въведени от Вашингтон. Нововъведените турски мита засягат американските въглища, хартия, бадеми и орехи, тютюневи изделия, необработен ориз, уиски, автомобили, козметика, машинно оборудване и петролни продукти. Турция продължава да се стреми към активни, стабилни и реципрочни търговски отношения със САЩ, заяви още Зейбекчи. Обемът на търговията между Турция и САЩ за миналата година възлиза на 20.6 млрд. долара според официалните данни. /БТА", "date": "2018.06.21", "title": "И Турция въведе наказателни мита срещу САЩ"}
{"url": "https://www.dnevnik.bg/evropa/2018/06/21/3203532_nelepo_e_sasht_da_smiatat_es_za_zaplaha_za/", "text": "Европейският съюз е готов да разговаря със САЩ, за да реши търговския спор, който започна с решението на Вашингтон да наложи мита на европейските стомана и алуминий, каза еврокомисарят за търговията Сесилия Малмстрьом, цитирана от \"Ройтерс\". По думите й американските мита са \"незаконни\" и противоречат на правилата на Световната търговска организация (СТО). Тя отбеляза, че не е имало друг избор, освен да се предприемат ответни действия за защита на европейските интереси и работни места. \"Мислим, че е нелепо да се смята, че ЕС е заплаха за националната сигурност на САЩ\", каза еврокомисарят по време на семинар. \"Ние винаги сме отворени за разговори със САЩ. Целият ЕС се основава на идеята, че разговаряме\", допълни тя. ЕС  ще започне да налага вносни мита  от 25% на редица продукти от САЩ в петък в отговор на американските тарифи върху стоманата и алуминия от съюза, обявени по-рано този месец, посочи Малмстрьом. По време на посещение в Нова Зеландия Малстрьом потърси подкрепата на страната за отворена, основана на правила търговска система, която по думите й е застрашена от търканията между САЩ и други големи икономики. Еврокомисарят каза, че е \"много обезпокоена\" от ситуацията, защото тя може да ескалира до \"пълна търговска война\", която ще наруши световните вериги за доставка и ще навреди на световната икономика. Въпреки споровете със САЩ ЕС споделя критиките на Вашингтон, че Китай осъществява дъмпинг на цените на стоманата и алуминия, като субсидира държавни компании, заяви Малмстрьом, добавяйки, че действията на Пекин предизвикват \"огромна нестабилност\" на световните пазари. \"Не харесваме това. Никой не го харесва. Трябва да се справим с този въпрос. Но налагането на тарифи по целия свят не е правилният начин за справяне с проблема\", допълни еврокомисарят.", "date": "2018.06.21", "title": "Нелепо е САЩ да смятат ЕС за заплаха за националната сигурност, каза комисар Малмстрьом"}
{"url": "https://www.dnevnik.bg/photos/snimka_na_denia/2018/06/21/3203542_snimka_na_denia_sinite_djuni_na_mars/", "text": "Дюните във форма на полумесец и обърнати в посока на вятъра са известни с наименованието си бархан. Когато дюните са отдалечени една от друга, вятърът придвижва по-леко техните краища и така дюната придобива сърповидна форма. Подобна дюна беше заснета от намиращия се в орбита на Марс космически апарат Mars Reconnaissance Orbiter. Кадърът е от началото на тази година, като впечатлява с цвета на дюните, които са сини.", "date": "2018.06.21", "title": "Снимка на деня: Сините дюни на Марс"}
{"url": "https://www.dnevnik.bg/sviat/2018/06/21/3203536_severna_koreia_veche_ne_prodava_antiamerikanski/", "text": "Магазините за туристи в Северна Корея вече не продават пропагандни артикули против \"империалистическа Америка\", която досега беше основният враг на комунистическия режим, съобщава френският в. \"Фигаро\". Жестовете на Пхенян за  подобряване на отношенията със САЩ  приемат неочаквани форми. След срещата между севернокорейския лидер Ким Чен-ун и американския президент Доналд Тръмп на 12 юни в  Сингапур  севернокорейските магазинчета за туристи престанаха да продават пропагандни антиамерикански сувенири. Според директора на туристическата агенция \"Корьо турс\" в Пекин Саймън Кокрел тези сувенири са били много популярни, а сега всички са премахнати. Туристите в Северна Корея много харесват типичните за диктатурата сувенири, които могат да се намерят в столицата и в демилитаризираната зона между двете Кореи. \"Една от групите ни посети демилитаризираната зона три дни след срещата на върха в Сингапур. Забелязахме промяна в това, което се продаваше на туристите\", каза за \"Ройтерс\" Роуън Биърд от туристическа агенция \"Янг пайъниър турс\". Наред с по-тривиалните подаръци като женшена или местните алкохолни напитки магазинчетата предлагаха пощенски картички с политически послания, повлияни от пропагандните плакати на комунистическия режим. На тях можеха да се видят например тържествуващи войници с лозунги в заповедна форма: \"С обединените сили на цялата нация да унищожим провокативните машинации на американската  ядрена война !\" или \"Дайте ни каквато и да било заповед!\". Забраната на тези сувенири е един от най-видимите признаци за  промяната в тона на Пхенян . Постепенно са изчезнали и антиамериканските плакати. \"И не само на демилитаризираната граница. Всички антиамерикански плакати, които обикновено виждам около площад \"Ким Ир-сен\" и в магазините на комунистическата диктатура, са изчезнали\", казва Биърд.", "date": "2018.06.21", "title": "Северна Корея вече не продава антиамерикански сувенири"}
{"url": "https://www.dnevnik.bg/sport/2018/06/21/3203552_krizata_v_peru_postavia_dakar_2019_pod_vupros/", "text": "Провеждането на рали \"Дакар\" през 2019 г. е под въпрос. В основата на проблема е кризата в Перу, където е предвидено да се организира едно от най-зрелищните автомобилни състезания. \"Искаме да направим всичко възможно, за да може \"Дакар\" да се проведе\", каза министър-председателят Сесар Виянуева. Очаква се окончателното решение да бъде взето до часове. Откази да се включат в организацията на надпреварата дойдоха от  Чили , Еквадор, Боливия и Аржентина. Така за първи път, откакто през 2009 г. състезанието се премести в Южна Америка,  за домакин беше определена само една държава . Плановете са следващият сезон да започне в Лима на 6 януари и да има десет етапа, което е с четири етапа по-малко спрямо \"Дакар 2018\". Правителство в Перу предвижда свиване на бюджета. Виянуева посочи, че министерствата на културата, търговията, икономиката и образованието полагат усилия за положителен развой. \"Това е събитие от най-висока важност за страната, тъй като е очевидно, че привлича вниманието към Перу\", каза министър-председателят.", "date": "2018.06.21", "title": "Кризата в Перу поставя \"Дакар 2019\" под въпрос"}
{"url": "https://www.dnevnik.bg/sviat/2018/06/21/3203560_gurciia_ratificira_istanbulskata_konvenciia/", "text": "Гърция ратифицира конвенцията срещу насилието над жени, която раздели общественото мнение в някои европейски държави, съобщи Съветът на Европа. Подписаният от страните членки на съвета документ, известен като Истанбулската конвенция, ще влезе в сила в Гърция на 1 октомври 2018 г. В България конвенцията предизвика дискусии заради  твърдения на опозиционни партии и коалиционни партньори , че в нея се говори за \"трети пол\", отваря се възможност за \"еднополови бракове\" и се поставят под въпрос традиционни ценности. След решението на гръцкия парламент България е  единствената страна, членка на съвета Югоизточна Европа , която не е ратифицирала Истанбулската конвенция. Другото изключение е Косово, което не е член на Съвета на Европа. През април на фона на сходни протести  документът беше одобрен  и от депутатите в Хърватия. Българското правителство внесе законопроекта за ратификация в парламента още в началото на тази година, но  след два месеца го оттегли  с аргумента, че ще се очаква решение на Конституционния съд за съответствие на документа с основния закон.", "date": "2018.06.21", "title": "Гърция ратифицира Истанбулската конвенция"}
{"url": "https://www.dnevnik.bg/citat_na_deniia/2018/06/21/3203527_citat_na_denia_napraviat_si_dve_tatuirovki_edna/", "text": "Това заяви министърът на младежта и спорта Красен Кралев при гостуването си в сутрешния блок на Би Ти Ви. Той  каза, че е обнадежден за българския футбол, защото вижда силно поколение . Но изтъкна, че с младите трябва да се работи и да им се изграждат професионални навици. \"Това не е забавление. Професионалният футбол си е работа. Както всички нормални хора работят по 8-10 часа, така и ти трябва да работиш като спортист, ако искаш да имаш успехи. Ако не - можеш да се подвизаваш в родните ешелони и до 40 години. Но това няма да ти доведе нито на теб, нито на държавата удовлетворение.\"", "date": "2018.06.21", "title": "Цитат на деня: Направят си две татуировки, една прическа и си повярват, че са футболисти"}
{"url": "https://www.dnevnik.bg/biznes/2018/06/21/3203541_glavniiat_gotvach_na_kralska_svatba_e_nai-dobriia_shef/", "text": "Готвачът от Северна Ирландия Клеър Смит, която се грижеше за трапезата на сватбата на Меган Маркъл и принц Хари, е обявена за най-добрата жена, готвач в света, съобщава \"Гардиън\". Тя получи наградата си на церемонията в понеделник в Билбао, Испания, където  бяха отличени и 50-те най-добри ресторанта  в света. \"Все още са малко жените, представени на най-високото ниво в кулинарната индустрия. Трябва да направим нещо по въпроса, защото това няма да се промени, като просто не се обръща внимание. За мен да се прави разделение на мъже и жени е странно, но в същото време няма достатъчно жени главни готвачи\", коментира Смит. Защо са малко жените на тези позиции четете  тук . \"Надявам се скоро да установим, че не се нуждаем от награди, разделени по полов признак, защото жените ще получат своето признание и ще има баланс в индустрията\", допълва тя. Смит напуска семейната ферма край Белфаст, когато е на 16, за да учи кетъринг в Хайбъри колидж в Портсмут. След това работи в Terence Conran’s Michelin House, във French Laundry в Калифорния и в Per Se (заемащ 81-во място в тазгодишната класация на най-добрите ресторанти в света - бел. ред.) в Ню Йорк, преди да стане шеф патрон на ресторанта на Гордън Рамзи през 2007 г. Така тя става първата жена главен готвач на ресторант във Великобритания с три звезди \"Мишлен\" - само седем жени в историята на високата кулинария са били главни готвачи и са получавали толкова звезди. През юли 2017 г. тя отваря своя ресторант в знамения лондонски квартал \"Нотинг хил\" - Core by Clare Smyth. Оттогава заведението получава титлата най-добър ресторант през 2018 г. от GQ Food и Drink Awards. Най-близките на сватбата на Меган Маркъл и принц Хари са получили за вечеря пош бургери и свинско шкембе, а за десерт - вариация на захарен памук. \"Прекарах 15 г. от живота си в ресторанти с три звезди \"Мишлен\" и така се подготвих да постигна най-доброто, на което съм способна\", казва Смит. \"Стоях рамо до рамо с мъже в най-натоварените кухни в света и се справях по-добре и обожавах това\", казва още Смит при получаването на наградата.", "date": "2018.06.21", "title": "Главният готвач на кралска сватба е най-добрият шеф в света"}
{"url": "https://www.dnevnik.bg/sviat/2018/06/21/3203545_moskva_predade_na_riga_cheren_spisuk_s_latviiski/", "text": "Руското министерство на външните работи съобщи днес, че е предало на Латвия списък с латвийски граждани, на които е забранено да влизат в Русия. Причина са \"русофобските\" им позиции, както и призиви за затягане на санкциите срещу Русия и за \"съхраняване на практиката за дискриминация на рускоезичното малцинство\" в Латвия, предаде \"Ройтерс\", цитирана от БТА. Руският \"черен списък\" е отговор на аналогичен латвийски документ с имената на 49 руски граждани, се казва в изявлението, публикувано на сайта на руското външно министерство. Списъкът е бил връчен на заместник-посланичката на Латвия в Москва, която е била повикана в министерството. Тя била предупредена, че руският списък остава открит и в случай на нови антируски стъпки в него може да бъдат добавени още имена.", "date": "2018.06.21", "title": "Москва предаде на Рига \"черен списък\" с латвийски граждани"}
{"url": "https://www.dnevnik.bg/kultura/2018/06/21/3203559_iun_makjuun_shte_otkrie_kino-literaturniia_festival/", "text": "Един от най-награждаваните английски писатели Иън Макюън ще гостува в София от 11 до 24 октомври. Той ще бъде специален гост и ще открие международния кино-литературен фестивал CineLibri 2018, съобщават организаторите от CineLibri и издателство \"Колибри\". По повод 70-годишния юбилей на Макюън, който е днес - 21 юни, в България излиза романът му \"Операция \"Сладкоугодник\" в превод на Надежда Розова, информира издателство \"Колибри\". Той е автор на 15 романа, преведени на 30 езика. Носител на много награди, сред които \"Букър\", \"Уитбред\", \"Джеймс Тейи Блак Мемориал Прайз\". Повечето от книгите му имат филмови адаптации по негов сценарий, за които печели над 50 награди, от които две \"Златен глобус\". Филмът му \"Изкупление\" е номиниран за \"Оскар\" в 7 категории, включително за най-добър филм, припомнят българските му домакини. В киното Макюън е работил с Антони Хопкинс, Изабела Роселини, Ема Томпсън, Кийра Найтли, Джеймс Макавой, Сирша Ронан, Даниел Крейг, Хелън Мирън, Рупърт Евърет. През 2017 г. са филмирани три от неговите най-известни произведения – \"На плажа Чезъл\", \"Законът за детето\" и \"Дете във времето\". По време на фестивала  2018 българските зрители ще могат да видят екранизации по негови романи. Сред специалните премиери ще бъде \"На плажа Чезъл\" (2017) с ирландската актриса Сирша Ронан и Били Хауел (\"Дюнкерк\"). През 2008 г. британският всекидневник \"Таймс\" включва писателя сред \"50-те най-велики британски писатели от 1945 г. насам\", а изданието \"Дейли Телеграф\" го поставя на 19-то място в класацията \"100-те най-могъщи личности в британската култура\". Освен че ще се срещне с читатели и зрители, по време на гостуването си писателят ще бъде удостоен с титлата почетен доктор на Софийския университет \"Св. Климент Охридски\". Четвъртото издание на кино-литературния фестивал CineLibri ще включва над 300 прожекции и 40 филма с национални премиери. Мотото на тазгодишното събитие е \"Любов между редовете!\".", "date": "2018.06.21", "title": "Иън Макюън ще открие кино-литературния фестивал CineLibri 2018 в София"}
{"url": "https://www.dnevnik.bg/tehnologii/2018/06/21/3203617_nasa_shte_pomaga_na_zemedelcite_kato_izmerva/", "text": "Както при хората, така и при растенията повишената температура може да е признак на заболяване. Но измерването на температурата на растенията е много по-сложен процес. Това обаче ще се промени съвсем скоро благодарение на нов технологичен инструмент на НАСА, който ще бъде инсталиран на Международната космическа станция. Системата ECOSTRESS ще има ролята на термометър, като от Космоса ще измерва температурата на растенията на Земята. Тя трябва да бъде изстреляна на 29 юни и в началото на юли да започне работа, след като се прикачи към Международната космическа станция. Целта на учените от НАСА е да установят употребата на подпочвени води от растенията и как сушата засяга тяхното здраве. Растенията извличат вода от земята и след като слънцето ги затопли, започват да се освобождават от нея чрез листата си. Процесът се нарича изпотяване, тъй като е сходен с този при хората. Ако обаче няма достатъчно вода за растенията, те затварят порите си, за да я запазят в себе си. Това веднага води до повишаване на температурата им. При продължителна суша растенията буквално гладуват, прегряват и накрая умират, уточняват от НАСА. Данните от ECOSTRESS ще покажат именно тези температурни промени в растенията, като предоставят информация за тяхното здраве и как използват водните ресурси. По този начин лесно ще може да се установява кои земеделски масиви се нуждаят от поливане. \"Когато растението стане кафяво, често е твърде късно да се възстанови. Но измерването на температурата им от Космоса ще позволи да се открие проблемът и да се реши\", каза Саймън Хук, който е един от създателите на ECOSTRESS. Според него чрез температурните измервания на растенията ще може предварително да се изчисли на кои територии предстои суша. \"Когато растенията в дадена област започват да показват признаци на т.нар. воден стрес чрез повишаване на температурата, е вероятно да предстои суша, което ще даде възможност на земеделците да се подготвят за нея\", каза още Хук. ECOSTRESS ще изследва земи с размери от около 70 на 40 метра, като НАСА твърди, че с подобен размер са повечето земеделски ферми в САЩ. На всеки три до пет дни апаратът ще дава пълна информация за състоянието на растенията в изследваните земи.", "date": "2018.06.21", "title": "НАСА ще помага на земеделците като измерва температурата на растенията от Космоса"}
{"url": "https://www.dnevnik.bg/sport/2018/06/21/3203600_cska_shte_tursi_pone_oshte_edin_napadatel_video/", "text": "ЦСКА ще търси да привлече поне още един нападател, заяви треньорът Нестор Ел Маестро. Според него не е тайна, че отборът има нужда от подсилване на атаката. Червените работят дейно по селекцията си, като вече взеха петима нови, но от тях единствено  крилото  Жорже Фернандо Барбоса Интима  действа в предни позиции. Според Ел Маестро отборът му е изтеглил най-трудният жребий за евротурнирите сред българските представители. Червените  ще играят с латвийския \"Рига\" в първия предварителен кръг от Лига Европа , а при успех ще се изправят срещу австрийския \"Адмира\" (Вакер). \"ЦСКА не е играл в Европа от няколко години, така че мачът с \"Рига\" е много, много голям за нас. Сигурен съм, че футболистите го осъзнават\", заяви треньорът при заминаването за втория лагер, който ще се проведе в Австрия. Ел Маестро посочи, че познава добре \"Адмира\", тъй като живее във Виена. Според капитана Божидар Чорбаджийски най-важното е, че отборът ще играе в евротурнирите. \"Много сме мотивирани, защото това беше главната цел на отбора. Присъщо е на отбор като ЦСКА да играе в Европа\".", "date": "2018.06.21", "title": "ЦСКА ще търси поне още един нападател (видео)"}
{"url": "https://www.dnevnik.bg/razvlechenie/2018/06/21/3203622_sara_jul_jorj_-_portreti_na_nadar_na_geniite_na_xix_v/", "text": "Фотографската теория се изучава за един час, първите практически основни за един ден. Още по-трудно да се научи е моралната интелигентност на модела. Това, което не може да се научи... е чувството за светлина. Думите са произнесени през 1857 г. от Надар (Гаспар-Феликс Турнашон, 1820-1910 г.), благодарение на когото днес можем да видим как са изглеждали част от гениалните творци на XIX в. Портретите му на Сара Бернар, Жул Верн, Жорж Санд и десетки други прочути имена остават непоклатима класика на фотографското изкуство. От 21 юни до 27 август в Националната галерия в бившия княжески дворец в София може да се видят 40 от снимките, направени преди повече от век и половина. Изложбата \"Бележитите портрети на Надар\" е част от фестивала \"Фотофабрика\" и се осъществява от музея Jeu de Paume в сътрудничество с Медиатеката за архитектура и културно наследтво и министерството на културата – Франция. Откриването е от 18 часа на 21 юни, след което експозицията ще бъде отворена за публиката. Скоро след като фотографията прохожда, Надар я използва, за да увековечи в ателие на таванския етаж (за да има достатъчно светлина) на ул. \"Сен-Лазар\" свои приятели, сред които Теофил Готие, Гюстав Доре, Шарл Бодлер... По-късно пред обектива му се изреждат представители на бохемските среди и прочути писатели, поети, художници, актьори. Надар има амбицията да направи собствен Пантеон на творците като изпреварва времето си с усета на психолог, който осъзнава, че добрият портрет изисква близост с модела и никакви декори и добавки, които да отвличат вниманието от човека - най-важното в кадъра. \"Брилянтен, бунтар, смелчага със социални идеали, Надар е първият фотограф, противопоставил се на общественото мнение, развил до крайност идеите си (аерофотография) и вкусовете си (портретът като жанр сам по себе си въпреки успеха на визитната картичка, която позволява на Дисдери да забогатее), пише за него Пиер Боном. \"Най-добре снима тези, които познава отблизо. Почти винаги без декор, моделите му са усамотени. Бил е обсебен от лицата им. Отнасящ се с уважение, стеснителен, не се е опитвал да ги преследва или да ги накара да признаят невъзможното. Отгатвал е лицата на око. Никога не е прибягвал до корекции на снимките си. Бележитите му портрети представляват Пантеон на епохата му. По случай публична изложба през 1859г. критиката отбелязва \"Фотографът винаги има право да бъде художник\". Става дума за Феликс Надар, истинският, този, който има морална интелигентност на моделите си и усещането за светлина.\"", "date": "2018.06.21", "title": "Сара, Жул, Жорж - портрети от Надар на гениите на XIX в. са вече в София"}
{"url": "https://www.dnevnik.bg/bulgaria/2018/06/21/3203646_kratki_novini_v_dobrich_92_ot_vodata_se_gubi_po_mrejata/", "text": "Исканията, сигналите, предложенията, жалбите, протестите, молбите и исковете ще могат да се подават до администрацията, съдебната власт и други публични организации и по електронен път. Това приеха депутатите с гласуването на второ четене на изменения в Административнопроцесуалния кодекс. Възможност ще има и за подаването им чрез поща, факс или по друг, оповестен на сайта на институцията, начин. Гражданите и фирмите, които са страни по административно производство ще могат да оставят на административния орган или съда електронната си поща, на която да получават нужните документи. Административните органи и адвокатите пък ще имат задължение за предоставяне на електронните си пощи. Изискването влиза в сила от 2019 г. Когато непроизнасянето на администрацията се приема от закона за съгласие, тя ще трябва да издаде искания от заявителя документ. Той обаче не може да засяга права и интереси на други хора. Постройките на \"Слънчев бряг-юг\" пак ще се проверяват Министрите на регионалното развитие Николай Нанков и на туризма Николина Ангелкова разпоредиха нови проверки в идните дни на временните обекти на \"Слънчев бряг-юг\", въпреки че беше направена такава проверка и нарушения не бяха открити. Не така смята обаче вицепремиерът Валери Симеонов, който за поредно лято влиза в противоречие с ресорния министър. Това е и вероятната причина за новите проверки, резултатите от които ще бъдат известни към 29 юни. Столичният зоопарк се сдоби с нова камила Столичният зоопарк се сдоби с нова двугърбата камила. Животното се казва Леми и идва в София от унгарската зоологическа градина \"Веспрем\". Камилата ще живее заедно с друг представител от същия вид - Пешо, както и със стадо камерунски миникози, уточниха от столичната община. Специализираната прокуратура повдигна обвинения на трима жители на Шумен за участие в организирана престъпна група за разпространение на наркотици сред ученици в града. При акция на ГДБОП е установено, че ученици се уговаряли за грамажи дрога с \"да се видим за 10 - 20 минути\". Използвали са и други кодови наименования като \"салата\" (за марихуана) и \"сирене\" (за хапчета амфетамини). На десет претърсени адреса са намерени и иззети около 500 грама различни наркотици. Обединение настоява да се обявят виновните за смъртта на пилотите  В отворено писмо \"Демократична България\" настоява президентът, премиерът, министърът на отбраната и висши военни да представят пред обществото истината за състоянието на техниката, нивото на подготовка на личния състав на военната авиация. \"Демократична България\" настоява за експлоатацията на техниката и подготовката на хората да съответстват на изискванията на НАТО и ЕС. В Добрич 92% от водата се губи по мрежата  Това сочат разчети на водното дружество в града, което е собственост на регионалното министерство, съобщи БНР. Причината за огромните загуби е в остарялата инфраструктура, изграждана между 50-те и 70-те години на миналия век, и всекидневните аварии.", "date": "2018.06.21", "title": "Кратки новини: Напрежението Симеонов-Ангелкова доведе до нови проверки в Слънчев бряг"}
{"url": "https://www.dnevnik.bg/bulgaria/2018/06/21/3203648_suvetut_po_sigurnostta_kum_premiera_zapochva/", "text": "Редовно заседание на Съвета по сигурността към Министерския съвет днес прие доклад за дейността си по през 2017 г. и плана за заседанията през 2018 г., съобщи правителствената пресслужба. Заседанието се провежда ден след като БСП внесе вот на недоверие към правителството заради провал на политиката за национална сигурност.  Дебатите по темата ще се състоят във вторник  в Народното събрание. ", "date": "2018.06.21", "title": "Съветът по сигурността към премиера започва стратегически преглед на отбраната"}
{"url": "https://www.dnevnik.bg/bulgaria/2018/06/21/3203652_organizacii_na_hora_s_uvrejdaniia_i_protestirashti/", "text": "Спорът между протестиращите майкфи на деца с увреждания и национално представени организации на хора с увреждания, започнал покрай настоявания на майките за промени в законодателството и различен подход към предоставянето на лична помощ, днес навлезе в нова още по-остра фаза. Редица национално-представени организации свикаха пресконференция. И наред с исканията за връщане на  освободената от поста зам. социален министър Росица Димитрова  те заявиха, че протестите пропиляват исторически шанс да се осъществи цялостна реформа на системата за подкрепа на всички хора с увреждания. Заявиха, че имат сигнали и данни, които ще разследват, за това, че протестите са платени от \"грантаджийски организации\", като средствата е трябвало да отидат за реализация на различни социални проекти за подкрепа на хора с увреждания. От своя страна пред \"Дневник\" една от най-активните майки от протеста Вера Иванова отговори, че и те настояват за разследване на това къде са потъвали през годините милионите бюджетни средства, с които са били финансирани национално представените организации за хора с увреждания, колко милиона са били харчени за командировки, за заплати. \"Да разследват, ние нямаме проблем с това, но да разследват и това как държавата ги спонсорира през годините като партии и къде потъват милионите\", заяви Иванова. И добави, че именно заради това в момента те защитават връщането на зам.-министъра. \"Ние започваме разследване по сигнали на наши партньори и членове от страната. Към нас има подадени документи за външни финансирания, грантаджийски организации, които са получили пари от фондации и международни източници ужким за социални проекти, които впоследствие финансират протести. Когато се анализират фактите, тяхната достоверност и сме абсолютно сигурни в данните, които ще изнесем, ще ви запознаем с тях\", заяви на пресконференцията Адриана Стоименова, зам.-председател на Националния съвет за интеграция на хората с увреждания към Министерския съвет. Не даде много повече подробности по темата, но на уточняващ въпрос коментира, че засега има данни за около 1 милион лева, дадени по този начин. На няколко пъти по време на пресконференцията пък Веска Събева от Асоциацията на родители на деца с епилепсия заяви, че в момента с този социален министър, неговия екип и с това правителство тече сериозен и задълбочен диалог и има исторически и реален шанс да се приеме цялостно азконодателство, правещо пълна реформа в системата за подкрепа на хората с увреждания. Заради протестите обаче разговорите били застрашени, а шансът можело да бъде пропилян. \"Изпуска се шанса, ако работата продължава под този натиск\", заяви Събева. За пореден път от националнопредставените организации заявиха, че исканите от майките промени ще засегнат само малка част от хората с увреждания и ще доведат до сериозна несправедливост и дискриминация. Пак отбелязаха, че хората, които ще получават лична помощ след исканите промени, ще са едва 77 хиляди от доста над половин милион и това няма как да бъде подкрепено. \"А колко са сега подкрепяните, около 15 хиляди. Техните деца си уредиха за подкрепа\", заяви пред \"Дневник\" Вера Иванова. Коментира, че не е изненадана от това, че организации, призвани да защитават правата на хората с увреждания, всъщност защитават системата, статуквото и правителството. Все пак те са финансирани от години от властта, посочи Иванова. Тя каза още, че действително в момента тече сериозен диалог за цялостна пормяна в законодателството за подкрепа на хората с увреждания. Но този диалог започна именно заради протестите на майките и ние ще стоим тук, докато не видим реални резултати, защото вече наистина няма какво да губим, животът ни мина в чакане, каза Иванова. И отбеляза, че законопроектите отлежават от години, всеки път се отлагат срокове, те никога не влизат в парламента. \"Колкото до разследването за финансирането – добре дошли са, да разследват. Но някой ще разследва ли пък техните заплати, които сами са си написали, командировките им, пътешествията\", каза още Вера Иванова. От национално-представените организации съобщиха още, че възнамеряват и те да организират шатра и тип палатков лагер в отговор на палатковия протест пред Народното събрание на майките. За разлика от майките, които носят черни тениски с надпис \"Системата ни убива\", от организациите щели да имат бяла шатра пред Националния стадион \"Васил Левски\" и щели да са с бели тениски. Искали да застанат пред хората и да отговарят на всички възникващи въпроси. В пресконференцията участваха около 20 организации на хора с увреждания, подкрепящи и искането за връщане на Росица Димитрова на поста.", "date": "2018.06.21", "title": "Организации на хора с увреждания и протестиращи майки взаимно се обвиниха в задкулисно финансиране"}
{"url": "https://www.dnevnik.bg/zdrave/2018/06/21/3203660_direktorut_na_agenciiata_po_transplantaciia_podade/", "text": "Директор на Агенцията по трансплантации Марияна Симеонова е подала заявление за напускане, но днес ѝ предстои още един разговор с министъра на здравеопазването Кирил Ананиев, съобщи БНР. Пациентски организации \"Заедно с теб\" разпространиха писмо до медиите, в което изразяват несъгласието си с оставката на й. Без Марияна Симеонова работата на институцията ще спре напълно, пишат те. По думите на Пенка Георгиева от организациите с работата си Симеонова повишава доверието в донорството и постига успехи чрез мрежата от кооридинатори по донорство. \"Работим с д-р Мариана Симеонова като пациентски организации, като алианс на трансплантираните и оперираните, чийто председател е Евгени Георгиев - сърдечнотрансплантиран, като други организации и категорично заявяваме нашето доверие към успехите, които постигна д-р Мариана Симеонова най-вече за повишаване доверието в донорството. Тя е човекът, който създаде активно действаща и работеща мрежа от координатори. Това са лекарите в координационните центрове, в спешните отделения от цялата страна\", каза тя пред БНР. Прекратеният договор с европейската агенция за трансплантации \"Евротрансплант\" е основната причина за подадената оставка от д-р Симеонова, заяви пред общественото радио Наталия Маева от Националната пациентска организация. \"Основният проблем, който остава нерешен, са белодробните трансплантации, но за да бъде решен този проблем трябва да има политическа воля и да бъде направена една национална програма, защото в момента се намираме в една патова ситуация, в която 16 пациенти чакат за белодробна трансплантация. Вече повече от една година български пациент не е приеман дори за предварителен преглед в нито една европейска клиника. Проблемът в момента е с \"Евротрансплант\", обяви Матеева. България преговаря с три страни  за трансплантация на пациенти с белодробни заболявания, обяви в края на май Министерството на здравеопазването след протест на пациенти с белодробни заболявания. \"България има договор с \"Евротрансплант\", той не е прекъсван и България продължава да бъде член на организацията\", пишеше в съобщението. Симеонова оглавява агенцията  от 5 години и беше назначена от Десислава Атанасова, тогава министър на здравеопазването, сега депутат от ГЕРБ.", "date": "2018.06.21", "title": "Директорът на Агенцията по трансплантации подаде оставка, пациентски организации искат да остане"}
{"url": "https://www.dnevnik.bg/politika/2018/06/21/3203661_avioprevozvachite_shte_podavat_v_dans_dannite_na/", "text": "Авиопревозвачите ще трябва да предоставят на Държавната агенция \"Национална сигурност\" (ДАНС) резервационните данни на пътниците и на екипажа на въздухоплавателните средства. Това са част от окончателните промени в Закона за ДАНС, които депутатите приеха днес. Заложено е още Националното звено за обработване на резервационни данни на пътниците към ДАНС, създадено в края на миналата година, да извършва оценка на пътниците и екипажа, за да се предотвратят евентуални терористични нападения. Освен това авиокомпаниите и ДАНС ще трябва да съхраняват данните за срок от 5 години, а не за 6 месеца, както е сега. Председателят на ДАНС ще определи длъжностно лице, което да отговаря за наблюдението на обработването и за защитата на личните данни. Въздушните превозвачи вече са задължени да предоставят на ДАНС данните за пътниците 48 часа преди обявеното време за излитане на редовните полети и 24 часа за нередовните полети. Данните за екипажа пък ще се предават непосредствено преди полета. Националното звено ще може да определя и други срокове за подаване на информацията, ако има данни за реална заплаха от извършване на престъпление. Глобата за въздушен превозвач, който не предостави, забави или даде неточни данни, ще е между 3 и 8 хил. лв. Председателят на Комисията за контрол над службите за сигурност Димитър Лазаров обясни, че Националното звено за обработване на резервационни данни на пътниците към ДАНС ще предоставя информацията веднага до службите на другите страни от Европейския съюз. Той уточни, че при промяна на данните на някой пътник или член на екипажа те ще могат да се променят непосредствено преди полета, като информацията автоматично ще се обновява. По време на обсъжданията в пленарната зала се стигна до спор за разширените функции на ДАНС чрез даване на правомощия да организира и осъществява комуникацията на страната със задграничните ѝ представителства. Изключение се прави единствено за Държавна агенция \"Разузнаване\". От БСП поискаха към изключението да се включи и служба \"Военна информация\", но предложението бе отхвърлено.", "date": "2018.06.21", "title": "Авиопревозвачите и ДАНС ще пазят данните на пътниците и екипажите пет години"}
{"url": "https://www.dnevnik.bg/sport/2018/06/21/3203325_dvama_islandski_fenove_proputuvaha_5000_km_do_rusiia_s/", "text": "Четиринадесет дни - толкова време отнема на двама  исландски фенове  да стигнат от Рейкявик до Москва, за да гледат първия мач на Исландия на световното срещу Аржентина. Разстоянието между исландската столица и \"Арена откритие\" е 5000 километра, но това не спира двамата приятели Кристбьорн Хилмир Кяртансон и Гретар Йонсон да стигнат до Москва с \"Лада Нива\". Кристбьорн работи в пощенска станция, докато неговият приятел Гретар е студент по филмово изкуство. Идеята да посетят световното хрумва по време на европейското първенство преди две години, когато исландците направиха фурор и стигнаха до четвъртфинал. По-късно обаче мечтата се реализира, след като Кяртансон печели произведената в Русия \"Лада Нива\" в томбола на туристическа агенция. Двамата боядисват автомобила в цветовете на исландския флаг и поемат на дългото пътуване на изток. Първата част от пътуването е ферибот до Дания, след което започва и същинската фаза с пътешествие по суша. Двамата 30-годишни мъже карат към Германия, след което преминават през Полша, Литва, Латвия и накрая стигат до Москва. В руската столица Кяртансон и Йонсон гледат  равенството 1:1 с Аржентина  заедно с още 30 хиляди техни сънародници, които пътуваха до Русия, за да подкрепят тима на световното. Москва обаче не е последната спирка на двамата исландци. Ден след двубоя с Аржентина Кяртансон и Йонсон поемат към Волгоград, за да стигнат навреме за мача с Нигерия, който е в петък. Единственият им проблем е, когато тяхната \"Лада\" прегрява в Москва. Благодарение на отзивчиви руснаци обаче повредата е бързо поправена и двамата исландци продължават напред. \"Всички свързват викингите с пътешествия, превземане на територии, както и с това, че са велики воини. Е, ние с Гретар сме пътешественици, а битката ще оставим на футболистите, които до момента се представят много успешно\", казва Кяртансон.", "date": "2018.06.21", "title": "От Рейкявик до Москва с \"Лада Нива\": пътешествието на двама исландци до световното"}
{"url": "https://www.dnevnik.bg/bulgaria/2018/06/21/3203649_maia_manolova_e_gotova_na_uspokoitelna_razmiana_-/", "text": "Омбудсманът Мая Манолова обяви пред БНТ, че е готова на \"успокоителна размяна\" - ще подаде оставка, ако подкрепяният от нея законопроект за личната помощ бъде приет от депутатите. Така омбудсманът отговори на намеците за кариеризъм в подкрепата й за протеста на майките на деца с увреждания. \"Чух много приказки през последните дни за това, че съм застанала заради и имидж и краткосрочни политически цели. Искам да кажа на всички, които са разтревожени и обезпокоени от рейтинга ми в обществото, че съм готова да предложа успокоителна размяна - те да застанат зад законопроекта, който искат майките,  да осигурят подкрепа за този законопроект,  да бъде приет по най-бързия начин и в замяна ще получат моята оставка\", каза тя. По думите й по време на Националния съвет за интеграция на хората с увреждания, който се проведе на 19 юни,  е бил направен и опит от присъстващите да унизят майките чрез различни изпуснати реплики  и изпуснати нерви. Според нея тогава е станало ясно, че статуквото в политиките и системата за хора с увреждания ще бъде запазено. Вероятно Манолова има предвид лидера на синдиката \"Подкрепа\" Димитър Манолов, който  влезе в пререкания с нея  по време на обсъждането. \"Ще стоя до протестиращите майки докрай, ще стоя зад каузата им докрай\", заяви днес тя.", "date": "2018.06.21", "title": "Мая Манолова е готова на \"успокоителна размяна\" - оставка срещу закон"}
{"url": "https://www.dnevnik.bg/evropa/2018/06/21/3203656_italiia_zaplashi_da_boikotira_minisreshtata_za/", "text": "Чернова на документ, подготвен от Европейската комисия преди \"минисрещата\" на няколко лидери от ЕС, които ще се съберат тази неделя в Брюксел по искане на германския канцлер, заплашва да провали усилията на Европейския съвет за постигане на компромис по дълбоко разделящия въпрос за миграцията и убежището по време на срещата на лидерите в края на следващата седмица, пише \"Политико\". Италианското правителство реагира гневно на документа на еврокомисията, който според Рим дава твърде голям приоритет на притесненията на Меркел и нейната вътрешнополитическа криза, вместо да се фокусира върху оплакванията на Италия, че някои страни от ЕС не правят достатъчно, за да помогнат на крайбрежните държави да поемат бремето от бежанската вълна. Вътрешният министър Матео Салвини, лидер на крайнодясната \"Лига\", каза, че премиерът Джузепе Конте трябва да бойкотира минисрещата, ако текстът не бъде променен. \"Ако отидем в Брюксел да играем по сценария, написан от Франция и Германия, ако си мислят да ни изпращат повече мигранти, вместо да ни помагат, тогава не трябва изобщо да ходим. Ще спестим пари от пътуването\", каза Салвини в телевизионно предаване. Италиански дипломат потвърди, че Конте обмисля да бойкотира срещата. Черновата, подготвена от генералния секретар на Еврокомисията  Мартин Зелмайер , разочарова и служители от Съвета, които бяха подготвили свой собствен план, фокусиран върху създаването на нови центрове за мигранти извън ЕС. Според служител от ЕС въпросната чернова \"рискува сериозно да усложни и без това много трудния и деликатен процес на постигане на консенсус за миграцията\". Председателят на Европейския съвет Доналд Туск, който прави поредица от посещения в последния момент в няколко столици тази седмица, за да събере подкрепа за плана си, гледа на центровете като на потенциален ключов фактор, коментира източник от съвета, но в плана на Зелмайер се обръща изключително малко внимание на идеята. Различни приоритети Меркел е фокусирана основно върху вътрешните си политически потребности, след като бе изправена пред опасност от разпадане на коалицията й тази седмица именно заради въпроса за мигрантите. В същото време Италия гледа на себе си като на изолирана жертва на останалата част от блока. Вече пет ротационни председателства на Съвета на ЕС не успяват да постигнат компромис по големия законодателен пакет за миграцията, включително по промяната на Дъблинския регламент за убежището.  България, която в момента председателства Съвета , направи нов опит, но и тя се сблъска с разделението между страни като Унгария, които искат засилени гранични проверки и отказват да приемат бежанци според схемата за ЕС, и крайбрежните държави, като Италия, които настояват за повече солидарност и споделяне на тежестта, включително чрез разселване на търсещите убежище в блока. Миналата седмица Меркел влезе в спор за мигрантите с вътрешния си министър Хорст Зеехофер, който е лидер на Християнсоциалния съюз. В понеделник тя успя да разсее заплахата, като  убеди Зеехофер  да изчака да мине срещата на върха, преди да изпълни искането си да наложи по-строги политики за връщането на търсещи убежище, които пристигат в Германия. Меркел постигна важна, но символична сделка с френския президент Еманюел Макрон, според която Франция се съгласи да приема обратно бежанци, регистрирани в страната, които са опитали да преминат в Германия (т.нар. вторично движение). В документа на еврокомисията се поставя силен акцент върху вторичното движение, което не се харесва на Италия. \"Подновяваме силния си ангажимент да напреднем заедно по европейската миграционна политика\", се казва в черновата на документа. \"Решени сме да постигнем напредък като намалим броя на незаконно пристигащите в ЕС в частност чрез средства за засилване на защитата на външните граници, общи, хармонизирани процедури за убежище и засилено сътрудничество с транзитните страни, както и със страните по произход. В същото време виждаме силна необходимост значително да намалим вторичните движения наред с други мерки чрез предотвратяването на незаконни пресичания на вътрешните граници между държавите членки от страна на нелегални мигранти и търсещи убежище и осигурявайки бързи връщания в компетентната държава членка.\" Висш служител от еврокомисията подчерта, че документът е чернова, изготвена за дипломатите преди среща в петък за подготовка на неделните разговори. \"Това е начална точка на процеса\", допълни той. Но гневът на Италия означава, че председателят на еврокомисята Жан-Клод Юнкер може неволно да си е навлякъл проблеми като се е съгласил да организира  неделната минисреща , за да отговори на безпокойството на Меркел. Според дипломати първоначално тя е била планирана като малка среща, свикана от името на Берлин, с Гърция, Италия, Франция, Малта и Испания, но впоследствие се е разширила и е включила България, Австрия и Холандия, а според запознати може да участват и други държави, включително Белгия. Туск отказал да председателства по-малката среща с аргумента, че в нея ще участват само някои от 28-те лидери на ЕС, и вместо това е фокусиран върху подготовката на редовната среща на върха следващата седмица. Италианският премиер Джузепе Конте написа в \"Туитър\", че няма да разговаря за \"вторични движения\" без първо да се реши спешния проблем с \"първичните движения\". Неясноти Междувременно днес говорител на Еврокомисията отказа да посочи кои държави са поканени за участие, предаде БТА. Председателят на ЕК Жан-Клод Юнкер вчера заяви, че ще присъстват \"заинтересованите\" за намирането на европейско решение. В \"Туитър\" той изброи няколко държавни и правителствени ръководители, а по-късно добави, че могат да се присъединят и други. Говорителят днес отказа да потвърди, ограничи или разшири списъка с участниците с обяснението, че \"това е процес в развитие\". Той не можа да потвърди дали на неделната среща ще бъде приет заключителен документ, но не отхвърли съдържанието на разпространявана в медиите чернова. Юнкер вчера предупреди, че след срещата няма да има пресконференция. БТА посочва, че според разпространения текст на черновата се предвижда ЕС да заяви, че ще \"организира\" лагери за мигранти извън Общността. Предвижда се държавите по външните европейски граници да бъдат подпомогнати за връщането на незаконните мигранти политически, финансово и с експерти. До 2020 г. се предлага обособяването на европейска гранична полиция с 10 000 служители. Изразено е намерение с идването им в ЕС мигрантите да бъдат въдворявани в центрове, където да изчакват решенията по молбите им за закрила, за да се избегне възможността те да предприемат самоволни пътувания. На мигрантите ще бъде наложено задължението да не напускат страната, в която са пристигнали, а ако те не се подчинят, ще бъдат наказвани. Ако документът бъде утвърден, представители на държавите от ЕС ще се срещат всеки месец за отчитане на изпълнението на решенията. Следваща среща на държавните и правителствените ръководители от ЕС по тези въпроси се предвижда за есента.", "date": "2018.06.21", "title": "Италия заплаши да бойкотира \"минисрещата\" на ЕС за мигрантите, обслужвала интереса на Берлин"}
{"url": "https://www.dnevnik.bg/sviat/2018/06/21/3203658_aljir_napulno_spria_internet_po_vreme_na_izpiti/", "text": "Алжир спря достъпа до интернет в цялата страна по време на изпитна сесия на гимназистите и ще продължи да го прави до понеделник, съобщи Би Би Си. Мярката е опит да се попречи на учениците да преписват. Както мобилният, така и фиксираният интернет спряха за общо 2 ч. вчера - по час след началото на всеки от двата изпита, които се проведоха сутринта, предаде в. \"Монд\". Това се повтори и днес, както и във всички дни до края на сесията на 25 юни. През 2016 г. въпросите на изпитите, с които учениците завършват гимназия, \"изтекоха\" в интернет и преди, и по време на изпитите. Затова властите помолиха доставчиците на интернет услуги да спрат достъпа до социалните мрежи миналата година, но мярката не даде достатъчно резултати. Има и други строги мерки тази година. За алжирския вестник \"Аннахар\" образователният министър Нурия Бенгхабрит каза, че \"Фейсбук\" ще бъде блокиран в страната през целия период на сесията. Освен това в залите, където се провеждат изпитите (около 2000 из страната), ще са забранени устройства, свързани с интернет - нито 700 хил. ученици, нито персоналът ще могат да влизат с тях. В печатниците, където изпитните материали се принтират, са инсталирани камери и заглушители за мобилни телефони. Според  доклад на ООН  подобни мерки през 2016 г. са били приложени и от Индия, Ирак и Етопия.", "date": "2018.06.21", "title": "Алжир напълно спря интернет по време на изпити"}
{"url": "https://www.dnevnik.bg/biznes/2018/06/21/3203676_uizer_preduprejdava_za_falshiv_sait_koito_polzva/", "text": "Нискотарифният превозвач \"Уизер\" (Wizz Air) обяви, че е получила информация за уебсайт и Facebook страница със съмнителен домейн и брандинг, подобен на този на Wizz Air, които заблуждават клиентите. Така те вярват, че посещават официалния сайт и страница на Wizz Air. Този сайт и постове в социалната мрежа съдържат лъжливи твърдения, че потребителите могат да купят 2 билета на Wizz Air за 1 евро, ако споделят поста и коментират във Facebook, посочва превозвачът. Компанията напомня, че официалният уебсайт на авиокомпанията е  wizzair.com  и всяка информация за промоциите и конкурсите на Wizz Air се публикува на този сайт или на официалните канали на авиокомпанията в социалните мрежи и се обявява в бюлетина на WIZZ.", "date": "2018.06.21", "title": "\"Уизер\" предупреждава за фалшив сайт, който ползва неговото име"}
{"url": "https://www.dnevnik.bg/zelen/2018/06/21/3203678_nezakonni_kolichestva_lipov_cviat_i_unishtojavane_na/", "text": "Нарушения при събирането на билки са установили експертите от екоинспекцията в Русе само за една седмица, информира Министерството на околната среда и водите. Става дума за случаи на незаконно добиване на много големи количества липов цвят и унищожаване на дървесни видове в областите Русе и Разград. Проверките на Регионалната инспекция по околна среда и води в Русе са извършени по множество сигнали, в това число и от държавни институции. В град Кубрат билкозаготвител е съхранявал на регистрирана площадка   – около 30 тона цвят и лист липа, при издадени позволени за ползване 6 тона. В град Сеново са установени   – 20 тона цвят липа, при разрешени 10.500 тона. За установените нарушения са съставени актове. Законът за лечебните растения предвижда глоби за физически и лв. за юридически лица. Добиването на цвят и лист от липа се извършва съгласно разрешените количества, без да се допуска унищожаване и увреждане на дърветата.", "date": "2018.06.21", "title": "Събирачи на липов цвят увредили дървета в Русенско и Разградско"}
{"url": "https://www.dnevnik.bg/politika/2018/06/21/3203751_gerb_e_gotova_da_raboti_i_posred_nosht_za_decata_s/", "text": "Парламентарната група на ГЕРБ е готова да удължава заседанията на парламента и да работи и посред нощ, за да се приемат законопроекти за разрешаване на проблемите на децата с увреждания. Лятната ваканция на депутатите през август обаче няма да бъде отменяна, както предлага БСП. Това се разбра от думите на депутата от ГЕРБ Десислава Атанасова, която определи идеята на опозицията като популистка. По-рано днес депутати от парламентарната група на \"БСП за България\" поискаха отмяна на лятната ваканция на Народното събрание до приемане на три законопроекта, касаещи проблемите на децата с увреждания. Проектите обаче още не са готови. В мотивите на предложението пише: \"Докато майките и децата с увреждания протестират пред Народното събрание, излизането на депутатите във ваканция би представлявало недопустим акт на бездушие и безотговорност. Отсъствието на властта в такава обстановка би довело до множество страдания за хората с увреждания, а забавянето на реакцията за някои от тях може да се окаже дори фатално\". От ГЕРБ извадиха справка, че от 90 гласувания в сряда лидерът на БСП Корнелия Нинова е участвала само в пет. Днес пък единствено се била регистрирала в началото на заседанието, за да й се отчете работен ден, твърди Десислава Атанасова.  \"Народното събрание не е цех, който да произвежда резервни части\", обяви председателят на парламентарната група на \"Обединени патриоти\" Волен Сидеров. В сряда той лансира иронично предложение депутатите да работя и през нощта. По правилник депутатите почиват през целия август.", "date": "2018.06.21", "title": "ГЕРБ е готова да работи и посред нощ за децата с увреждания, но парламентът ще почива през август"}
{"url": "https://www.dnevnik.bg/evropa/2018/06/21/3203754_sudut_v_strasburg_othvurli_jalbata_na_andersh_braivik/", "text": "Европейският съд за правата на човека отхвърли днес жалбата на норвежкия масов убиец Андерш Брайвик, който се оплака, че почти пълната изолация, в която е поставен в затвора в родината си, представлява нехуманно отношение, предаде \"Ройтерс\". Решението на съда в Страсбург е публикувано на интернет страницата му и е окончателно. В него се посочва, че  жалбата на Брайвик , който излежава 21-годишна присъда, е недопустима и е очевидно необоснована. През 2011 г. Брайвик уби общо 77 души и рани 42-ма, като взриви коли-бомби в центъра на Осло, а после откри безразборна стрелба по младежко събиране на остров Ютьоя. Това бе най-тежкият случай на насилие в Норвегия след Втората световна война. По-рано норвежкият върховен съд отклони жалбата на 39-годишния сега Брайвик и посочи, че драконовските мерки, прилагани срещу него в затвора, са оправдани, защото десният екстремист не се е покаял за деянието си и може да бъде нападнат от други затворници. Единствените контакти, които му се позволяват, са с адвокати и служебни лица в затвора като охранители и здравни работници. /БТА", "date": "2018.06.21", "title": "Съдът в Страсбург отхвърли жалбата на Андерш Брайвик срещу условията в затвора"}
{"url": "https://www.dnevnik.bg/sviat/2018/06/21/3202500_turciia_poluchava_dnes_purviia_f-35_no_shte_go/", "text": "На скромна церемония с участници на доста ниско равнище Турция ще получи днес във Форт Уърт, щата Тексас, първите си самолети F-35. Реално, в най-добрия случай турската армия ще разполага с изтребителите през ноември 2019 г. Церемонията в централата на производителя \"Локхийд Мартин\" се провежда сред напрежение в отношенията между Анкара и Вашингтон, засягащо и военно-техническото сътрудничество. Сенатът на САЩ одобри преди дни проекта на закон за новия бюджет за отбрана с изрично условие да не се продават на Турция модерните изтребители F-35, докато Пентагонът не убеди сенаторите в двумесечен срок, че закупуването на руски зенитни комплекси С-400 не подкопава сигурността в НАТО. Притесненията, изказани от американски и натовски специалисти, са, че чрез интегрирането на С-400 в системите на НАТО руснаците може да се сдобият със секретни кодове на оръжейните системи. Ако F-35 и С-400 действат в една и съща отбранителна структура, от нея може да се получат честотите на радарното оборудване на американските самолети, обяснява в. \"Хюриет\". Засега няма формално основание да не продължи спазването на договора с Анкара за снабдяването ѝ с близо 100 такива самолета в следващите десетина години. Турция е партньор в разработването на програмата за многоцелеви изтребител от началото на века, част от която е F-35. Турските инвестиции в програмата надхвърлят 800 млн. долара. След днешната церемония турските F-35 ще бъдат преместени в базата \"Люк\" в щата Аризона, където започва обучението на пилоти и техници от турската армия за работа с тях. Този процес ще продължи близо година и половина, след което самолетите се очаква да бъдат разположени в базата \"Малатя\" в централната част на Анадола, където е и един от модерните радарни комплекси на НАТО. Все още не е ясно дали САЩ няма да ограничат под някаква форма използването на турските F-35, дори да отпадне забраната от Сената. В медиите се спекулира, че може да бъде блокирано обновяването на комуникационната система на сложния самолет, ако Анкара не промени позицията си за С-400.", "date": "2018.06.21", "title": "Турция получава днес първите F-35, но ще ги използва след повече от година"}
{"url": "https://www.dnevnik.bg/evropa/2018/06/21/3203764_evropol_djihadistkite_ataki_vse_po-chesto_sa_delo_na/", "text": "Броят на джихадистките атаки в Европа през 2017 г. е бил над два пъти по-голям в сравнение с 2016 г. За сметка на това нападенията са причинили близо два пъти по-малко жертви, съобщи европейската полицейска служба Европол, цитирана от агенциите \"Франс прес\" и \"Ройтерс\". Миналата година в Европа са били регистрирани 33 атаки, определени като терористични. В тази статистика Европол включва както извършените, така и провалените атаки и осуетените нападения. При 10  терористични атаки в Европа  през 2017 г. са загинали 62 души. За сравнение, през 2016 г. на континента са били извършени 13 терористични нападения. 10 от тях обаче са причинили смъртта на общо 135 човека. \"Броят на джихадистките терористични атаки нарасна през 2017 г., но паралелно с това тяхното ниво на подготовка и на изпълнение стана по-малко сложно\", констатира Европол. Агенцията предупреждава за опасност от подобни нападения, за които отговорност поема групировката  \"Ислямска държава\" , и като пример посочва врязването на коли в пешеходци или наръгването с нож на случайни минувачи. Миналата година при две такива  атаки в Лондон  загинаха общо 13 и бяха ранени 98 души. Извършителите на джихадистките нападения, извършени в Европа миналата година, са били основно местни жители. Това означава, че те са се радикализирали в страната на пребиваване, без да са пътували в чужбина, за да се присъединят към терористична групировка, посочва Европол. \"Ислямска държава\", \"Ал Кайда\" и други джихадистки групи продължават да са голяма заплаха и имат намерение и капацитет да извършват терористични атаки на Запад, предупреждава докладът. От само себе си се подразбира, че подкрепата за страните членки в борбата с тероризма си остава абсолютен приоритет за Европол, заяви новият директор на агенцията Катрин де Бол./ БТА", "date": "2018.06.21", "title": "Европол: Джихадистките атаки все по-често са дело на местни жители"}
{"url": "https://www.dnevnik.bg/citat_na_deniia/2018/06/21/3203766_citat_na_denia_duma_ne_moje_da_stava_za_evropeiski/", "text": "Дума не може да става за обособяване в Европа на затвор за мигранти като Гуантанамо, против съм. Това заяви еврокомисарят по миграцията Димитрис Аврамопулос, цитиран от БТА. Той отбеляза, че ЕС води преговори с държавите от Северна Африка да приемат мигрантите, отправили се с кораб към Европа. По неговите думи северноафриканските държави изразяват ясна готовност да сътрудничат. Еврокомисарят отказа да посочи дори една африканска страна, която е готова да приеме обратно мигрантите, докато молбите им за убежище в ЕС бъдат оценени. Еврокомисарят настоя, че в  африканските преходни миграционни центрове  ще бъдат установявани подлежащите на закрила и ще се предлага доброволно връщане по родните им места на икономическите мигранти. Еврокомисарят отбеляза, че африканските страни от Магреба ще получават помощ от ЕС за охрана на границите. Аврамопулос заяви, че засега европейският фонд за Африка отчита недостиг от над един милиард евро, и призова на предстоящото заседание на  Европейския съвет следващата седмица  да бъде постигнато решение. Той добави, че държавите от ЕС, които решат доброволно да участват в разселването на мигранти, ще получат пари в замяна. Европейската комисия предложи днес граничната служба на ЕС, известна като \"Фронтекс\", да прерасне в европейска гранична полиция. Предложението бе представено на пресконференция от еврокомисаря по миграцията Димитрис Аврамопулос. \"Фронтекс\" - гранична полиция Той отбеляза, че това е един от въпросите, чието обсъждане предстои на  срещата в неделя  между няколко държави от ЕС, посветена на миграционната криза. Аврамопулос уточни, че решения на тази среща няма да бъдат приемани. Еврокомисарят коментира, че въпросите около миграцията поставят под въпрос съществуването на Шенген и на ЕС. По неговите думи постигнатото в последните десетилетия е под заплаха, а едностранните действия не са отговор и могат да го унищожат. Еврокомисарят отново призова за бързо и пълно изпълнение на решенията за връщането на мигранти, за които е постановено, че нямат право на закрила в ЕС. Той подкрепи продължаването на споразумението с Турция, за което са необходими още три милиарда евро. Миграционната ни политика трябва да остане изградена на европейските ценности - съпричастност, отговорност и уважение към човешкото достойнство. Не трябва да се обвиняваме взаимно и да пресичаме линии, от които няма връщане назад, призова Аврамопулос. По неговите думи вътрешните гранични проверки в Шенген не може да траят вечно. Насърчен съм от това, че миграцията отново е във водещите заглавия. Това означава, че нараства политическата воля за намиране на решения. Миграцията ще остане въпрос за дълги години, каза Аврамопулос. Много популисти в Европа дължат съществуването си на този проблем. Носим историческа отговорност, младите ще ни обвинят, ако не опазим европейските постижения. Никога в живота си не съм работил така усилено, както в последните три години. Връщането на границите в ЕС ни праща обратно към тъмните страници от историята, коментира еврокомисарят.", "date": "2018.06.21", "title": "Цитат на деня: Дума не може да става за европейски Гуантанамо за мигранти"}
{"url": "https://www.dnevnik.bg/bulgaria/2018/06/21/3203789_muj_izbiaga_ot_zatvornicheskoto_obshtejitie_ot_otkrit/", "text": "Затворник от затворническото общежитие от открит тип към ловешкия затвор не се е върнал днес, след като е бил на работа на външен обект. Това съобщиха от правосъдното министерство за \"Дневник\". Оттам не уточниха каква е присъдата на затворника. Първоначалната им информация е че той е с леко наказание, след като е в общежитие от открит тип. Борис Ангелов Иванов е на 48 години, той е среден на ръст, с кафяви очи и къса, черна коса, с нормално телосложение, продълговато, леко мургаво лице, правилен нос, високо чело. На врата си има татус – червена целувка, уточниха от МВР. Малко по-късно заместник-министърът на правосъдието с ресор \"Затвори\" съобщи, че избягалият е излежавал 13 годишна присъда за кражби и блудство. Той е в затвора от 2011 година. \"Предприети са действия по издирването му, но все още няма информация да е открит\", заяви Проданов, цитира от агенция \"Фокус\". За да бъде в открит тип, вероятно режимът му на изтърпяване на наказание, е бил сменен в по-лек. Левицата настояха министрите на правосъдието и вътрешните работи да бъдат изслушани в парламента по темата. От полицията призовават хората, които имат допълнителна информация за издирвания, или го забележат, да сигнализират на тел. 112 или във всяко поделение на МВР. Анонимността им е гарантирана.", "date": "2018.06.21", "title": "Мъж избяга от затворническото общежитие в Ловеч (допълнена в 17:47 ч.)"}
{"url": "https://www.dnevnik.bg/evropa/2018/06/21/3203788_es_i_nova_zelandiia_zapochvat_pregovori_za_svobodna/", "text": "В новозеландската столица Уелингтън днес еврокомисарят по търговията Сесилия Малмстрьом и министърът на търговията на Нова Зеландия Дейвид Паркър поставиха началото на преговорите по всеобхватно търговско споразумение, съобщи пресслужбата на Европейската комисия. Преговорите ще целят отпадането на пречките пред търговията със стоки и услуги, както и изготвянето на правила за улеснение на търговския обмен. По този повод Малмстрьом заяви: \"Днес сме свидетели на знаково събитие в отношенията между ЕС и Нова Зеландия. С общи усилия можем да достигнем до споразумение, което е от полза и за двете страни и предоставя определени предимства за дружествата и за гражданите. Търговските споразумения разкриват нови икономически възможности, но с това не се изчерпва тяхната роля - те допринасят и за укрепване на връзките с нашите близки съюзници. Съзнаваме, че в лицето на Нова Зеландия имаме партньор, който отстоява същите жизненоважни ценности като нас.\" Първият официален кръг от срещите между преговарящите на двете страни ще се състои от 16 до 20 юли в Брюксел. Двустранният стокообмен между ЕС и Нова Зеландия миналата година бе в размер на 8.7 милиарда евро. По-голямата част от износа на ЕС за Нова Зеландия е съставен от отраслите за производство на промишлени стоки като транспортно оборудване, машини, химикали, пластмаси, храни и услуги. По данни за 2016 г. е отчетен търговски оборот за 4.4 милиарда евро в областта на услугите. За Нова Зеландия ЕС е третият най-голям търговски партньор, като споразумението би увеличило търговията със стоки с почти 50 на сто, или с една трета - ако се вземат предвид и стоките, и услугите. Нова Зеландия е една от развитите икономики в света с най-бързи темпове на растеж. Страната наскоро договори с 10 други държави от Тихоокеанския регион споразумение за сътрудничество. Споразумението между ЕС и Нова Зеландия ще направи така, че европейските дружества се съревновават при еднакви условия с дружествата от държави, с които Нова Зеландия има сключени търговски споразумения. По-рано тази седмица ЕС обяви, че  започва преговори за свободна търговия и с Австралия .", "date": "2018.06.21", "title": "ЕС и Нова Зеландия започват преговори за свободна търговия"}
{"url": "https://www.dnevnik.bg/sport/2018/06/21/3203785_stoichkov_prez_94-a_imah_zad_sebe_si_cial_otbor_a_sega/", "text": "Христо Стоичков заяви, че Лионел Меси е поставен в много трудно положение, тъй като целият аржентински отбор разчита на него, без обаче да му помага. Анализаторът на БНТ направи съпоставка със себе си от успехите на националния отбор от световното в САЩ '94. \"Имах щастието и удоволствието да играя със суперфутболисти - футболисти, които знаеха какво да правят във всеки един момент. Ние бяхме отбор с много голям характер. Меси няма такива футболисти до себе си. Няма Балъков, Лечков, Трифон Иванов, лека му пръст. Няма го Наско Сираков, няма го Емил Костадинов, няма го отборът. Ако махнеш Меси, не виждам как Аржентина ще стигне до вратата. Няма шанс\", каза Стоичков от Русия пред БНТ. Според него аржентинският отбор няма вратар, а отбраната е \"под всякаква критика\". Силните му думи бяха насочени към целия състав на небесносините. \"В средната линия няма кой да захранва Меси с пасове. Меси играе с кръгла топка. Когато му подадеш една тухла, той не може да я спре. Това е Аржентина. Всичко чака да мине през Меси. Меси е сам. Не играят 11 срещу 11, а един срещу 20\", каза Стоичков. Бившият български нападател каза, че е видимо, че Меси не е щастлив. \"Ако Аржентина успее да мине групата, ще стигне до осминафиналите или до четвъртфинал максимум.\" Аржентинците са в трудно положение след равенството 1:1 с Исландия. Тази вечер  в късния мач (21.00 ч.) южноамериканците срещат Хърватия .", "date": "2018.06.21", "title": "Стоичков: През 94-а имах зад себе си цял отбор, а сега Меси е сам"}
{"url": "https://www.dnevnik.bg/analizi/2018/06/21/3203792_pak_li_georgi_dimitrov/", "text": "Мотивацията е незаличима част от всяко действие, тя е скритата пружина на политическото\", настоява Хана Аренд в проницателните си \"Политически фрагменти\" (1955 г.). Приемам го като работна хипотеза, поне в опит да съзра логика зад юнския политически хаос, удавен в дъждове и футбол. Затуй и размислите ми неминуемо имат фрагментарен характер. :  . Това са фактите. Ала изхождайки от аргумента за скритата пружина (на мотивацията), е редно да се питаме   и  . Да започнем от  : увлечен от ролята си на геополитик, Бойко Борисов оголи значимо социално поле в страната, проблеми, дето са му \"все на главата\", където пък умело се вмести омбудсманът Мая Манолова, а не БСП. И това е сериозен проблем на тази партия. Било защото (с дискретната подкрепа на ГЕРБ) така Мая Манолова рейтингово конкурира Румен Радев, било защото не е ясно няма ли (на един по-късен етап) да прояви апетити за \"Позитано\" 20, от което на Корнелия Нинова видимо ѝ призлява. Констатация втора:  : провал в осигуряването на националната сигурност (към който са добавени и телефонните измамници). Още преди да сме чули аргументацията на вота, можем да предположим – и то с голяма точност – какви приказки ще се изприказват. Както и какви ще бъдат отговорите от страна на управляващата коалиция или на министъра на вътрешните работи. Накратко: \"правителството на Борисов е вредно за всеки български гражданин. То е опасно за България и трябва да си ходи\" (Елена Йончева, мотиви за вота). Добре, така да е. Ала кое доказва антитезата – че БСП е по-малко вредна за България и трябва да дойде на власт? Дали историята или съвременността (правителството на Орешарски например)? Пък и да би имал някой и сянка от съмнение в тази връзка, то поредното връщане към \"делото на Георги Димитров\", за което БСП пледира през уикенда, е повече от скандално. Не само като стратегия за сплотяване на редиците, но и поради дълбинен политически рефлекс – за черпене на сила от основанията (от Тодор Живков към Георги Димитров). А пък колебания БСП има, особено заради видимия флирт на противника (Бойко Борисов) с Путин и тъй като други сега ще нагазят в гьола на несбъднатата гордост на социндустрията – АЕЦ \"Белене\". Колко и какво ще костват на ГЕРБ всички тези политически пируети ще стане ясно наесен, при поредното преброяване на политическите пилци. Което пак не обяснява   – връщането към \"незаличимото дело\" на Георги Димитров тъкмо в този момент. Поне от рационална гледна точка: 1. Да тръгнеш да славословиш \"вожда и учителя на българския народ\" във време, когато за първи път стопляме сложните си отношения с Македония, е пълна глупост. Защото делото му по \"македонизацията\" на Пиринския край е наистина \"незаличимо\". Само че като национално предателство. И зад тази теза ще застане огромна част от българското общество. 2. Връщанията към тоталитарното минало, в което \"имаше ред\", също престават да работят. И ако цялата парламентарна енергия на БСП отново ще се насочи натам, става дума за кокоша слепота. Архивите отдавна са отворени, подобни твърдения лесно се опровергават с факти, които скоро ще влязат и в учебниците. Така например историкът Даниел Вачков в новата си книга \" \" (2018 г.) привежда зашеметяващи данни за криминалните убийства в НРБ. Те са от годишните сводки на МВР и Главна прокуратура: през 60-те години броят на тежките убийства варира между 180 и 200. През 80-те години има рязко завишаване на престъпността: 1981 г. – 208; 1982 г. – 235, 1983 г. – 218; 1986 г. – 218. Ето същата справка за убийствата от последните години: 2007 г. – 160; 2008 г. – 142; 2009 г. – 150, 2014 г. – 212. Нека правилно разчетем фактите – никой не твърди колко спокойно живеем днес, най-вече в това управление, а само се търси отправната точка, за да разберем върху какви подвижни пясъци почива днешната сигурност на страната. Без много хора да си дават сметка за това. И още една справка на МВР за периода 1980 - 1984 г., посветена на изключително слабия контрол над оръжията и боеприпасите в НРБ: В цитирания период \"компетентните органи\" са иззели 9098 броя оръжия от различни системи, десетки хиляди бойни патрони, над 3000 гранати, мини и снаряди, близо 600 вида различни взривни вещества, 2000 детонатора и т.н. Обърнете внимание за кой период става дума и за кои събития, сетне си представете колко лесно е било да пламне всичко. Ясно проличава сигурността на реалния социализъм. Както е повече от ясно и че за изчистването на тези \"Авгиеви обори\" са необходими хора, необвързани със системата. В това отношение Бойко Борисов – със закачките си как Живков е построил две България – идеално си партнира с БСП. И все пак: кому е нужно това постоянно челобитие пред паметниците на Тодор Живков и Георги Димитров, та последният да бъде величан и като \"голям български политик, парламентарист и световен деец на движението на работниците\" (Корнелия Нинова, обръщение, разпространено от пресцентъра на БСП)? Простете, но за кого говорим всъщност? Нима не за една от \"най-патетичните и злокобни фигури на международния комунизъм от онова време\"? (виж Цветан Тодоров, \"Тоталитарният опит\", 2015). За човек с \"двойна идентичност\", в която съветското гражданство винаги е надделявало над българското и чийто парламентарен опит основно се изразява в премазването и разправата с цялата българска демократична опозиция; не само за \"лъва от Лайпциг\", но и за местния сатрап на Сталин, послушно съветизирал България. Проблемът на БСП е, че все не може да излезе от сянката на \"вожда и учителя\", тъй като за тази партия всичко различно от Георги Димитров е фашизъм. В съответствие с неговия политически речник: \"фашистката реакция надига глава във връзка със законодателните избори\". За Димитров фашисти са всички, дори старите социалдемократи (Кръстьо Пастухов, Коста Лулчев) – факт, който продължава да екзалтира негови млади следовници, продължаващи да вменяват вина на социалдемокрацията, задето колаборирала с капитала в опит да постигне привилегии за работниците. И не на последно място: даже смъртта на Георги Димитров се разразява като трагедия за немалко семейства, хиляди хора са арестувани, тъй като не са проявявали достатъчна скръб при вестта за кончината на сатрапа (знаменитото основание \"знаел, но не плакал\"). Една част от тях са пратени и по лагерите, познавам потомци на такива хора. За БСП обаче Георги Димитров е винаги жив, винаги един и същ: ! (Димитър Полянов, \"На другаря Георги Димитров\") Единственото утешение в случая отново е само поетическо: (Л. Компанеец и Л. Кронфелд, \"Балада за Георги Димитров\"). Тук спирам, че леко ме хваща страх. В душата ми изникват детски страхове от мириса на формалин при задължителните срещи с мумията, които дори патетиката на бардове като Александър Симов не е в състояние да разсее напълно. В заключение: Ала от опит знаем, че призивите към авторитаризъм никога не остават безнаказани. Тъй че на мястото на Корнелия Нинова сериозно бих се замислил дали така няма да се циментира на власт друга плещеста фигура, която има шансове да сбъдне писаното от Младен Исаев за Димитров: \"каквито мълнии над нашата земя да светкат, народът ни с него ще върви към нови петилетки\".", "date": "2018.06.21", "title": "Пак ли Георги Димитров"}
{"url": "https://www.dnevnik.bg/bulgaria/2018/06/21/3203767_dans_e_osudena_zaradi_otkaz_da_razkrie_danni_za/", "text": "Българският хелзинкски комитет (БХК) осъди Държавната агенция \"Национална сигурност\" (ДАНС) след повторен отказ за предоставяне на обществена информация, този път в нарушение на решение на Върховния административен съд (ВАС). Това съобщават от правозащитната организация. Агенцията е осъдена заради отказа й да предостави информация за прилагани специални разузнавателни средства (СРС).  През 2014 г. Хелзинкският комитет иска от агенцията на основание Закона за достъп до обществена информация информация за: а) броя направени от териториалните дирекции и самостоятелните териториални отдели на ДАНС искания до съда за използване на СРС през 2013 г.; б) броя уважени от съда искания за използване на СРС през 2013 г.; в) броя на лицата, по отношение на които съдът е разрешил използването на СРС от ДАНС за 2013 г. С решение на председателя си ДАНС отказа тази информация под предлог, че била служебна тайна, а разпространяването ѝ било забранено и по Закона за СРС. Агенцията твърди, че информацията е класифицирана по т. 25 от Списъка на категориите информация, подлежаща на класификация като служебна тайна в ДАНС, а именно: \"Информацията при осъществяване на координация и взаимодействие с представители на съдебната власт, във връзка с извършваната оперативно-издирвателна дейност.\" От БХК уточняват, че няма правни основания исканата статистическата информация да бъде засекретена, тъй като тя не съдържа данни за отделни случаи, по които ДАНС работи. След отказа от БХК завеждат дело срещу решението на агенцията. И административният съд в София, и Върховният административен съд като втора инстанция задължават ДАНС да предостави информацията. Което обаче от агенцията отказват да направят. В резултат на това БХК повторно завежда дело, което отново беше спечелено и на двете инстанции. \"Тревожно е, че една агенция, подчинена на Министерския съвет, създадена с цел да защитава националната сигурност, систематично не спазва не само законови разпоредби, но и съдебни решения. С тези си действия агенцията застава срещу интересите на българските граждани, които са лишени от правна сигурност. Държава, в която съществува орган на власт, поставящ се над закона, следва сериозно да промени политиката си и да възстанови върховенството на правото\", коментира адв. Адела Качаунова, директорка на правната програма на БХК.", "date": "2018.06.21", "title": "ДАНС е осъдена заради отказ да разкрие данни за използвани СРС-та"}
{"url": "https://www.dnevnik.bg/politika/2018/06/21/3203772_niakolko_banki_zaiavili_interes_kum_sdelkata_mejdu/", "text": "Една от работещите в България банки е издала банкова гаранция за участие в процедурата по продажба на активите на ЧЕЗ в България на \"Инерком\". Банковата гаранция е обезпечена с парични средства по сметка на наредителя. Това се казва в писмо на БНБ до Народното събрание, съобщава сайтът  \"Клуб З\" , след като през май такава информация бе поискана от институцията от името на временната анкетна комисия, разследваща евентуалната бъдеща сделка. Такова писмо е постъпило в Народното събрание след искане, подписано от председателя на институцията Цвета Караянчева. От текста се разбира, че БНБ е изпратила запитване до всички 21 кредитни институции и 4 клона на чуждестранни банки и е получила отговори от всички тях.  Други 4 кредитни институции за заявили пред БНБ, че \"са заявявали интерес за потенциално участие в евентуална сделка по придобиване на активите на ЧЕЗ в България\". Имена на банките не се посочват, като БНБ се позовава на Закона за кредитните институции и на европейски регламенти, които не позволявали да огласят повече. Въпреки това пред временната анкетна комисия  Първа инвестиционна банка призна  още през април с писмо, че в края на 2017 г. е издала писмо за подкрепа на \"Инерком България\" за сделката за българските активи на енергоразпределителното дружество. В него се посочва, че ПИБ има интерес от участие във финансирането на покупката с 80 млн. евро. В края на февруари премиерът Бойко Борисов внесе в парламента справка, за която обяви, че е предоставена от чешката страна. В нея се посочва, че намерения за отпускането на кредити на \"Инерком България\" са декларирани от Уникредит Булбанк и Първа инвестиционна банка - в размер съответно на 180 млн. евро и 80 млн. евро. Посочено е, че има и писмо от Българската банка за развитие, в което се изразява готовност за рефинансиране на съществуващия заем на ЧЕЗ от Европейската банка за възстановяване и развитие (ЕБВР) в размер на 65 млн. евро, На заседание на енергийната комисия в парламента на 1 март  директорът на ББР Стоян Мавродиев обяви , че банката не е водила разговори за финансиране на \"Инерком България\" за покупка на българския бизнес на ЧЕЗ и не е поемала ангажимент да рефинансира отпуснат на \"ЧЕЗ Електроразпределение\" АД кредит от ЕБВР.", "date": "2018.06.21", "title": "Няколко банки заявили интерес към сделката между \"Инерком\" и ЧЕЗ"}
{"url": "https://www.dnevnik.bg/sviat/2018/06/21/3203820_suvetnik_na_trump_po_nacionalnata_sigurnost_shte/", "text": "Съветникът на американския президент по националната сигурност Джон Болтън предвижда да посети в началото на идната седмица Москва за подготовка на среща между държавните глави на САЩ и на Русия, предаде \"Интерфакс\", като се позова на информирани източници от Вашингтон. Чуждестранни медии предположиха по-рано, че  Владимир Путин и Доналд Тръмп  може да се срещнат в средата на следващия месец - след лидерския форум на НАТО в Брюксел, насрочен за 11 и 12 юли, в една от европейските столици, евентуално Виена. \"Таймс\" написа, че \"американски представители разглеждат възможността за срещи или преди форума на върха на НАТО, или след като приключи посещението на Тръмп във Великобритания\". Изданието твърди, че Лондон е разтревожен от варианта за среща през юли, особено ако се състои преди форума на НАТО. Според събеседници на британския вестник евентуална  среща Путин-Тръмп  може да се отрази на дискусиите за \"възпиране на руската агресия\" на форума на НАТО в Брюксел. Прессекретарят на руския президент Дмитрий Песков заяви на 19 юни, че все още няма никаква яснота по въпроса за евентуална среща между Путин и Тръмп. По-рано той изтъкваше, че вариант за среща между двамата президенти преди форума на НАТО не се обсъжда, напомня \"Интерфакс\".", "date": "2018.06.21", "title": "Съветник на Тръмп по националната сигурност ще подготвя срещата с Путин"}
{"url": "https://www.dnevnik.bg/sviat/2018/06/21/3203765_evrokomisiiata_razsledva_sdelki_za_vtechnen_gaz_ot/", "text": "Еврокомисията обяви, че е започнала разследване на споразумения за продажба на втечнен природен газ от катарската Qatar Petroleum, сключени с европейски компании, нарушават правилата за свободен пренос на газ в Европейската икономическа зона. В съобщение,  публикувано на сайта ѝ , комисията обяснява, че целта е да се установи дали дадени сделки са ограничили частично или напълно преноса на газ в ЕИЗ. \"Такива клаузи може да навредят на конкуренцията и да лишат потребители от ползите на един интегриран европейски енергиен пазар\", каза в изявление еврокомисарят по въпросите на конкуренцията Маргрете Вестагер. Държавната Qatar Petroleum, третата в света компания по размер на запасите от нефт и газ, е най-големият износител на втечнен природен газ в света, а и в Европа - само на Стария континент покрива около 40% от вноса. Разследването ще се занимава с дългосрочните споразумения - за 20-25 г. - за доставка на втечнен газ и ще трябва да установи дали съдържат клаузи с териториални ограничения (на практика става въпрос за продажба на газ през граница). \"В частност определени клаузи, които се съдържат в тези споразумения, изглежда, пряко или непряко ограничават свободата на вносителите от ЕИЗ да продават втечнен газ до други дестинации в рамките на ЕИЗ\", продължава комисията. \"Например някои клаузи възпрепятстват отклоняването на товари до други дестинации или ограничават териториите, в които може да се случи отклонението или обемите, които могат да бъдат отклонени.\" Като резултат, продължава съобщението, клаузите може да налагат неправомерни ограничения. Ако се докаже, че тези практики съществуват, те са нарушение на антитръстовите правила на ЕС, в частност тези за споразумения с неконкурентни клаузи (чл. 101 от договора за ЕС) и за злоупотреба с господстващо пазарно положение (чл. 102 от договора и чл. 53 и/или 54 от Споразумението за Европейската икономическа зона). Комисията също така прави паралел със случая на руския енергиен гигант \"Газпром\", при който разследването беше за териториални ограничения по чл. 102 и който завърши със споразумение  в края на май . Резултатът бе п ринуда за отказ от господващото положение в Централна и Източна Европа  и задължение за \"Газпром\" да поеме ангажименти, които ще позволят свободния пренос на газ на конкурентни цени в региона. В случая с \"Газпром\" обаче нарушаването на правилата за свободен пренос и злоупотребата с господстващо пазарно положение бяха само две от практиките, които компанията се задължи да прекрати.", "date": "2018.06.21", "title": "Еврокомисията разследва сделки за втечнен газ от Катар"}
{"url": "https://www.dnevnik.bg/bulgaria/2018/06/21/3203834_ognishte_na_chuma_po_ovcete_v_iambolsko_e_purvoto_na/", "text": "В ямболското село Воден е открита чума по дребните преживни животни, съобщиха от Българската агенция по безопасност на храните (БАБХ). Заболяването бива констатирано за първи път на територията на страна от Европейския съюз (ЕС), отбелязват от агенцията. Пробите са изпратени за потвърждение в референтната за чума по дребните преживни животни лаборатория на ЕС – CIRAD, Франция. Заболяването не засяга хората, но е изключително опасно за овцете и козите. На територия, в която е доказано съществуването му, не може да се търгува с животни и с животинска продукция. С цел ограничаване на разпространението на болестта БАБХ е предприела незабавно необходимите мерки, сред които определяне на трикилометрова предпазна зона около засегнатите обекти и десеткилометрова наблюдавана зона около село Воден, в която влизат град Болярово и селата Вълчи извор, Горска поляна, Крайново, Малко Шарково, Ружица, Странджа, Шарково, Ситово, Иглика, Мамарчево. В граничните общини Царево, Малко Търново и Средец от област Бургас, Болярово и Елхово от област Ямбол и Тополовград и Свиленград от област Хасково се забраняват търговията, придвижването и транспортът на дребни и едри преживни животни. Заболяването е разпространено в Турция, но засега не е известно как е проникнала заразата в България. Болестта се предава при тесен контакт между животните.", "date": "2018.06.21", "title": "Огнище на чума по овцете в Ямболско е първото на територията на ЕС"}
{"url": "https://www.dnevnik.bg/sport/2018/06/21/3203749_putin_i_blater_sa_obsudili_lichni_temi_na_zakrita/", "text": "Бившият президент на ФИФА Сеп Блатер  се е срещнал с руския президент Владимир Путин в сряда вечерта, съобщи \"Ройтерс\". Според информацията двамата са обсъждали лични въпроси, като от Кремъл отказват да обявят подробности. \"Вчера вечерта срещнах президента Путин, който ме покани в апартамента си в Кремъл. Това не е първият път, в който съм тук\", каза 82-годишният Блатер. Швейцарецът се надява, че наложеното му наказание от ФИФА да не участва във футболни дейности  ще бъде отменено до края на годината . Според Блатер организацията не трябва да се притеснява от присъствието му на световното в Русия. \"Няма причина новата администрация на ФИФА да бъде против присъствието на бивш президент на световно първенства. Те трябва да кажат: \"Да, ела\" и всички ще бъдат щастливи\", каза още Блатер. Той изтърпява шестгодишно наказание, което му беше наложено през 2015 г. за нарушаване на етичните норми. Причината беше нерегламентирано плащане на стойност 2 млн. швейцарски франка от Блатер към бившия президент на УЕФА Мишел Платини.  От ФИФА заявиха, че присъствието на швейцареца на световното не представлява пряко нарушение на забраната му. Преди ден Блатер изгледа двубоя между Португалия и Мароко, като се очаква да бъде на стадион \"Крестовский\" в Санкт Петербург за срещата Бразилия и Коста Рика в петък.", "date": "2018.06.21", "title": "Путин и Блатер са обсъдили \"лични теми\" на закрита среща в Москва"}
{"url": "https://www.dnevnik.bg/zelen/2018/06/21/3203824_parij_veche_shte_predlaga_i_elektricheski_trotinetki/", "text": "След широко използваната система от велосипеди под наем и въвеждането на електрически автомобили под наем от утре в Париж гражданите вече ще могат да си наемат и електрически тротинетки. Американската компания \"Лайм\" (Lime) пуска неколкостотин електрически тротинетки под наем на самообслужване в два централни района на френската столица, предаде \"Франс прес\", цитирана от БТА. Като начало те ще бъдат на разположение по тротоарите в първи и шести парижки район, а потребителите могат да ги оставят в други райони на Париж. Това обясни генералният директор на \"Лайм-Франция\" Артюр-Луи Жакие. Много бързо тротинетките ще нараснат според търсенето - още през следващи дни и седмици. Следващите райони с такива тротинетки ще бъдат 10-и и 11-и, а след това и останалата част от Париж. Потребителите ще могат да откриват местата със свободни тротинетки чрез приложение на смартфоните си и да ги подкарват чрез копиране на Кю Ар (QR) код. Тарифата е 1 евро на пробег плюс 15 евроцента на минута, така че возенето на средно разстояние би трябвало да струва около 2-3 евро. Всички тротинетки ще бъдат прибирани вечер, за да бъдат презаредени, а при необходимост и ремонтирани, след което ще бъдат връщани на стоянките рано на следващата сутрин. Забранено е ползването им по тротоарите. Тротинетките Лайм-Ес (Lime-S) могат да изминават с едно зареждане 50 км. Те са разработени в партньорство със Сегуей (Segway). Скоростта им ще бъде ограничена до 24 км/час. \"Лайм\" беше основана през юни 2017 г. под името \"ЛаймБайк\" (LimeBike) и в началото предлагаше велосипеди под наем без стоянки. През последните месеци тя започна да предлага велосипеди в Германия (Берлин, Франкфурт и Бремен), както и в Цюрих, където услугата включва и няколко тротинетки. В Сан Франциско огромното разпространение на тротинетки, които често пъти са опасни за пешеходците, накара властите да въведат строг регламент за движението им.", "date": "2018.06.21", "title": "Париж вече ще предлага и електрически тротинетки под наем"}
{"url": "https://www.dnevnik.bg/sviat/2018/06/21/3203875_london_obiavi_pravilata_za_evropeicite_jiveeshti_vuv/", "text": "Гражданите на ЕС, които са живели във Великобритания в продължение на пет години, ще получат статут, с който могат да запазят същите права на работа, образование и достъп до социални помощи и услуги, каквито имат и сега. От същите права ще се ползват съпрузите, децата, родителите и внуците им. Това гласят правилата, по които Великобритания ще третира европейците след Брекзит. Те бяха обявени от Лондон преди минути. Въпросът какво ще се случи с трите милиона граждани на ЕС, живеещи във Великобритания, бе един от най-важните в преговорите. Хората, които живеят в страната към 31 декември 2020 г., но още нямат право на постоянно пребиваване, ще получат \"предварителен статут\", докато изтекат необходимите пет години. Министърът на вътрешните работи Саджид Джавид обясни, че позицията на правителството е да дава статут \"по подразбиране\", като ще е необходима \"много сериозна причина\" той да бъде отказан. Кабинетът планира процесът да започне през есента и да бъде напълно готов за работа в началото на 2019 г., за да се избегне рязък скок на молбите в края на март, след като Великобритания напусне ЕС. Тя ще бъде в действие по време на двегодишния преходен период, който трябва да продължи до юни 2021 г. Какво е необходимо Заявяващите трябва само да докажат идентичността си, пребиваването си във Великобритания и да не са извършвали сериозни престъпления, като ще бъде съдействано за положително решение. Близо 1500 служители ще работят по този проект. Работата ще се върши онлайн или чрез приложение за смартфон, макар то още да не е достъпно за потребителите на Apple, уточняват от вътрешното министерство. Компанията обаче работи по въпроса. Хората, които нямат достъп до компютри или не знаят как да ги използват, ще получат помощ и може да бъдат посетени в домовете си от служители по имиграцията. Британците в Европа 3.8 млн. европейци живеят във Великобритания, а около 900 000 британци - в ЕС, показват данните на националното статистическо бюро. Министърът обвини европейските държави, особено Франция и Испания, че не действат толкова бързо по въпроса за британските експати, макар че той трябва да бъде решен до \"Деня Брекзит\" - 29 март 2019 г. Но докато британското правителство решава само, държавите от ЕС трябва да постигнат консенсус, който да бъде одобрен и от Европейския парламент. Ако няма споразумение до 29 март, статутът на британците на континента ще остане несигурен, макар Лондон да очаква те да имат същите права, каквито и европейците на Острова.", "date": "2018.06.21", "title": "Лондон обяви правилата за европейците, живеещи във Великобритания след Брекзит"}
{"url": "https://www.dnevnik.bg/photos/2018/06/21/3203595_fotogaleriia_posreshtane_na_liatoto_krai_stounhendj/", "text": "Слънцето изгрява над каменния кръг Стоунхендж в началото на Лятното слънцестоене във Великобритания. Всяка година хиляди хора се събират на мястото, за да отбележат ритуално събитието.", "date": "2018.06.21", "title": "Фотогалерия: Посрещане на лятото край Стоунхендж"}
{"url": "https://www.dnevnik.bg/politika/2018/06/21/3203886_ne_se_upravliava_lesno_v_div_populizum_oplaka_se/", "text": "Не се управлява лесно в този див популизъм, обхванал и България и света. Под това мото мина цялото изказване на премиера Бойко Борисов, който откри в Пловдив двудневния Пловдивски икономически форум. Подчерта, че форумът в Пловдив е естествено продължение на Делфийския икономически форум, който се проведе през март в Гърция, и разказа на публиката, че Делфи е място на оракули. Борисов припомни едно от предишните имена на Пловдив - Филипополис, и се пошегува, че ако сме били като македонците, сме щели да кажем, че ние, а не Гърция, имаме нещо общо с това. Похвали пред всички Джордж Кремлис, ръководител на отдела за кохезионна политика и екооценки в Главна дирекция \"Околна среда\" към Европейската комисия, който работел много за България, и предложи да му се издигне паметник, след като престане да работи това. В около 25-минутна реч премиерът изреди всички заслуги на ГЕРБ за управлението на страната - инфраструктурните проекти, увеличените приходи в бюджета, положителните оценки от страна на рейтинговите агенции, започналото въвеждане на електронни услуги в администрацията и т н. За последното посочи, че е довело до отлив на кадри в КАТ и Агенция \"Митници\". Отговори индиректно и на БСП по  внесения от партията вот на недоверие  към правителството. Чакай бе, не ви ли е странно – дойде ли БСП на власт, всички фондове спират, всеки път. И казват, че е заради работата на ГЕРБ, но като дойде ГЕРБ на власт, си вървят всички фондове, възкликна премиерът. Призова членовете на БСП да кажат \"едно благодаря\" и попита риторично с кое ГЕРБ е вредна, като \"сме докарали повече пари, че сме отсекли единствени в Европа мигрантската вълна\". Похвали и българската външна политика, като цитира изказване на \"българския Конфуций\" - политолога Иван Кръстев, за това, че България не проявила егоизъм и поставила на преден план, въпроси, отнасящи се до интересите на целия регион. Изказа удивление, че санкциите в международен план са стигнали дотам, че  компанията \"Найк\" отказала обувки  на футболистите на Иран. Бива, бива санкции, но това вече надминава елементарните граници. Светът се вкарва в ситуация, от която само много мъдри политици може да го изведат, заключи Борисов в речта си, разпространена като видео от правителствената пресслужба.", "date": "2018.06.21", "title": "Не се управлява лесно в див популизъм, оплака се Борисов (видео)"}
{"url": "https://www.dnevnik.bg/evropa/2018/06/21/3203911_suvetut_na_es_dogovori_vzaimno_priznavane_na_zapovedi/", "text": "Съветът на Европейския съюз договори нови правила за взаимното признаване на заповедите за замразяване и конфискуване на активи. Новото законодателство има за цел да гарантира ефективното замразяване и конфискуване на престъпни активи в ЕС, се посочва в съобщение на сайта на институцията. Основните елементи на правилата, договорени от Съвета и Европейския парламент, включват: - единна регулация, покриваща заповедите за замразяване и конфискуване, пряко приложима в ЕС; - общия принцип на взаимно признаване, което означава, че всички съдебни решения по наказателноправни въпроси, взети в една държава от ЕС, ще бъдат директно признавани и привеждани в сила от друга страна членка. Има ограничен брой основания за непризнаване и неизпълнение; - стандартни процедури, които да позволят бързи и ефикасни действия по замразяване и конфискуване; - краен срок от 45 дена за признаване на заповедите за конфискуване и в спешни случаи краен срок от 48 часа за признаване и 48 часа за изпълнение на заповедите за замразяване. Тези лимити може да бъдат отложени, но при стриктни условия; - разпоредби, които да гарантират, че правата на жертвите да бъдат компенсирани се спазват в трансгранични случаи. След потвърждение на политическото споразумение от Европейския парламент текстът ще бъде официално приет от двете евроинституции.", "date": "2018.06.21", "title": "Съветът на ЕС договори взаимно признаване на заповеди за замразяване и конфискуване на активи"}
{"url": "https://www.dnevnik.bg/sviat/2018/06/21/3203907_erdogan_moje_da_opita_da_sustavi_koaliciia_ako_niama/", "text": "Турският президент Реджеп Тайип Ердоган каза, че управляващата и председателствана от него Партия на справедливостта и развитието (ПСР) може да опита да състави коалиция, ако не успее да получи мнозинство на изборите в неделя, предаде \"Ройтерс\". Часове по-рано премиерът Бинали Йълдъръм, цитиран от в. \"Хюриет\", обяви, че засега изключва възможността за повторни избори, ако ПСР няма мнозинството, нужно, за да управлява самостоятелно. \"Не, няма нужда от такова нещо. Не може да занимаваме нацията с избори... Хората няма да позволят да се случи такава дилема. Те правят сметките си и вземат решенията си съобразно това.\" На изборите на 24 юни  - свикани година и 4 месеца преди предвидения момент през ноември - ПСР участва в съюз с дясната Партия на националистическото действие (ПНД). Проучванията от последните седмици обаче сочат, че дори като съюз двете партии може да нямат достатъчно мнозинство, за да управляват. Те допускат и възможността за балотаж на президентския вот между Ердоган и кандидата на опозиционната Републиканска народна партия (РНП)  Мухарем Индже . Все пак за радио Kral FM Ердоган каза в сряда, че вероятността да няма мнозинство и да получи \"под 300 места\" в 600-местния парламент е \"много, много малка\". От години ПСР си осигурява над 50% от местата в турския парламент без проблеми. Според агенция \"Ройтерс\" инвеститорите, макар и да се притесняват от нарастващия авторитаризъм на Ердоган, не приветстват и опасността той да загуби мнозинството си, която също ще създаде несигурност. Националистите - вариант за коалицията на Ердоган Единственият път, когато ПСР нямаше мнозинство, беше през юни 2015 г. След провал на тогавашните коалиционни преговори Ердоган свика нови избори само няколко месеца по-късно и на тях си върна мнозинството. Според някои проучвания, ако кюрдската Демократична партия на народите (ДПН)  успее да премине 10-процентния праг  за влизане в парламента, шансовете на ПСР за над 50% от местата в парламента ще намалеят още повече. Според вицепремиера Мехмет Шимшек, който отговаря за икономиката, обаче ще се търси компромис дори ако опозицията има мнозинство. Според публикувано днес проучване на агенция \"Конда\" все пак е възможно ПСР и ПНД да спечелят заедно мнозинство от 52.8% от гласовете - но не и самостоятелно за партията на Ердоган. Тя взима 45.5%, а ПНД - 7.3 на сто. Това е под 10-процентния праг, но заради съюза си с управляващите тя ще може да има депутати в парламента и ще е възможен вариант за коалиция. В същото проучване опозиционният алианс на Републиканската народна партия (РНП), Добрата партия на бившия вътрешен министър Мерал Акшенер и още 2 организации ще получи над 34% от гласовете - от тях 26.1% за РНП, а 8.5 на сто за Добрата партия. Заради участието си в предизборен съюз и двете ще влязат в парламента, заедно с по-малките партии, които са част от алианса им. Кюрдската партия ще прескочи бариерата с 11.6 на сто от бюлетините според същото проучване, направено с 2721 души в 31 провинции в Турция и статистическа грешка от 2.3 процентни пункта.", "date": "2018.06.21", "title": "Ердоган може да опита да състави коалиция, ако няма мнозинство след изборите"}
{"url": "https://www.dnevnik.bg/evropa/2018/06/21/3203980_makron_prizova_evropeicite_da_se_boriat_s_prokazata_na/", "text": "Френският президент Еманюел Макрон предупреди, че популизмът се разпространява в Европа като болест и европейците трябва да се борят с него по-енергично, вместо да критикуват действия на проевропейски правителства като неговото, предаде \"Ройтерс\". Макрон призова коментаторите да се борят с тези, които \"мразят Европа\", вместо да атакуват него. \"Можете да видите как се разпространяват като проказа в цяла Европа, в страни, където мислехме, че ще е невъзможно отново да ги видим, в съседни страни\", заяви Макрон. \"Те изричат най-лошите неща и ние започваме да свикваме с това. Те отправят провокации и никой не е ужасен от това\", допълни президентът. През последните седмици  между Париж и Рим се разрази спор , след като италианският вътрешен министър Матео Салвини отказа да приеме превозващия мигранти хуманитарен кораб \"Акуариус\". С  наближаването на Европейския съвет  в края на следващата седмица въпросът за мигрантите  все повече разделя държавите членки  и дори  предизвика разделение  в правителството на германския канцлер Ангела Меркел. \"Обвиняваме европейците, че не са точно такива, каквито бихме искали да бъдат, а забравяме да критикуваме онези, които вече не са като нас, онези, които мразят (Европа) и напредват в плановете си\", заяви Макрон. \"Свикваме с крайностите в държави, които години наред са били проевропейци като нас, и по този въпрос нашият бизнес, журналистическият и политическият елити носят огромна отговорност\", каза още президентът.", "date": "2018.06.21", "title": "Макрон призова европейците да се борят с \"проказата\" на популизма"}
{"url": "https://www.dnevnik.bg/sviat/2018/06/21/3203962_italiia_otkaza_da_pusne_korab_s_224_migranti/", "text": "Италианският вътрешен министър Матео Салвини обяви, че страната му няма да допусне до пристанищата си кораб, спасил 224 мигранти, плаващ под холандски флаг и собственост на германска неправителствена организация. В социалните мрежи Салвини обяви, че организацията Lifeline \"насилствено е качила 224 мигранти в либийски води\" въпреки предупрежденията на италианската брегова охрана, че спасяването трябва да бъде извършено от либийските власти, съобщиха вестниците \"Ел паис\" и \"Кориере дела сера\". \"Направихте се на силни, като противоречите на инструкциите на италианската и либийската брегова охрана. Сега ще носите човешкия си товар до Холандия\", каза още той, цитиран от Си Ен Ен. \"Тези чужди НПО, с чужд персонал, чуждо финансиране и чужди знамена няма вече да стъпват на италианска земя\", каза Салвини. Според \"Кориере дела сера\" организацията първоначално е съобщила, че трябва да спаси между 300 и 400 души, но по последна информация плавателният ѝ съд е с едва 224 души на борда. По-рано този месец Салвини отказа да  пусне в Италия кораба \"Акуариус\"  с 600 мигранти на борда, който накрая беше приет от Испания. Инцидентът става само 3 дни преди среща на европейски държавни и правителствени ръководители по въпросите на миграцията тази неделя.", "date": "2018.06.21", "title": "Италия отказа да пусне кораб с 224 мигранти, вътрешният министър ги нарече \"човешки товар\""}
{"url": "https://www.dnevnik.bg/evropa/2018/06/21/3204003_vishegradskata_grupa_e_protiv_minisreshtata_na_es_za/", "text": "Унгарският премиер Виктор Орбан заяви, че лидерите на страните от Вишеградската четворка (включваща Унгария, Полша, Чехия и Словакия) ще пропуснат т.нар. минисреща за миграцията този уикенд, предаде \"Ройтерс\". Необичайният форум е по искане на германския канцлер Ангела Меркел и все още няма списък с поканени държавни лидери, но в имената, изброявани досега от медиите, няма нито една от четирите страни от Централна Европа. По думите на унгарския премиер подобни срещи на държавните лидери се организират от Европейския съвет, а не от Европейската комисия. \"Разбираме, че има вътрешни политически трудности в някои страни, но това не може да води до общоевропейска прибързаност\", подчерта Орбан. Той каза още, че Вишеградската четворка и Австрия са се договорили да подсилят защитата на външните граници на ЕС и  да обработват документите на мигрантите  извън съюза. Неделната среща  е свикана от председателя на Европейската комисия Жан-Клод Юнкер  по искане на Меркел, подложена на натиск в коалицията си да намери европейско решение за миграцията. Миналата седмица канцлерът влезе в спор за мигрантите с вътрешния си министър Хорст Зеехофер, който е лидер на Християнсоциалния съюз. В понеделник тя успя да разсее заплахата, като  убеди Зеехофер  да изчака да мине срещата на върха, преди да изпълни искането си да наложи по-строги политики за връщането на търсещи убежище, които пристигат в Германия. Срещата в неделя ще се проведе преди Европейския съвет в края на следващата седмица,  на който отново вниманието ще е насочено  основно към темата за мигрантите. По-рано днес италианското правителство реагира гневно на чернова на документ, подготвен от Европейската комисия преди \"минисрещата\" и премиерът Джузепе Конте  заплаши да я бойкотира . След това обаче Конте написа във \"Фейсбук\", че е получил обаждане от Меркел, която е била обезпокоена от възможността той да не отиде на срещата преди Европейския съвет в Брюксел за имиграцията. \"Току-що получих обаждане от канцлера Ангела Меркел, обезпокоена от възможността да не отида на срещата преди Европейския съвет в Брюксел за имиграцията\", написа Конте във \"Фейсбук\", като добави, че не може да приеме черновата. \"Канцлерът уточни, че има \"недоразумение\". Черновата, публикувана вчера, ще бъде премахната\", допълни той, като потвърди, че ще отиде в Брюксел в неделя. В документа наред с други неща се призоваваше търсещите убежище да бъдат незабавно връщани в страната от ЕС, в която първо са влезли – най-често в Италия. В знак на задълбочаващия се разрив между Рим и Берлин вътрешният министър Матео Салвини се закани, че  няма да приема кандидати  за убежище, върнати от Германия. По-рано тази седмица чешкият премиер Андрей Бабиш също каза, че искането на консервативните баварски съюзници на германския канцлер за гранични проверки в рамките на ЕС с цел спиране на пристигането на мигранти в Германия  е неприемливо за съседна Чехия . Днес на съвместна пресконференция след среща с лидерите на Словакия, Унгария, Полша и Австрия Бабиш заяви, че европейската гранична агенция \"Фронтекс\" трябва да бъде увеличена с 10 хил. души и че се е споразумял с Меркел за необходимостта тя да бъде подсилена. Неясноти Междувременно днес говорител на Еврокомисията отказа да посочи кои държави са поканени за участие, предаде БТА. Председателят на ЕК Жан-Клод Юнкер вчера заяви, че ще присъстват \"заинтересованите\" за намирането на европейско решение. В \"Туитър\" той изброи няколко държавни и правителствени ръководители, а по-късно добави, че могат да се присъединят и други. Говорителят днес отказа да потвърди, ограничи или разшири списъка с участниците с обяснението, че \"това е процес в развитие\". Според първоначалната информация в срещата трябва да участват Австрия, България, Германия, Гърция, Испания, Италия, Малта и Франция, но вече се говори, че може да бъдат поканени и други държави. Той не можа да потвърди дали на неделната среща ще бъде приет заключителен документ, но не отхвърли съдържанието на разпространявана в медиите чернова. Юнкер вчера предупреди, че след срещата няма да има пресконференция.", "date": "2018.06.21", "title": "Вишеградската група е против \"минисрещата\" на ЕС за миграцията"}
{"url": "https://www.dnevnik.bg/sport/2018/06/21/3204000_avstraliia_izpusna_daniia_i_se_zaputi_kum_izhoda_na/", "text": "Австралия и Дания завършиха 1:1 в третия мач от група С на световното първенство в Русия. Австралийците изиграха много силна последна част на двубоя, но изпуснаха да спечелят трите точки и сведоха до минимум шансовете си да продължат към осминафиналите. Дания на свой ред пропусна да си гарантира участието в следващата фаза, но направи огромна крачка. \"Червеният динамит\" се нуждае от една точка в последния си мач - срещу фаворита Франция, за да си подпечата мястото в осминафиналите. Във втория двубой от групата днес \"петлите\" срещат Перу в Екатеринбург от 18.00 ч. При победа европейският тим ще се класира за следващата фаза. Южноамериканците ще се сбогуват с мондиала още днес, ако не спечелят мача. В началните минути двата отбора разиграваха сигурно и разчитаха основно на центрирания към наказателното поле. Те си размениха по един удар с глава - на Томас Дилейни и на Матю Леки, които обаче не представляваха никаква опасност за вратарите. В седмата минута датчаните поведоха след страхотно скоростно разиграване, завършено по перфектен начин от Ериксен. Ласе Шоне се пребори за първата топка и я насочи към Николай Йоргенсен. Централният нападател овладя добре и технично продължи към включилия се от втора позиция Ериксен. Плеймейкърът на \"Тотнъм\" без никакво забавяне отправи мощен удар от ждроб, с който не остави шанс за реакция на Матю Райън. След гола датските футболисти установиха контрол върху мача. Те пресираха агресивно и бързо си връщаха владението на топката, докато австралийците изглеждаха смутени след попадението. Европейският тим имаше добра възможност за втори гол, но Йоргенсен не се възползва от центриране на Хенрик Далсгорд след неточен удар с глава. Постепенно австралийците намериха верния ритъм, започнаха да комбинират много по-добре и наложиха натиск в търсене на изравнително попадение. В 30-ата минута те създадоха първата си по-сериозна опасност. Роби Крузе получи топката в наказателното поле и стреля от воле, но беше блокиран. Осем минути по-късно Леки стреля с глава след центриране от свободен удар, а Юсуф Поулсен спря топката с ръка. След намесата на видеоасистентите ситуацията беше преразгледана и главният съдия Антонио Матеи Лаос посочи бялата точка. Капитанът на Австралия Миле Йединак застана зад топката и хладнокръвно прати Каспер Шмайхел в другия ъгъл, за да изравни с 20-oто си попадение с националната фланелка. Той сложи край на серията на датския вратар от 572 минути без допуснат гол. Радостта на австралийците можеше да бъде помрачена само четири минути по-късно. Ериксен центрира от свободен удар, топката премина през куп от играчи и стигна до Азиз Бехич, който я насочи към собствената си врата. За негов късмет тя беше лека и попадна право във вратаря Райън. Така левият бек на \"Бурсаспор\" се размина с втория си автогол в турнира след този при победното попадение на Франция в първия мач. Второто полувреме започна с малко по-активна игра на Дания. \"Червеният динамит\" създаде и първото голово положение. В 51-ата минута Поулсен проби в наказателното поле, след което падна след контакт с Йединак. Топката стигна до Систо, който насочи топката към долния десен ъгъл. Марк Мълиган обаче се намеси решаващо, като успя да я отклони и тя премина съвсем малко встрани от вратата. След час игра активният Поулсен беше заменен от Мартин Брайтвайте, а няколко минути по-късно Йоргенсен отстъпи мястото си на Андреас Корнелиус. Даниел Арсани пък влезе в игра за Австралия, заменяйки Крузе. След по-добрите начални минути на полувремето за Дания Австралия изцяло пое инициативата. Тимът на Берт ван Марвайк обгради наказателното поле на съперника и започна да създава огромни проблеми за вратаря Шмайхел и защитата пред него. В 68-ата минута Шмайхел не реагира добре при едно центриране, а Леки отправи удар, но Далсгорд направи ключова намеса. Три минути по-късно Аарън Мой отправи страховит изстрел от дистанция, който профуча покрай вратата. В ответната атака и Систо получи шанс да стреля, но и неговият шут премина встрани от гредата. В 81-ата минута Арзани направи отличен проби по аутлинията вдясно от вратата и достави опасно центриране на границата на вратарското поле. Шмайхел се размина с топката, но тя не достигна до австралийски футболист. Две минути преди края на редовното време Леки отправи коварен ъгъл към близкия горен ъгъл. Видимостта на Шмайхел беше затруднена, но датският вратар се справи отлично със ситуацията и спаси.", "date": "2018.06.21", "title": "Австралия изпусна Дания и се запъти към изхода на мондиала"}
{"url": "https://www.dnevnik.bg/video/novinite_na_bnt/2018/06/21/3204071_video_drugite_novini/", "text": "Настъпи астрономическото лято Стоунхендж посрещане на слънцето и фестивален юбилей Пол Маккартни пуска нов албум през септември Хорът на софийските момчета отбелязва 50 години Спират допълнителните истории от \"Междузвездни войни\" Международен йога ден", "date": "2018.06.21", "title": "Видео: Другите новини"}
{"url": "https://www.dnevnik.bg/sviat/2018/06/21/3204074_sara_netaniahu_be_obvinena_v_zloupotreba_s_durjavni/", "text": "Съпругата на израелския премиер  Бенямин Нетаняху , Сара, бе обвинена днес в злоупотреба с държавни средства при поръчки на кетъринг за официалната им резиденция, заяви министерството на правосъдието на Израел, цитирано от \"Ройтерс\". Според обвинителния акт  Сара Нетаняху  и един държавен служител по неправомерен начин са използвали над 100 000 долара за стотици ястия, доставяни от ресторанти, заобикаляйки забраната за подобна практика, когато резиденцията разполага с щатен готвач. В обвинителния акт, разпространен за медиите от министерството на правосъдието, се посочва, че обвинението срещу съпругата на премиера включва и измама при утежняващи вината обстоятелства и злоупотреба с доверие. Премиерът, самият той забъркан в поредица от  корупционни разследвания , определи обвиненията срещу жена си като нелепи и безпочвени. В миналото 59-годишната Сара Нетаняху многократно влизаше в новините заради репутацията си на властен и деспотичен човек. Говорител на семейството каза, че това мнение за Сара е абсолютно незаслужено. Поредният скандал около Сара е малко вероятно да навреди политически на съпруга ѝ, който управлява Израел четвърти мандат и според социологическите проучвания се радва на висока подкрепа./ БТА", "date": "2018.06.21", "title": "Сара Нетаняху бе обвинена в злоупотреба с държавни пари"}
{"url": "https://www.dnevnik.bg/sport/2018/06/21/3203971_televiziia_ot_sauditska_arabiia_e_obvinena_v_kradene/", "text": "Обтегнатите отношения на Арабския полуостров заради кризата между Саудитска Арабия и Катар приеха ново измерение по време на световното първенство. Телевизия от Саудитска Арабия беше обвинена в пиратско излъчване на двубоите от първенството в Русия. Катарската телевизионна мрежа beIN Sport, която държи правата за излъчване на двубоите от световно за всички страни от Арабския полуостров, подаде сигнал, че каналът BeoutQ краде сигнал. Това се случва по време на мачове от световното, които по принцип не се излъчват на територията на кралството. beIN Sport вече подаде сигнал до ФИФА, а по-късно още два оператора съобщиха за крадене на сигнал. Това са Telemundo (собственост на NBC), както и Eleven Sports Networks, които обаче не излъчват мачове от световното първенство. В иска на Еleven Sports Networks става въпрос за крадене на сигнал преди време. От Telemundo обявиха, че могат да заведат съдебен иск, след като платиха 600 милиона долара, за да излъчват световните първенства през 2018 и 2022 г. на територията на Северна и Централна Америка. Това е телевизията, която се гледа от испански говорещите. Пиратският канал BeoutQ се появи в резултат на забраната търговски отношения между Саудитска Арабия и Катар. След това beIN Sport загуби близо 40% от абонатите си на Арабския полуостров. Сега първенството не може да се гледа официално в кралството, независимо че националният отбор на Саудитска Арабия участва на световни финали за пръв път от 2006 г. Потребители в Саудитска Арабия потвърдиха, че гледат мачовете благодарение на канала, който се предлага в пакетите на кабелния оператор Arabsat. До момента от компанията не са направили официално съобщение след обвиненията. ФИФА обаче вече обяви, че ще разследва сигналите, след като телевизионните права са продадени много отдавна.", "date": "2018.06.21", "title": "Телевизия от Саудитска Арабия е обвинена в крадене на сигнал от Катар по време на световното"}
{"url": "https://www.dnevnik.bg/sport/2018/06/21/3204126_franciia_si_osiguri_klasirane_na_osminafinal_sled/", "text": "Франция е първият осминафилист от група С, след като записа втора победа в потока си. Световните шампиони от 1998 г. надвиха с 1:0 Перу и събраха шест точки, които ги пращат напред. В герой за \"петлите\" се превърна Килиан Мбапе, който отбеляза единствения гол в 34-ата минута. Перу отпада от световното първенство след втора загуба, като отново игра много добре, бореше се срещу фаворита в групата си, но отново загуби минимално. За сметка на това Франция не впечатли във втори пореден мач, като игра добре през първата част, а след това се защитаваше и дори не стигна до точен удар. Големите звезди на \"петлите\" отново действаха инидивидуално и от това пострада цялостното представяне на отбора. Въпреки това Франция запази перфектния си баланс срещу южноамерикански отбори. В седми пореден мач \"петлите\" не допуснаха гол срещу тим от Южна Америка, като за последно това се случи през 1986 г. срещу Бразилия. В последния мач от групата на 26 юни Франция излиза срещу Дания в директен спор за първото място. След две срещи Франция е с шест точки, а \"Червения динамит\" е с четири. Двата тима ще играят на \"Лужники\" в Москва, а в същия ден Австралия и Перу ще се борят за първа победа на \"Фищ\" в Сочи. Селекционерът на Франция Дидие Дишан направи две промени от състава, който победи Австралия с 2:1 в първия мач. Корентен Толисо и Усман Дембеле останаха на пейката за сметка на Блез Матюиди и Оливие Жиру. \"Петлите\" заложиха на сила в предни позиции, като Гризман имаше свободна роля до Жиру, докато Матюиди застана на левия фланг, за да помага на Лукас Ернандес. Перу пък беше с голямата си звезда Хосе Паоло Гереро, който поведе атаката. Другият ветеран Хеферсон Фарфан остана на пейката. Както и в първата си среща с Дания, перуанците започнаха със самочувствие и бяха много активни. Първата опасност беше на сметката на \"инките\", когато Кристиан Куева стреля, но топката мина над вратата. Франция отговори с положение на Гризман. Звездата на \"петлите\" получи хубаво подаване в наказателното поле и без да се забавя стреля, но топката беше встрани от целта. За разлика от първия си мач с Австралия французите заложиха повече на играта през центъра на терена. Те търсеха Гризман, който поемаше топката около центъра и изостряше действията на отбора си, основно търсейки Мбапе отдясно. Едва в 23-ата минута се отвори работа и за Мохамед Абдула Хасан от ОАЕ, който трябваше да решава казус между Гереро и Самуел Юмтити. Нападателят на Перу удари с лакът в лицето защитника на Франция, за кеото получи жълт картон. Няколко пъти играчи в синьо излизаха на добри позиции, но не успяха да се възползват. Веднъж Мбапе получи прекрасно подаване зад защитата на Перу, но реши да действа ефектно и да стреля с пета, заради което се размина с топката. С напредване на времето положенията пред вратаря на Перу Гайесе зачестиха, но въпреки това южноамериканците се справяха в зашита. Все пак в 31-ата минута Франция успя да открие резултата след точно изпълнение на Килиан Мбапе. Жиру беше изведен зад защитата, но ударът му срещна крак на защитник и прехвърли вратаря Гайесе. Така за Мбапе нямаше никакви проблеми да вкара на празна врата. Нападателят на Франция се превърна в най-младия играч (19 години и шест месеца), който вкарва за \"петлите\" в голям турнир. Също така Мбапе стана и първият, роден след световното през 1999 г., който се разписва на Мондиал. До края на първата част Перу имаше само един шанс за гол, който се откри пред Гереро. Голямата звезда на \"инките\" стреля с левия крак, но Юго Лорис беше на своето място и спаси. Вратарят на Франция стана седмият играч в историята на \"петлите\", който достига до трицифрен брой мачове. Пред него са Лилиан Тюрам (143), Тиери Анри (123), Марсел Десай (116), Зинедин Зидан (108), Патрик Виейра (107) и Дидие Дешан (103). Франция също можеше да удвои резултата, но левият бек Лукас Ернандес два пъти не успя да се справи. След почивката французите свалиха много темпото и започнаха да играят много по-консервативно. Те дадоха инициативата на противника си и много рядко минаваха центъра. Пол Погба така и не се нагърби да изнася топката и да овладее играта в центъра, заради което и действията ан \"петлите\" в предни позиции страдаха. Перу направи две промени и на терена се появиха Хеферсон Фарфан и Сантамария, които освежиха действията на отбора си. \"Инките\" започнаха да играят с още по-голяма енергия и притиснаха \"петлите\" до стената. През вторите 45 минути Франция не успя да отправи точен удар към вратата на Перу. Ситуациите, в които \"петлите\" стигнаха до наказателното поле на \"инките\" се брояха на пръсти. Перу имаше своите шансове и направи всичко по силите си да стигне поне до точка, но не успя. В края на мача Гереро стреля от фаул от около 25 метра, но Лорис беше на мястото си и спаси.", "date": "2018.06.21", "title": "Франция си осигури класиране на осминафинал след минимална победа над Перу"}
{"url": "https://www.dnevnik.bg/biznes/companii/2018/06/21/3204141_gerhard_shryoder_beshe_preizbran_za_predsedatel_na/", "text": "Бившият канцлер на Германия Герхард Шрьодер е преизбран за председател на съвета на директорите на \"Роснефт\", съобщи компанията в комюнике, цитирано от ТАСС. Той оглави съвета на директорите на \"Роснефт\" през октомври 2017 година. Шрьодер беше канцлер от 1998 година до 2005 година и беше подложен на остра критика от канцлера на Германия Ангела Меркел, след като правителството на Русия издигна неговата кандидатура в съвета на директорите на \"Роснефт\". Германският политик нарече решението си \"личен въпрос\", припомня ТАСС, цитирана от БТА. Шрьодер е начело и на съвета на директорите на компанията \"Норд стрийм\" 2 (Nord Stream 2), която строи газопровода \"Северен поток 2\". По-рано днес акционерите на \"Роснефт\" на годишното си събрание в Красноярск утвърдиха новия състав на съвета на директорите. Акционерите утвърдиха и възнаграждението на председателя му Герхард Шрьодер в размер на 600 000 долара за работата му през изминалата 2017 година. През септември 2017 година акционерите на \"Роснефт\" увеличиха състава на съвета на директорите от 9 на 11 души, за да може в него отново да влезе министърът на енергетиката Александър Новак.", "date": "2018.06.21", "title": "Герхард Шрьодер беше преизбран за председател на съвета на директорите на \"Роснефт\""}
{"url": "https://www.dnevnik.bg/photos/2018/06/21/3203927_fotogaleriia_svetovnite_snimki_na_denia_-_21_juni_2018g/", "text": "Полярна мечка се разхлажда в басейн в увеселителен парк в Южна Корея.", "date": "2018.06.21", "title": "Фотогалерия: Световните снимки на деня - 21 юни 2018г."}
{"url": "https://www.dnevnik.bg/tehnologii/2018/06/21/3204142_instagram_razreshi_kachvane_na_dulgi_videa_v_opit_da/", "text": "Социалната мрежа \"Инстаграм\" вече позволява на потребителите да публикуват видеа, дълги до 10 минути на фона на предишния лимит от 60 секунди. Ходът ѝ бе приет като опит да привлече към себе си младите потребители и да се конкурира с  \"Ютюб\" . Видеото ще може да се качва в \"Инстаграм\" чрез ново приложение на име IGTV и то ще даде възможност на компанията-майка \"Фейсбук\" да продава повече реклами. Някои акаунти с множество последователи ще имат възможност да качват записи, дълги до един час. Този ход бележи промяна за мрежата, която бе създадена като място за споделяне на снимки. Инициативата идва в момент, в който \"Фейсбук\" се бори да привлече повече подрастващи. Последното проучване на центъра \"Пю\" показа, че за тях  \"Ютюб\" е предпочитаната  социална мрежа.", "date": "2018.06.21", "title": "\"Инстаграм\" разреши качване на дълги видеа в опит да се конкурира с \"Ютюб\""}
{"url": "https://www.dnevnik.bg/tehnologii/2018/06/21/3203778_kosmicheskite_vuorujeni_sili_na_sasht_shte_paziat/", "text": "Решението на американския президент Доналд Тръмп  в САЩ да се създадат космически въоръжени сили  вече е било обсъдено с ръководителите на НАСА. Според учените от космическата агенция тези сили ще се използват за едно основно нещо – да пазят Земята от астероиди. Чрез внимателно наблюдение на летящите към планетата астероиди ще се преценява кой от тях може да се окаже опасен. Изчисленията на астрономите ще помогнат за установяването на траекторията му и дали е нужно да бъде разрушен в Космоса, за да не нанесе щети на планетата. Именно в тази ситуация трябва да се намесят космическите въоръжени сили. Според представител на Белия дом подобни сили могат да спасят човечеството от апокалипсис, предизвикан от удар на астероид. Именно такъв инцидент се предполага, че е довел до изчезването на динозаврите. НАСА е открила над 18 хил. астероида в Слънчевата система. Малко повече от 800 от тях са с дължина от 140 или повече метра, които могат да предизвикат сериозни щети на планетата, ако паднат върху нея.", "date": "2018.06.21", "title": "Космическите въоръжени сили на САЩ ще пазят Земята от големи астероиди, твърди НАСА"}
{"url": "https://www.dnevnik.bg/sviat/2018/06/21/3204145_trump_obiavi_che_pulniiat_otkaz_na_severna_koreia_ot/", "text": "Президентът на САЩ Доналд Тръмп заяви днес, че пълният отказ на Северна Корея от ядрените оръжия вече е започнал, предаде \"Ройтерс\", цитирана от БТА. \"Те спряха да изстрелват ракети, в това число и балистични. Те унищожават техния ракетен полигон. Те го взривяват. Те вече взривиха един от най-големите им изпитателни полигони, в действителност четири от техните големи изпитателни полигони и най-голямото нещо ще бъде тоталната денуклеаризация, която вече започва да се случва\", каза Тръмп на заседание с членове на кабинета си в Белия дом. Вчера американският министър на отбраната Джеймс Матис бе запитан дали Северна Корея е направила нещо по пътя към отказ от ядреното оръжие след историческата среща между Ким Чен-ун и Доналд Тръмп на 12 юни. Матис каза, че не му е известно подобно нещо и добави, че \"се намираме съвсем в началото на процеса и подробните преговори все още не са започнали\". Той каза, че не би очаквал това на този етап. Днес Матис бе до Тръмп, когато той направи своето изказване. Базираната в САЩ група за наблюдение на дейностите на Северна Корея - \"38 Норт\", каза в края на миналата седмица, че няма признаци за никаква активност за унищожаване на севернокорейските ракетни полигони.", "date": "2018.06.21", "title": "Тръмп обяви, че пълният отказ на Северна Корея от ядрените оръжия е започнал"}
{"url": "https://www.dnevnik.bg/sviat/2018/06/21/3204147_melaniia_trump_poseti_detski_centur_na_granicata_s/", "text": "Мелания Тръмп е била днес на посещение в център на границата между САЩ и Мексико, в който са настанени деца, съобщи пресслужбата на първата дама, цитирана от БТА. Обектът е на гранична полиция, а посещението на Мелания Тръмп там става малко след полемиката, която породи политиката на разделяне на деца на мигранти от техните родители, влезли незаконно в страната през границата с Мексико. Вчера Доналд Тръмп подписа указ, с който се спира разделянето на деца от родителите им. Госпожа Тръмп, чието внимание е фокусирано върху децата, може да е насърчила съпруга си да вземе това решение, отбелязва \"Асошиейтед прес\".", "date": "2018.06.21", "title": "Мелания Тръмп посети детски център на границата с Мексико"}
{"url": "https://www.dnevnik.bg/sport/2018/06/21/3204151_levski_se_razdeli_s_dvama_futbolisti/", "text": "Левски\" обяви раздялата с двама футболисти, които бяха привлечени през миналата година. Румънецът Нелуц Рошу и Георги Ангелов вече не са част от сините, след като се задържаха по-малко от година на стадион \"Георги Аспарухов\". Сините обявиха, че договорите на Ангелов и Рошу са прекратени по взаимно съгласие. Халфът Рошу беше един от малкото футболисти, които пристигнаха в \"Левски\" с трансферна сума през миналия сезон. Той беше купен от румънския \"Виторул\" срещу 100 хиляди евро. Въпреки това Рошу изигра едва девет мача във всички турнири и се отчете с една асистенция. Ангелов, който е юноша на \"Левски\" също подписа с тима през миналото лято. Той обаче остана на \"Герена\" само шест месеца, след което беше пратен под наем във \"Витоша\" (Бистрица). Ангелов, който играе еднакво добре като халф и защитник, бързо си намери нов отбор, след като подписа с \"Берое\". Играчът беше представен в Стара Загора. Преди Рошу и Ангелов от \"Герена\" си тръгнаха Роман Прохазка и Васил Панайотов, чиито договори изтекоха и не бяха подновени. Сините подписаха с  вратаря Мартин Полачек  и  халфа Давиде Мариани .", "date": "2018.06.21", "title": "\"Левски\" се раздели с двама футболисти"}
{"url": "https://www.dnevnik.bg/sviat/2018/06/21/3204156_direktorut_na_mvf_vijda_v_protochiliia_se_brekzit_risk/", "text": "Липсата на напредък в преговорите за Брекзит се превръща в риск за икономическия растеж на страните от еврозоната, предупреждението дойде от директорът на Международния валутен фонд Кристин Лагард след заседанието на министрите на финансите на страните от еврозоната, предаде ДПА, цитирана от БТА. Според Лагард проточилите се преговори и трудностите по-специално от британска страна за дефиниране на ясна преговорна позиция както изглежда пораждат допълнителна несигурност, която според МВФ може да представлява риск. Лагард заяви, че липсата на напредък в преговорите предизвиква страхове, че те могат да доведат в крайна сметка до един \"рязък Брекзит\". Директорът на МВФ каза, че фондът понижава прогнозите си за растежа на страните от еврозоната, заради възникващите рискове, сред които и проточилите се преговори за Брекзит. Лагард спомена и други рискове за 19-те членове на еврозоната, като например нарастващата несигурност заради търговското напрежение със САЩ и опасенията, че някои страни от еврозоната могат да анулират извършените реформи.", "date": "2018.06.21", "title": "Директорът на МВФ вижда в проточилия се Брекзит риск за европейската икономика"}
{"url": "https://www.dnevnik.bg/sviat/2018/06/21/3204160_melaniia_trump_otide_pri_imigrantite_s_iake_naistina/", "text": "Пореден гаф на първата дама на САЩ привлече вниманието на медиите - този път, защото потегли за посещение в център, където задържат деца имигранти на границата с Мексико, облечена с яке с надпис \"Наистина не ми пука. А на теб?\" Надписът с големи бели букви в стил графити не е нещо специално заради случая, а е дреха на Zara, която доскоро се продаваше за 39 долара. Говорителка на Мелания Тръмп потвърди, че наистина става дума за такова яке, а екипът ѝ опитва бързо да потуши разразващото се негодувание по социалните мрежи. \"Това е просто яке. Няма скрито послание. След днешната важна визита в Тексас, се надявам медиите да не изберат да се фокусират върху това\", допълва Стефани Гришам. След това Гришам пусна още едно съобщение по този повод, опитвайки се да подеме в \"Туитър\" кампания в защита на Мелания Тръмп с #SheCares #ItsJustAJacket\" (\"Тя е загрижена\" и \"Това е просто яке\"). От снимките през деня се вижда, че тя носи якето, докато се качва в самолета в базата \"Андрюс\" в щата Мериленд, преоблякла се е на борда и слиза в Тексас с други дрехи. Миналата година през август същото се случи, когато първото семейство на САЩ потегли към пострадалият от тежки наводнения район на Хюстън. Доналд Тръмп бе с високи военни обувки, спортен панталон и яке като за екстремна среда, докато  Мелания бе с клин и обувки на много висок ток .", "date": "2018.06.21", "title": "Мелания Тръмп отиде при имигрантите с яке \"Наистина не ми пука\""}
{"url": "https://www.dnevnik.bg/sport/2018/06/21/3204161_hurvatiia_nanese_sukrushitelen_udar_sreshtu_arjentina/", "text": "Хърватия изигра много силен мач и победи с 3:0 Аржентина. Лионел Меси и съотборниците му изживяха същинско фиаско и са поставени до стената на световното първенство. Хърватите стигнаха до разгрома с головете на Анте Ребич, Лука Модрич и Иван Ракитич. С втория си успех те събраха шест точки и вече са сигурен участник в осминафиналите. В другия мач в групата в петък играят Исландия и Нигерия. Аржентинците затвърдиха впечатленията, че минават през труден период. Крахът дойде след слаб мач, като воденият от Хорхе Сампаоли отбор остава с една точка и ще трябва да чака с надежда последния си мач срещу Нигерия. За аржентинците това е първа загуба в групите на световно първенство с три или повече гола разлика от 60 години. Последният случай е при 1:6 срещу Чехословакия на 15 юни 1958 г. В разгара на звучния шамар, който понесе отборът, погледите и най-тежките критики ще бъдат насочени към Меси. Звездата на \"Барселона\" не успя да влезе в познатата си роля и да поведе състава. Нападателят опита няколко от обичайните си пробиви между куп играчи на съперника, но без успех. Хърватите играха с огромно желание и много добра организация. Те не оставяха възможности пред аржентинците. В петата минута Иван Перишич опита да вкара, но Кабайеро спаси. В 22-ата Акуня центрира отляво и топката попадна върху гредата. Малко след това Агуеро проби по лявото крило и центрира към Меси, но защитник пресече подаването и изчисти в ъглов удар. В 32-ата минута непокритият Марио Манджукич стреля с глава след центриране на Вършалко, но беше неточен. До почивката удари встрани от вратата отправиха Енцо Перес и Ребич. След почивката хърватите влязоха във водещата роля след груба грешка на Кабайеро и красив гол на Ребич. Вратарят подари топката на съперника след опит да я избие. Ребич стреля от въздуха и даде преднина на отбора си. Аржентинците се видяха притиснати в ъгъла и потърсиха промяна и изравняване. Сампаоли извади Серхио Агуеро и пусна Гонсало Игуаин. По-късно в игра влезе и Пауло Дибала. В 64-ата минута аржентинците стигнаха до най-добрата си възможност, но след разбъркване в близост до вратата не можаха да вкарат и стигнаха само до ъглов удар. Малко след това бранител блокира Манджукич в наказателното поле. Дибала имаше възможност в 71-ата минута, когато отправи диагонален удар, но не беше точен. Хърватия нанесе решаващ удар в 80-ата. Тогава Модрич отправи отлично насочен удар от разстояние, а Кабайеро отново не се намеси добре и резултатът стана 2:0. Седем по-късно Ракитич беше близо до увеличаване на преднината на отбора си след прекрасно изпълнение от фаул, но улучи гредата. В добавеното време той все пак вкара, след като защитата на аржентинците рухна. Хърватите разиграха отлично и отблизо футболистът на \"Барселона\" беше точен.", "date": "2018.06.21", "title": "Хърватия нанесе съкрушителен удар срещу Аржентина с разгромна победа"}
