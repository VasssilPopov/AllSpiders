{"url": "https://www.dnevnik.bg/sport/2020/01/13/4015580_bulgarskite_sulzi_ot_radost_i_srubskiiat_triumf/", "text": "Повече от 100 мача, безброй емоции и един победител – това беше  \"АТП къп\" през 2020 г . Австралия прие новата отборна надпревара в тениса, която донесе много напрегнати и драматични моменти, но и много качествен тенис. Организаторите на надпреварата подбраха най-паметните моменти от надпреварата, като сред тях попаднаха сълзите от радост в  българския щаб  след емоционалната победа над Великобритания, както и  радостта на сръбския тим , станал шампион в турнира.", "date": "2020.01.13", "title": ""}
{"url": "https://www.dnevnik.bg/analizi/2020/01/13/4015435_bulgarshtinata_sreshtu_elita/", "text": "                         Споменатият в текста социолог Първан Симеонов е един от първите, споделили във \"Фейсбук\" статията на Калин Янакиев със следния коментар: \"Повече от година по-късно, един мой материал в \"Дойче веле\" продължава да поражда реакции. Тук се е намесил и уважаваният (от мен) проф. Калин Янакиев - в Портал \"Култура\". Само не разбирам защо нещо се шегува с мен в началото на материала (може и да греша, де). Иначе споделям немалка част от написаното (трудно е да не се сподели нещо толкова известно). Доколкото разбирам, публикацията е и продължение на размислите на проф. Янакиев в предаването \"Вяра и общество\". Преди да съм прекалил със скобите, пожелавам ви приятно четене.\" Преди известно време един наш политолог (струва ми се на име Първан Симеонов) бе написал \"разтревожена статия\", в която, основавайки се на неизвестно какви емпирични данни – ни \"сигнализираше\", че обществото ни дълбоко се е разделило на един тънък (столичен) \"елит\" (други го наричат \"жълтопаветен\") и на един \"народ\", разбира се, многократно числено превишаващ го, но съвсем, съвсем непознат за първия. И ето: разделението между тях било станало толкова дълбоко, че Пак казвам – не знам как емпирически бе \"верифицирал\" своите катастрофични диагнози въпросният политолог, но аз имам и някои противоположни наблюдения. Така, струва ми се, че от поне три-четири години, тоест откакто на политическата сцена се появиха т. нар. патриоти, а в определени (всъщност интелектуално-) политически кръгове започнаха папагалски да присаждат на наша почва топосите на европейския и американския национал-популизъм от типа на Орбан, Салвини, Тръмп и прочее, в България се появи един странен идеологически стилизиран и почти \"професионален\" народ, чиято основна кауза е агресивно да заявява, че не е \"елит\", не е \"ония интелектуалци\", не е \"градските европейци\" и т. н. Съвсем определено твърдя, че представителните групи на този \"народ\" заявяват именно тези негативи. Те не заявяват нещо позитивно, не заявяват какво са, а именно – и само – какво не са (какво \"ние не сме\"). Вярно е, че тези хора наричат своя, по същество агресивен нихилизъм, с флуидно неопределеното понятие \"българщина\", но под \"българщина\" те, повтарям, разбират не нещо друго, а каскада от отрицания. Ето защо и не могат да проявят \"българщината\" си иначе освен по еднообразно символичен начин. Проявяват я в местата и по темите, които – с тази \"българщина\" – отричат. Ще трябва да си дадем сметка например, че такъв агресивен, символично-нихилиращ феномен стана напоследък хорото. Не бива да бъда разбиран криво (и веднага определян като \"елитник\") – нямам нищо против хорото: нито \"го обичам\", нито \"го презирам\". Чисто и просто не се отнасям към него емоционално, защото съм градски човек, което не смятам за заслуга. Само че хорото, за което тук говоря, съвсем безспорно е не просто \"народен\" танц, а социален жест – нещо като Защото никой не може да ме убеди, че самият център на София (пред Народния театър) е най-естественото място за играене на хоро, както и че привечерните часове в неделя – когато хората изпълват това централно пространство, е \"естественото време\" за подобно играене. Не, еженеделното, упорито, демонстративно настаняване в този \"елитен\" топос, бележенето му с български байряци и доста децибели не е с цел \"да се повеселим\". То е с цел да предизвикваме. Кого? Интуитивно казано и интуитивно изразявано от играещите – онази \"либерална младеж\", насядала по пейките в Градската градина, за която отлично знаем, че не слуша и не играе хоро; онези \"жълтопаветници\", за които отлично знаем, че не гласуват за \"ВМРО-то\" или за \"Атака\"; онези \"ентелектуалци\", дето ходят на театър и на които отлично знаем, че ще попречим с многодецибелната си \"българщина\". Някъде в семантичната периферия с това еженеделно хоро предизвикваме също и \"Брюксел\", незримо настанил се от повече от десетилетие в централните държавни институции на \"жълтите павета\". И тъй нататък, и тъй нататък. Освен това дайте си сметка, че напоследък почти всичко у нас започна да се \"отбелязва\" с хоро. Така Светото Богоявление на \"разните там църковници\" се отбелязва от няколко години с особена упоритост с \"Калоферското (при това – мъжко) хоро\". Сигурно за да се стъпче под мъжкия му постъп проклетата Истанбулска конвенция. Хоро играха дори и в едно от Рилските езера, сигурно искайки да кажат с него: това е българско място, това тука е България, а не – както ни разправяте – \"Европа\". Играят го (отскоро без музика, но напук на протестиралите \"космополити\") и в центъра на Пловдив. По-нататък: друг станал типичен напоследък символичен жест е Лично за мен това е дори по-болезнено – старателно поощряваното от почти професионалните \"народници\" стълпотворение от (български) \"юнаци\", сякаш с наслада неглижиращи плахите митрополитски гласове, че обичаят за хвърляне на Кръста на Богоявление идва от традицията на извършващия се на този празник Велик водосвет, освещаване на водите, спрямо което прословутото \"изваждане на Кръста\" е само фолклорен придатък, ясно го показва. Вашите, сиреч, византийски архаизми, за нас са само повод – това си е всъщност наш, български празник, празникът на \"юнаците\", който затова изискваме от вас да ни \"отслужите\". На този ден вашето \"богомолно стадо\" трябва \"да си налегне парцалите\", защото не неговите молитви, а нашето юначество и е българското в Богоявлението. Да, казват ни тази жестове: въобще православното в Православието това и е българското в Православието. Православието е \"българското\" християнство, затова и го (да, само в определени дни от годината) почитаме. Колко симптоматично е, че тази година събралите се на \"изваждането на Кръста\", не помня къде точно – били \"участвали\" в този \"църковен ритуал\" като скандирали \"българи юнаци\". Не мога да се освободя от чувството, че с това нелепо участие в \"богослужбата\" въпросите \"юнаци\" са искали да заявят всъщност – нашето Православие собствено е ето това – религията на \"българите-юнаци\". Но ако това, което описах дотук, е присвояващо-изтласкващото (\"елита\") отношение към Православието, което извършват извън (или около-) политическите \"народници\", то не по-малко типично стана и онова, което вършат собствено политическите. Умело акцептирали след края на комунизма определени ритуали отпреди 1944 г., тези кръгове не по-малко агресивно \"национализират\" това традиционно наше изповедание. Пак на Богоявление в основен празничен \"чин\" се превърна т. нар. \"освещаване на бойните знамена на българската армия\". И понеже на него днес по правило присъстват президентът (Румен Радев), министърът на отбраната (Красимир Каракачанов), \"именичката-кметица\" и т.н., този църковен празник направо е отнет от църковния народ в катедралния храм в София, а и въобще от всяка \"богоявленскост\". Той е военизирано-национализираното ни Православие, празник на съединението на държавата и \"българщината\" с Църквата. При това и тук казвам – България е държава както на православните, така и на католиците, и на протестантите, и на нехристияните, а такава значи е и би трябвало да е и нейната армия. И обратно – Българската православна църква е и би трябвало да е църквата и на българите, и на всички други по етнос православни, живеещи на нейната канонична територия. Няма ли следователно нещо изтласкващо – както от държавата, така и от Църквата в това демонстративно \"бракосъчетание\" на двете на Богоявление? То може да е било исторически релевантно преди 1944 г., в епохата на (все още) \"национализираните Православия\", в която сме били обградени от \"съюзници-разбойници\", били сме \"жертва на Великите сили\", а \"фанариотите\" от Константинопол са били поставили Църквата ни под схизма, като тези два фактора са тласкали държава и Православна църква към почти \"милитаристична симбиоза\". Днес обаче нещата са решително различни, поради което пред \"Св. Александър Невски\" има една единствена цел – демонстрация на \"българщина\" и една единствена последица – предизвикване на \"космополитната\" и (действително ляво-) либералната антицърковна реторика. На която обаче трябва да отговаряме ние – собствено църковните хора. Ще завърша с онова, с което започнах. Не знам дали у нас днес един \"елит\" е започнал \"да презира\" своя народ (както и не знам защо да е \"елит\" този сегмент от народа, който по стечение на обстоятелствата живее в София и в големите градове на страната, започва – както никога по-рано в близката ни история – да се чувства като европейски, няма комплексирано-ентусиазмично отношение към националния флаг, предпочита да отива на театър, да разговаря по пейките в централните градини, а не да се организира в самодейни \"тлаки\", да ходи, в някаква своя част дори съзнателно на Църква). Виждам обаче, че един инспириран отвън \"народ\" се опитва да го предизвиква с някаква агресивна \"българщина\", която не се състои в нищо друго, освен в отчетливото отхвърляне на всичко гореизброено, клеймейки го като \"елитизъм\". А ще кажа направо, че когато в едно общество \"елит\" започне да става негативно натоварено понятие, това е признак за болест. То е признак за болест, а не това да предпочиташ Вивалди пред хорото, да се чувстваш европеец, бидейки българин, да държиш площада в града да е площад, а не мегдан, да си, ако щете, богослов, а не православен татуиран \"юнак\", отнасящ се към Кръста Христов така както Кубрат Пулев към Джени Суши.", "date": "2020.01.13", "title": "\"Българщината\" срещу \"елита\""}
{"url": "https://www.dnevnik.bg/video/btv/2020/01/13/4015590_atanasov_neno_dimov_e_jertva_na_svoia_karierizum/", "text": "В 40-ото Народно събрание с Нено Димов заедно бяхме депутати от ДСБ. Накрая на 40-ото Народно събрание той и още двама колеги напуснаха парламентарната група\", напомни пред Би Ти Ви председателят на ДСБ генерал Атанас Атанасов. \"Нено Димов напусна ДСБ, след това мина през други политически сили. В някакъв смисъл той е жертва на своя кариеризъм. В желанието си непременно да бъде във властта, да бъде министър, той се превърна в жертва на този, който го е назначил\", коментира още Атанасов. Той е убеден, че до ареста на министъра на околната среда и водите се стигна след решение на премиера. \"Нено Димов беше задържан от изпълнителната власт, от началника си - Бойко Борисов. Борисов е разпоредил неговия арест и това искам да се каже директно. Прокуратурата е действала в случая като \"помогни на другарчето си\", смята Атанасов. Какво още каза председателят на ДСБ за случващото се в Перник и за вота на недоверие, който БСП подготвя, гледайте във видеото и четете  тук.", "date": "2020.01.13", "title": ""}
{"url": "https://www.dnevnik.bg/bulgaria/2020/01/13/4015594_zaginalite_pri_vzriv_i_pojar_vuv_varna_veche_sa_dvama/", "text": "За пожара, причинен от взрив, тази сутрин във варненския квартал \"Владислав Варненчик\" е образувано досъдебно производство за палеж с двама загинали и значителни материални щети, съобщи пресслужбата на Апелативната прокуратура в града, цитирана от БТА. Самоличността им се установява чрез ДНК-експертиза. По-рано през деня се съобщаваше за една жертва - жена. От престъплението напълно са унищожени два апартамента, с големи щети е трето жилище. Предстои да бъде направено изследване на жилищния блок дали е годен за обитаване. След избухването на пожара от входа са изведени общо 18 души. Седем, включително 3 деца, са настанени за лечение, информира прокуратурата.      Във взривения апартамент е живеел 66-годишен мъж, който е бил забелязан да изнася багажа си до късно снощи. Причина да се махне от жилището, което е на жената, с която доскоро живеел на семейни начала, е ограничителна заповед отпреди седмица заради домашно насилие. Мъжът е бил военен, след това е работил в полицията, откъдето е бил дисциплинарно уволнен през 1995 г. за корупция. Той е обявен за издирване. Работата по разследването продължава.", "date": "2020.01.13", "title": "Загиналите при взрив и пожар във Варна вече са двама"}
{"url": "https://www.dnevnik.bg/politika/2020/01/13/4015583_vmro_obsujda_trima_kandidati_za_ministur_na_okolnata/", "text": "Три варианта за кандидат за министър на околната среда и водите обсъжда партията на Красимир Каракачанов - ВМРО, научи \"Дневник\" от нейни членове. Това са депутатът и зам.-председател на ВМРО Искрен Веселинов, народният представител Емил Димитров, известен като Ревизоро, и настоящият ресорен зам.-министър Николай Кънчев. Кандидатът за наследник на  обвинения в умишлена безстопанственост заради водната криза в Перник Нено Димов , който подаде оставка в петък, ще бъде определен на заседание на коалиционния съвет при премиера Бойко Борисов утре сутрин. Очаква се решаващата дума да има Борисов, а смяната в правителството да бъде гласувана в парламента до края на седмицата. Нено Димов бе министър от квотата на \"Обединените патриоти\", предложен от ВМРО. От ръководството на партията на Каракачанов казаха, че още мъдруват по имената на евентуалните номинирани. Лидерът на коалиционния партньор НФСБ Валери Симеонов обяви пред \"Дневник\", че квотата е на ВМРО и партията му няма да се меси. Най-споменавано сред партийци и в медиите е името на юриста Искрен Веселинов, но неофициално от ВМРО казват, че той има важна роля в Народното събрание като съпредседател на парламентарната група на \"Обединените патриоти\". Заради това е коментирано и името на Емил Димитров, който е бил директор на Агенция \"Митници\". Ако Веселинов стане министър, в парламента на негово място би трябвало да влезе Любомир Владимиров от \"Атака\" - партията, която бе изключена от коалицията миналото лято. Ако министър е Димитров, на негово място депутат става Наталия Стефанова от НФСБ. Сред номинираните е настоящият зам.-министър на околната среда и водите Николай Кънчев, който също е от квотата на ВМРО. Кънчев е бил журналист, зам.-председател на партията, както и депутат.", "date": "2020.01.13", "title": "ВМРО обсъжда трима кандидати за министър на околната среда и водите"}
{"url": "https://www.dnevnik.bg/photos/2020/01/13/4015454_snimka_na_denia_bukvalno_vulkanichna_svatba/", "text": "Това буквално е експлозивно начало на един брак във Филипините. Сватбеният фотограф Рандолф Евън неволно направи вероятно най-драматичните кадри в кариерата си благодарение поредното изригване на вулкана Таал.", "date": "2020.01.13", "title": "Снимка на деня: Буквално вулканична сватба"}
{"url": "https://www.dnevnik.bg/video/btv/2020/01/13/4015608_troleibusi_umishleno_se_dvijat_v_nasreshtnoto_v_pleven/", "text": "Ремонт на кръстовище в Плевен доведе до абсурдната ситуация, в която тролейбусите трябва умишлено да се движат в насрещното, ако искат да следват контактната мрежа. Кръстовището се намира между улиците \"Хаджи Димитър\" и \"Цар Самуил\". Ремонтът е приключил преди месец и оттогава тролейбусите се движат в насрещното. Причината - преместването на контактната мрежа се е забавило заради липса на части, съобщи Би Ти Ви. За да не се стига до нарушаване на правилата за движение, шофьорите на тролейбусите били поели ангажимент да свалят \"тирантите\" на превозните средства, преди да преминат през кръстовището и да използват дизеловите им двигатели, като се движат в своето платно. Не всички водачи обаче спазвали това обещание.", "date": "2020.01.13", "title": ""}
{"url": "https://www.dnevnik.bg/politika/2020/01/13/4015641_bsp_iska_prokuraturata_da_proveri_ima_li_krajba_na/", "text": "БСП ще сезира прокуратурата да провери твърденията на управителя на Националната здравноосигурителна каса (НЗОК) Дечо Дечев, че има система за отчитане на дейности, които са извършени в по-малък обем или изобщо не са извършени. Това обяви зам.-председателят на парламентарната група на \"БСП за България\" Драгомир Стойнев. Видео от пресконференцията на БСП гледайте  тук.  В събота пред \"Дарик\" Дечев каза, че е  нужна ревизия на дейността на здравната каса заради този проблем . Той информира още, че касата плаща 7 пъти по-скъпо на частните болници за едни и същи лекарства. Според БСП за първи път някой извън опозицията признава за такъв проблем, заради което прокуратурата трябва да провери дали има организирана и координирана кражба на здравните вноски на гражданите.", "date": "2020.01.13", "title": "БСП иска прокуратурата да провери има ли кражба на здравни вноски на гражданите"}
{"url": "https://www.dnevnik.bg/video/120minuti/2020/01/13/4015639_malkite_vec-ove_ne_spazvat_zakonnite_si_zaduljeniia/", "text": "По-големият проблем с малките ВЕЦ-ове в коритата на реките е, че те не спазват законовите си задължения да изпускат т.нар. екологичен отток в реките\", коментира в предаването \"120 минути\" по Би Ти Ви Димитър Куманов, председател на риболовен клуб \"Балканка\". \"Малките ВЕЦ-ове в момента произвеждат средно годишно около 2% от електроенергията. Има 4-5 ВЕЦ-а, които спазват изискването да осигуряват вода при маловодие. При всички други ВЕЦ-ове реките под водохващанията са сухи като барут. Ако те спазват закона, те ще произвеждат по-малко от 1% от годишното производство. В България 75% от оттока на реките протича през април, май и юни. Ако тези ВЕЦ-ове спазват закона, ще работят само тогава и в дните след пороен дъжд през лятото. През април, май и юни обаче е най-ниското потребление на ток, защото тогава нито се отопляваме, нито се охлаждаме\", уточни той. \"През 2004-2005 година, когато вече се вижда, че ще влизаме в Европейския съюз и че ще има преференциални цени, задължително изкупуване, гарантирано свързване в мрежата - тогава започва лудницата, като всички  ВЕЦ-ове  са на разни партийни хора с много яки връзки. След това започва лавина от издаване на разрешителни. Между 2005 година и 2010 година реките буквално са раздадени на тоя и оня да си правят тези неща. Те на практика им подариха реките. Това, че построиха водохващанията си в коритата на реките, е незаконно, те трябваше да имат учредено право на строеж, тъй като коритата на реките са публична държавна собственост\", каза още Димитър Куманов. \"Сушата не е оправдание за лошото управление на водите\", подчерта той.", "date": "2020.01.13", "title": ""}
{"url": "https://www.dnevnik.bg/sport/2020/01/13/4015661_poslanikut_na_kosovo_v_bulgariia_za_djokovich/", "text": "Посланикът на Косово в България Едон Цана се изказа остро срещу Новак Джокович, като го определи за изостанал балкански шовинист. Повод за недоволството му стана радостта след  спечелването на \"АТП къп\" . Сръбският тенисист показа в близо десетминутно видео празненствата в съблекалнята след голямата победа срещу Испания в Сидни. В радостта си  Джокович и съотборниците му поздравиха и България . Цана се е подразнил от звученето на песента \"Видовдан\", която остава символ на съпротивата срещу Косово. В припева на \"Видовдан\" (\"Видовден\") се пее: \"Където и да отида, винаги ще се връщам. Никой не може да откъсне Косово от душата ми.\" \"След военния марш те продължиха с Косово! Можеш да си шампион в АТП, но дълбоко в себе си оставаш примитивен, изостанал и обикновен балкански националист и шовинист\", написа Цана в \"Туитър\". И добави: \"Неслучайно Новак Джокович е най-малко харесваният и обичан тенис шампион в историята.\" \n                    \n                    \n                    \n                    \n                    \n                ", "date": "2020.01.13", "title": "Посланикът на Косово в България за Джокович: Примитивен балкански шовинист"}
{"url": "https://www.dnevnik.bg/bulgaria/2020/01/13/4015672_nepulnoleten_i_osujdan_e_obvinen_za_ubiistvoto_na/", "text": "Профилът на задържания за убийството на 18-годишно момиче във врачанското село Галиче е като на задържаните за убийствата в село Сотиря и в Русе. Непълнолетният е арестуван, направил е самопризнания и предстои прокуратурата да поиска постоянно задържане под стража. Макар и непълнолетен, той вече е осъждан, а престъплението извършил в изпитателен срок. Подробности около случая разкриха на пресконференция във Враца министърът на вътрешните работи Младен Маринов, главният секретар на МВР Ивайло Иванов и главният прокурор Иван Гешев, които пристигнаха в града тази сутрин. В с. Галиче  започна специализирана полицейска операция  за противодействие на битовата престъпност, при която се проверяват лица с криминални прояви. 18-годишната ученичка е живяла във Враца, но се прибрала в родното си село. На 11 януари била убита от съсед. Младежът отишъл в дома на момичето, защото отдавна я харесвал. Предложил ѝ интимност, тя му отказала, след което той е започнал да я души, а след това я изнасилил и убил с нож. Разследващите са събрали достатъчно доказателства и са повдигнали обвинение, което може да бъде преквалифицирано в по-тежко. Законът предвижда и доживотен затвор, но тъй като извършителят е непълнолетен, той може да бъде осъден на 15 до 20 години лишаване от свобода. \"Изключително брутално убийство. Начинът на извършване говори за профил на социопат\", обясни Гешев. По думите на министър Маринов подбудите на извършителя са по-скоро присъщи на животни, а не на хора. \"Те са на много ниско ниво на човешките потребности\", каза Маринов. \"Ако бяхме по-добре координирани, каквато е отговорността на институциите, можеше да не се стигне до този трагичен край. Трябва да бъде ясно казано, че в голямата си част съдебната власт се намесва, когато нещо вече се случило и престъплението е извършено. Превантивната роля е изключително важна\", обясни Гешев и каза, че полицията е тази, която отговаря за превенцията на престъпността. От МВР и прокуратурата ще дадат указания за по-добро взаимодействие както с кметовете на по-малките населени места, така и с местните полицейски управления и прокуратури. Местната власт работи по проект за изграждане на видеонаблюдение, а министър Маринов каза, че в много общини вече има камери. \"Тук сме, за да покажем, че има държава и държавата си върши работата\", обяви Гешев.", "date": "2020.01.13", "title": "Непълнолетен и осъждан е обвинен за убийството на ученичка в село Галиче"}
{"url": "https://www.dnevnik.bg/video/120minuti/2020/01/13/4015673_niama_da_ima_oshte_voenni_deistviia_ot_iran_kum_sasht/", "text": "Иран няма да продължи с военните действия към САЩ, убеден е близкият до управляващия в Иран режим проф. Мохамед Маранди от Техеранския университет. В средата на миналата седмица  Иран изстреля над двайсет балистични ракети срещу американски военни бази  в Ирак като отмъщение за  убийството на ръководителя на поделението \"Ал Кудс\" на революционната гвардия Касем Солеймани американски дрон на 3 януари край Багдад. \"Иранците смятат, че към момента  военният отговор на Иран  е бил достатъчен, унижил е САЩ, защото не са успели да свалят нито една иранска ракета и всяка ракета е уцелила мишената\", заяви проф. Маранди в интервю за предаването \"120 минути\" по Би Ти Ви. \"Това беше предупредителен изстрел за американците, че ако продължат, всички американски бази и всички саудитски и емиратски активи, ако помогнат на американците, лесно могат да станат цел, без някой да може да спре Иран. Иранците искат да опазят мира, а американците трябва да осъзнаят, че в конфликта няма да могат да победят\", подчерта той. Проф. Маранди съобщи, че властите в Иран са информирали управляващите в Ирак, че планират да атакуват американските бази. \"Идеята не е била да се убива, а да се изпрати послание на американците, че всички американски бази в района, особено в Персийския залив, са уязвими към иранската технология. Това важи и за Саудитска Арабия и емирствата, ако американците продължат конфликта, ще се гледа на тях като на вражески страни и ще бъдат цел заедно с американците\", подчерта той. ", "date": "2020.01.13", "title": ""}
{"url": "https://www.dnevnik.bg/skorost/avtomobilna_industriia/2020/01/13/4015585_mercedes_ostava_nai-prodavanata_luksozna_marka_v_sveta/", "text": "Мерцедес\" остава най-продаваната луксозна марка автомобили в света с почти 2.34 млн. доставки за миналата година (+1.3%), се разбира от официалните отчети на компаниите в сектора. БМВ е на втората позиция с близо 2.17 млн. продажби (+ 2%). \"Ауди\" са трети с почти 1.85 млн. (+1.8%) реализации. \"Мерцедес\" не изпуска лидерството от 2016 година. Като се добавят продажбите на другите марки на \"БМВ груп\" - МИНИ и \"Ролс-Ройс\", общо баварският концерн има предимство - 2 520 307 продажби (+ 1.2%) срещу 2 456 343 (+ 0.7%) за \"Мерцедес\" и \"Смарт\". \"Мерцедес\" отчита сериозен ръст на продажбите в Германия, Китай и САЩ основно заради нарасналото търсене на кросоувъри, като всяка трета сделка е с такъв модел. Като цяло за компанията това е девета поредна година на ръст на доставките на леки автомобили.      При БМВ също кросоувърите са в основата на растежа, като при тях търсенето нараства с 21% до 958 732 бройки. Това, което впечатлява, е ръстът от 25.4% на доставките на \"Ролс-Ройс\", като през миналата година са купени 5152 автомобила от марката. Основната заслуга е на първия кросоувър на бранда - \"Кулинан\", и специалните версии на различните модели с означение \"Блек бедж\" (Black Badge). По региони най-сериозна нараства търсенето в Китай, Европа и САЩ. Кросоувърите движат ръста на продажбите и при \"Ауди\", като специално на тези в SUV-С сегмента скачат с над 46% заради добрият прием на Кю8 (Q8) и първия електрически модел на марката \"И-трон\" (E-tron). Силна година за \"Порше\" и \"Лексус\" Междувременно силни продажби през миналата година и рекордни в историята си отчетоха още две луксозни марки. \"Порше\" са доставили 280 800 коли до крайни клиенти (+10%). И тук търсенето на кросоувърите расте най-много, като продажбите на \"Кайен\" са скочили с 29% до 92 055 бройки, а на \"Макан\" с 16 на сто до 99 944 коли.      При луксозната марка на \"Тойота\" - \"Лексус\", продажбите скачат с 14.5% до рекордните 87 206 автомобила. Това е шеста поредна година на растеж. Ръстът през 2019 г. се обяснява с премиерата на новия компактен кросоувър UX, новия седан ES и обновената версия на RX. В микса на продажбите на \"Лексус\" в Западна Европа вече преобладават почти изключително хибридни модели с дял от 96%. Средният дял в общоевропейските продажби е 67 на сто.     ", "date": "2020.01.13", "title": "\"Мерцедес\" остава най-продаваната луксозна марка в света и през 2019 г."}
{"url": "https://www.dnevnik.bg/sviat/2020/01/13/4015437_kralica_i_trima_princa_speshno_obsujdat_dnes_krizata_s/", "text": "По-малко от седмица, след като принц Хари и съпругата му Меган обявиха изненадващо дори за кралица Елизабет Втора, че искат да се оттеглят от основните си задължения към кралското семейство, тя свика за днес извънредна среща заради създалата се криза. Британските медии вече говорят за \"прогресивно\" и \"хибридно\" бъдеще на двамата, включително заради желанието им да са финансово независими. Те получават 5% от официалните си разходи от бюджета, без да се смятат разходите за охраната и официалните им пътувания в чужбина. Повечето от средствата за всекидневните им разходи се покриват от бащата на Хари чрез приходите му от Херцогство Корнуол. На срещата ще участват още престолонаследникът принц Чарлз и синовете му принц Уилям и принц Хари. Меган, херцогиня на Съсекс, вероятно ще се включи по видео връзка от Канада, където отиде при малкия си син Арчи. Разговорът ще е в имението Сандрингам в Норфолк (Източна Англия) и според британските медии ще се опита спокойно да въведе ред в ситуацията, създала се след решението на Хари и Меган. Това е първата среща лице в лице на монарха с Хари и двамата следващи по линията за наследяване на трона, но специалисти са работили усилено през последните дни да подготвят възможни решения за отделните проблеми. Консултации има и между правителствата на Великобритания и Канада. Източници от Бъкингамския дворец казват, че 93-годишната Елизабет Втора иска бързо уреждане на кризата и задействане на всички решения в следващите дни, а не седмици или месеци. Предполага се, че всички страни в спора ще трябва да направят известни отстъпки. Кралското семейство се опитва да изпрати послание за сплотеност в решаващи за нацията времена, какъвто е Брекзит, настъпващ в края на месеца. Но \"Сънди таймс\" твърди, че между братята Уилям и Хари е настъпил дълбок разрив. Това е проблем не толкова за кралицата, колкото за принц Чарлз - когато се възкачи на трона, той ще управлява със синове, които имат хладни отношения, а единият от тях вече ще е престолонаследник с отчужден брат. Допитване за всекидневника \"Дейли Мейл\" показа, че три четвърти (72%) от британците одобряват оттегляне на Хари и Меган в Канада. Също толкова смятат, че в такъв случай трябва да се откажат от въоръжената охрана, плащана от данъкоплатците.", "date": "2020.01.13", "title": "Кралица и трима принцове спешно обсъждат днес кризата с \"хибридните\" Хари и Меган"}
{"url": "https://www.dnevnik.bg/analizi/2020/01/13/4015405_bez_nashe_uchastie_kak_ne_se_preborihme_za_kontrol/", "text": "                         Януари 1990 година остава в историята на демократична България с няколко събития, важни и до днес, когато се навършват 30 години от онези дни. На 5 януари 1990 г. с решение на Министерския съвет престава да съществува Шесто управление на Държавна сигурност, получило печална известност като \"политическа полиция\", насочена срещу българската интелигенция. Цялата останала Държавна сигурност е трансформирана в нови специални служби. Как се случва всичко това? На 3 януари в София започва така наречената Кръгла маса – име, което е дадено на преговорите за бъдещето на страната, водени от представители на новосъздадената опозиция СДС и все още непреименуваната БКП. Там въпросът за достъпа до досиетата на Държавна сигурност ще бъде поставен само веднъж, но няма да присъства като условие за демократичния преход. Кръглата маса ще постигне други успехи – ще премахне например софийското жителство, както и \"първичните партийни организации по месторабота\", тоест – ще сложи начало на разделянето на комунистическата партия от държавата. Но Кръглата маса няма да направи нищо, за да започне разделянето на истински отровната връзка между тайни служби, партия и държава. Години по-късно това ще бъде анализирано като исторически пропуск, фатален компромис, победа на статуквото. Но да се върнем в онези дни. Кой тогава в България иска това разделяне да стане факт? Колко българи го намират за ключово важно за бъдещето на демокрацията? Колко протеста предизвиква например липсата на настояване да се отворят досиетата? Има ли движение, което призовава за окупация на сградите на ДС? Може ли историческото въображение да допусне изобщо подобна гражданска смелост? Струва ми се важно, когато днес се обръщаме с гняв назад към недобрите решения на политиците и на кръглата маса, да видим реалното състояние на обществото. В Комисията по досиетата в Германия има един забележителен  документ  – служители на ЩАЗИ са проследили, записали и педантично класифицирали в таблици 1200 лозунга от първите митинги и протести в Лайпциг и Ерфурт през октомври и ноември 1989 година. На първо място са исканията за разделяне на партията и държавата – служителите на ЩАЗИ са преброили 141 лозунга с подобно съдържание. На второ място по многобройност са исканията за закриване на ЩАЗИ – 126 лозунга. Исканията за нови избори са написани на 67 лозунга, за падането на Стената и за обединение на Германия – на 45. На пръв поглед няма нищо забележително. И в България искането за отмяна на член 1 на Конституцията, който постановява ръководната роля на комунистическата партия в живота на страната, се появява веднага. Както и лозунгът \"Долу Шесто!\", насочен срещу политическата полиция. Но българският гняв спира дотук, до лозунгите – през 1990 г. той все още не може да стане активен или още не знае как. Гневът срещу \"Шесто\" ще сложи началото на прехвърляне на вината за провалите и жестокостта на комунизма от самата комунистическата партия върху една малка част от тайните служби. Този гняв срещу \"лошите ченгета\" ще роди мита за \"добрите ченгета\", които, предполага се, са работили пак в Държавна сигурност, но не в точно това управление. Въпросът за гражданския контрол върху гигантската база данни на тайните служби ще бъде изтласкан и забравен. Българското общество тогава все още не разбира смисъла на този въпрос. Отпадането на софийското жителство е по-важно решение в очите на много хора. Затова няма кой да притисне опозицията да наложи този дневен ред на Кръглата маса. Да се върнем към източногерманските примери. Още с първите демонстрации на 4 и 5 декември 1989 г. сградите на ЩАЗИ в Ерфурт, Лайпциг са окупирани и множеството настоява за граждански контрол върху архива на ЩАЗИ. Създадени са граждански комитети, които да наблюдават процеса на разграждане на ЩАЗИ и същевременно да гарантират, че архивите ще бъдат запазени, а не унищожени. На 15 януари 1990 г. хиляди демонстранти превземат централата на ЩАЗИ в Берлин. Днес, 30 години по-късно, в Германия продължава да се води ожесточен спор – доколко наивно е било формирането на тези граждански комитети и каква е била реалната им роля. Историкът  Клаус Бестлайн  например твърди, че превземането на централата на ЩАЗИ в Берлин е успех не на гражданите, а на все още силната тайна полиция и комунистическата партия ГЕСП, защото се допуска унищожането на много дигитални документи поради незнанието на гражданските движения как функционира системата на ЩАЗИ. Давид Гил, студент по теология, роден през 1966, от обикновен протестиращ се оказва въвлечен във вихъра на събитията и става координатор на гражданския комитет в Берлин. Интересно е да се прочетат неговите  спомени  от тези бурни дни. Той признава много допуснати грешки, включително, че е трябвало да въвлекат и да разчитат на редица служители на ЩАЗИ в своята работа. Но Гил припомня и друг важен факт – затварянето на досиетата е щяло да бъде договорено от политиците, ако гражданските движения тогава не са окупирали повторно сградата на ЩАЗИ в Берлин. След първите избори през 1990 година двете германски правителства дори постигат единодушие, че \"досиетата трябва да се затворят\" и да има \"генерална амнистия\". Но ето че втората окупация, предприета през есента на 1990, се оказва историческа – гражданският контрол и достъп до наследството на ЩАЗИ получават ключова роля в договора за обединение на Германия. Натиск, който в България така и не се състоя, и който беше заместен с пасивно възмущение към политиците.", "date": "2020.01.13", "title": "Без наше участие. Как не се преборихме за контрол върху ДС преди 30 години"}
{"url": "https://www.dnevnik.bg/analizi/2020/01/13/4015438_vodna_kriza_bokluci_i_mrusen_vuzduh_za_politicheska/", "text": "                         Във всяка нормална държава след криза, подобна на тази в Перник, правителството щеше да е свалено. И то не с парламентарен вот на недоверие, какъвто БСП подготвя за четвърти път срещу коалиционния кабинет на ГЕРБ и \"Обединените патриоти\". Такова правителство щеше да бъде пометено от бунта на оставените без вода стотина хиляди граждани. Българите, свикнали да търпят всякакъв управленски произвол, преглътнаха и това. И не излязоха на масови протести, за щастие на Борисов, който се ужасява от уличния натиск. За да го предотврати, той изпрати полицейски подкрепления в града с обяснението, че униформените щели да помагат за справянето с проблема. Вярно, жители на три пернишки села блокираха пътя към Кулата, но не с искане за отмяна, а за въвеждане на воден режим! Така щели да са сигурни, че поне няколко часа в денонощието ще имат достъп до течаща вода, без значение дали мътна, или бистра. Проверка на службите и на прокуратурата трябва да установи виновните лица за водната криза в Перник, която е на път да се превърне в заплаха за националната сигурност. Разследването трябва да даде и отговор на въпроса дали вецът на Васил Златев – баща на бизнесмена Валентин Златев – е причината за загубите на големи водни обеми от язовир \"Бебреш\", както и дали организирана престъпна група от ВиК дружеството в Ботевград е ощетявала държавната хазна за милиони левове със знанието на неговия кмет. Разследването трябва да разкрие още и дали водата в язовира, строен някога за индустриални нужди, има необходимите качества за питейна вода, както и дали смеските, с които се почиства магистрала \"Хемус\", се оттичат към него, а оттам – и в градските чешми. След проверка, разпоредена от Сотир Цацаров, пернишката Окръжна прокуратура обяви, че министрите на околната среда и на регионалното развитие \"са нанесли щети и вреди за човешкото здраве, като не са направили необходимото, за да бъде избегната кризата с водоснабдяването на града\". Не е изненада, че новият главен прокурор Иван Гешев прехвърли разследванията за безпрецедентната водна криза на Спецпрокуратурата и ги взе под свой надзор. В четвъртък прокуратурата проведе в Министерството на околната среда и водите (МОСВ) а министър Нено Димов бе отведен за разпит и по-късно бе задържан с полицейска заповед за 24 часа. Шумните арести в България обаче невинаги водят до понасяне на наказателна отговорност. А в нашата съдебна практика не са единични случаите, в които се повдигат негодни обвинения към лица от списъка на недосегаемите и впоследствие те излизат сухи от съдебната зала. Затова едва ли има много ентусиазирани граждани от кризисната пиар акция на Иван Гешев. Задържането на Нено Димов, което неговият колега в Министерския съвет Красимир Каракачанов нарече \"показно убийство\", освен повод за добър старт на новия главен прокурор, е и в услуга за самия Борисов, защото му развързва ръцете да смени министъра, без да създава проблеми с коалиционните му партньори. Акцията безспорно има за цел и да демонстрира активността на службите и прокуратурата пред новия надзорник на правосъдната ни система в Посолството на САЩ у нас. в страната, които вече са с режим. Със средства от Оперативната програма \"Околна среда\" в много градове бяха изпълнени договори за водни цикли. Въпреки това дружествата в страната продължават да отчитат загуби по мрежата от над 50%. Дали водата изтича в земята само от компрометираните водопроводи, или тече в ромски махали, без да се отчита и плаща – това са много сериозни въпроси, но защото са политически некоректни, по тях властта си мълчи. Мълчи се и за масовите кражби на вода в страната, особено по селата, а едва сега бе поставен на дневен ред и въпросът за необходимостта от централизирано управление на ВиК дружествата. И така, вода няма, въпреки това цената ѝ расте, и то най-много в регионите, които са на режим. Затова всеки абонат на ВиК би могъл да оспори по съдебен път огромните загуби на вода и би спечелил дело срещу операторите. Само че у нас гражданите нямат културата да защитават правата си в съда, а ги спира и недоверието към правораздавателната ни система. Затова пък ще продължат да си плащат безропотно все по-високата цена за питейна вода, която повечето хора даже и не пият заради съмнителните ѝ качества на много места у нас. Към тенденцията за тревожно намаляване на водните обеми в язовирите Репортажът на журналиста Александър Файст \"Как България унищожава своите реки\", спечелил злато в категорията \"Природа и околна среда\" на филмовия фестивал WorldFest в Хюстън, показва как с пари от ЕС у нас са изградени 270 водни централи, като някои от тях са в територии по \"Натура 2000\", нарушавайки закона. Най-голямата сред тях е \"Цанков камък\", но добивът на енергия от нея е относително малък. Тези вецове имат незначителен дял от произвежданата в страната електроенергия, но нанасят непоправими щети на пълноводните ни реки, за да осигурят печалба на своите собственици. А правителството е одобрило изграждането на още 300 такива централи. Подобни минивецове заплашват последните свободно течащи реки и потоци в Европа. Около 3000 централи от Словения до Гърция са планирани или вече се строят, а концесии за хора, близки до властта, съсипват природата на Балканите, пише \"Дойче Веле\". Сред мотивите за вота на недоверие, който БСП ще внесе на 20 януари в Народното събрание, е и лошото качество на въздуха, предизвикано от огромните количества боклук, внасян у нас от Италия и страни от Третия свят. Въпросният боклук се изгаря не в специални инсинератори, а в котлите на тецове и топлофикации, собственост предимно на бизнесмена Христо Ковачки. нито местната, нито централната власт, нито олигарсите, които печелят от този бизнес, който често е свързван с мафията. Причината за липсата на гражданска съпротива срещу редовното замърсяване на въздуха от тези горивни инсталации не е една. На първо място е страхът, че ако бъдат закрити тецовете, както настоява Европейският съюз, в обозримо бъдеще мнозина ще останат без работа, още повече че правителството няма стратегия за развитието на индустрията ни след етапа с въглищата. На второ място отново е страхът, този път от местната власт, която в повечето случаи си партнира явно или задкулисно с олигарсите, които използват боклука като суровина, заместваща поетапно въглищата като гориво. Така на практика се оказва, че хората предпочитат хляба пред алтернативата да живеят в чиста среда. А олигарсите – по модела на италианските мафиоти – осигуряват препитание на местните общности, но изискват послушание от тях. Дали в България се внасят опасни отпадъци, трябва да се произнесат разследващите органи. Но и тези, които се внасят за изгаряне, са източник на вредни емисии в околната среда. Затова Административният съд в Стара Загора определи като неправилно решението на РИОСВ да издаде разрешително на ТЕЦ \"Брикел\" за експериментално изгаряне на отпадъци без Оценка за въздействие върху околната среда. Делото беше заведено от организацията \"За Земята – достъп до правосъдие\". \"Грийнпийс\" оспорва по съдебен път и разрешителното за горене на отпадъци в ТЕЦ \"Бобов дол\", а съдът задължи МОСВ да предостави информация за вноса на отпадъци в България през 2017 и 2018 г. на вестник \"Капитал\". Тук е мястото да припомним, че в началото на 2018 г. доклад на \"Грийнпийс България\" на тема \"Финансовите мини\" освети феномена \"Христо Ковачки\" в българската енергетика и дейността на 19-те му дружества, определени като \"въглищната мрежа\" на олигарха. Въпреки че към края на 2016 г. те имат натрупани задължения за повече от 1,112 млрд. лв. и не отговарят на нормите на новото европейско екологично законодателство, дружествата продължават да работят. Нещо повече – Ковачки и Доган си поделят парите от държавата за т.нар. студен резерв на енергийната ни система. защо държавата субсидира с данъци групата на Ковачки, вместо да получава корпоративен данък от функционирането на дружествата му. Не разследва и кой лобира за интересите на енергийния бос и позволява старите му и амортизирани централи да продължават да работят, вместо отдавна да са закрити. А сега вече и да изгарят боклуци, за да спестяват огромните средства за въглеродните квоти и да увеличават печалбите си за сметка на околната среда и здравето на хората. След публикации в няколко медии относно трафика на боклуци и изгарянето им у нас, МОСВ предложи за обществено обсъждане Проект за изменение и допълнение на Наредбата за предоставяне на информация за дейностите по отпадъците, както и на реда за водене на публични регистри. \"Грийнпийс\" и \"За Земята\" вече оповестиха становището си по предлаганите промени, които според тях имат за цел да прикрият скандалните разкрития, но не и да решат проблема. За привидното раздвижване на институциите говори и фактът, че въвеждането на задължителната Национална информационна система \"Отпадъци\" (НИСО) се очаква чак през 2021 г., коментира Дарита Заричинова от \"За Земята\". Според тези екологични организации няма и утвърдена методика за вземане на проби и анализи за установяване на съдържанието на отпадъците. Това позволява опасни отпадъци да бъдат етикетирани и декларирани пред митническите служби като неопасни, а изгарянето им след това да предизвиква тежки екологични вреди. в случая на Регламент 1013/2006, свързан с превоза на отпадъци. В писмено становище до МОСВ от Управителния съвет на Българската стопанска камара изразяват безпокойство, че предлаганите промени на практика ще доведат до завишаване на административните задължения на изрядните оператори, без да се намали нерегламентираният внос на отпадъци от оператори в сивия сектор. Пореден, обречен на неуспех вот на недоверие е политическият отзвук от кризата с водата и въздуха. Това обаче не е пречка пред парламентарната опозиция да поиска отговорност от управляващите за цялостната им политика или за политиката в отделните сектори. Министър Нено Димов вече подаде оставка. Но това няма да разреши водната криза. А и смяната на министри не е от особено значение, защото, както знаем, те са по-скоро марионетки в коалиционния кабинет \"Борисов 3\". Големият въпрос е докога държавата ще продължава да бъде оплитана в задкулисни зависимости и интереси, на които обществото е заложник, а управлението – просто параван", "date": "2020.01.13", "title": "Водна криза, боклуци и мръсен въздух за политическа употреба"}
{"url": "https://www.dnevnik.bg/sviat/2020/01/13/4015442_spacex_shte_vzrivi_v_subota_svoia_raketa_malko_sled/", "text": "Компанията SpaceX на Илон Мъск планира да взриви в събота една от своите ракети Falcon 9, за да тества системата за спасяване на астронавти в случай на авария в първите секунди след старта. Целта е да бъде убедена държавната аерокосмическа агенция на САЩ, че корабът за пилотирани полети Crew Dragon може да защити хората на борда от катастрофа в един от най-критичните моменти на всяка мисия. Това е един от водещите проекти на САЩ за създаване на собствена система за пилотирани кораби след като спряха да летят космическите совалки. Плановете са това да стане след изстрелването в Космическия център \"Кенеди\" във Флорида от комплекс 39А, прочут с това, че от тук са потегляли мисии от програмата \"Аполо\" и \"Космическа совалка\". Около 88 секунди по-късно двигателите на първата степен на ракетата трябва да изгаснат. В този момент би трябвало да последва автоматична команда за прекратяване на мисията и запалване на 8 аварийни двигателя на спасителната капсула. Crew Dragon трябва да се отдалечи от ракетата, да се отворят парашути и да се приводни в Атлантическия океан. Самата ракета носител вероятно ще избухне на около 31 км от стартовата площадка и горивото в нея ще изгори преди да е паднало в океана. От SpaceX казват, че има 1% вероятност ракетата да падне цяла във водата и това би трябвало да предизвика още по-мощна експлозия.", "date": "2020.01.13", "title": "SpaceX ще взриви в събота своя ракета малко след старта"}
{"url": "https://www.dnevnik.bg/bulgaria/2020/01/13/4014421_sigurnostta_na_dogan_i_peevski_-_ot_nacionalno/", "text": "Кой всъщност решава какво прави Националната служба за охрана (НСО), кого пази, на каква цена и по чия преценка. Тези въпроси възникнаха отново след като се разбра, че ДПС предоставя автомобилите, с които се охраняват депутатът Делян Пеевски и почетният председател на партията Ахмед Доган. Оказа се, че такава практика има и тя не е от вчера, а се прилага от много години, потвърдиха пред \"Дневник\" бивши шефове на службата. Автомобилите се предоставят с официален документ – с протокол за предоставяне за ползване на конкретен автомобил за охраната на конкретно лице. Това се извършва по официален ред и не е \"скрито под масата\", твърдят бивши шефове на НСО. Задължително условие за предоставяне на автомобили е конкретното лице, което ще се възползва от тях, да има право на държавна охрана. В края на декември м.г. председателят на ДПС Мустафа Карадайъ каза в предаването \"Годината\" в ефира на Дарик радио, че  партията предоставя колите за охрана на Пеевски и Доган , а НСО плаща само заплатите на ангажираните служители. А практиката била прилагана от много години. Изявлението, очаквано, предизвика както възмущение, така и въпроси – няма ли риск от зависимости, по какъв начин става това предоставяне, има ли изобщо основания за ползване на държавна охрана в някои от случаите и какво се случва в службата под гриф \"строго секретно\". \"Не само ДПС, но и много други партии са предоставяли коли и техника на Националната служба за охрана, когато са охранявани политици. Единият от примерите е Цветан Цветанов, докато е бил зам.-председател на ГЕРБ. Партиите са предоставяли и оръжие на бодигардовете, плащали са и допълнително възнаграждение към заплатите им. Това се прави от над 20 години и така се оправдават разходи по време на избори\", разкри бившият полковник от НСО Николай Марков в предаването  \"Тук и сега със Светла Петрова\" . От Националната служба за охрана последва незабавен отговор, в който се твърди, че службата няма информация за такава практика и призовава Марков, ако има доказателства за думите си, да ги предостави незабавно на компетентен орган, за да бъдат разследвани съгласно буквата на закона. \"При наличие на доказателства за неправомерни действия Началникът на НСО ще предприеме незабавни и безкомпромисни действия\", подчертават от службата. Въпросите кой какво предоставя на НСО се налагат още повече след като и премиерът Бойко Борисов също обяви, че няма против практиката, за която говори Карадайъ и дори звучеше като да я приветства – защо не партия, която получава субсидии и може да си го позволи, да предоставя автомобили. А президентът Румен Радев обяви, че Пеевски и Доган изобщо не трябва да ползват държавна охрана. Охраната на Доган и Пеевски от НСО са във фокуса на общественото внимание, тъй като почетният председател на ДПС не заема никаква държавна длъжност, за която се полага държавна охрана. Депутатът Пеевски не само че почти не посещава работното си място като народен представител, но наред с държавната ползва и частна охрана. От тази гледна точка звучи притеснително частни и държавни охранители да работят заедно на терен и частните гардове да имат пряко наблюдение върху методите на действие и мерките за сигурност на държавната служба. Проблемите на НСО не са експертни, а политически. Тази служба е безконтролна и затова премиерът и президентът си прехвърлят топката за проблемите там, коментира от своя страна в края на миналата година  бившият министър на отбраната Бойко Ноев . По думите му НСО не подлежи на реформа и трябва да бъде премахната като държавна структура. Кого пази НСО и защо – класифицирана информация от националната сигурност \"Националната служба за охрана е деполитизирана национална служба за сигурност. Това е една от причините да не си позволяваме да коментираме изказвания или мнения на лица, в качеството им на представители на политически партии\". Това отговориха официално от НСО на запитване на \"Дневник\" по Закона за достъп до обществена информация. В дълъг отговор от службата нито потвърждават, нито отричат – както дали пазят Доган и Пеевски, така и дали партията им предоставя автомобили с обяснението, че информацията е класифицирана, а разкриването й \"би могло да активира евентуални недоброжелателни действия спрямо някои лица, посочени като охранявани или евентуално охранявани по закона за НСО\". Без отговор службата оставя и въпроса дали други партии са предоставяли автомобили или техника за охраната на свои представители. На запитване на \"Дневник\" от БСП отговориха, че не са предоставяли коли и техника, а от ГЕРБ казаха, че трябва да проверят, но според депутати партията нямала такава практика.      По сега действащия закон, променен последно през лятото на 2015 г., държавна охрана трябва да ползват държавният глава, премиерът, председателят на Народното събрание, както и други висши ръководни длъжности в държавата. При нужда НСО пази и семействата им, народни представители и \"други лица, свързани с националната сигурност, посегателството спрямо които би подронило, отслабило или създало затруднения на властта в Републиката\". На това основание  се охранява Ахмед Доган , се разбира от думите на Мустафа Карадайъ. По закон, охраната се предоставя при \"конкретна застрашеност\" с решение на комисия, в която влизат шефът на НСО, главният секретар на МВР и председателят на ДАНС. В момента службата бди над около 50 души  Сред пазените от НСО, има и такива, които не попадат в т.нар. кръг на охраняемите лица, описани по закон. За тях обаче има конкретно решение на въпросната комисия. За да ползва държавна охрана такъв човек, трябва да има заплаха за сигурността и фактическо основание. Имената и основанията, на които се охраняват те след решение на комисията, са с гриф за класифицирана информация и не могат да бъдат разгласявани, посочват от службата. Има ли опасност обаче кръгът от лицата, на които по закон се полага охрана, да бъде разширяван изкуствено със секретни решения на комисията? Според бившия шеф генерал-лейтенант Румен Миланов (начело на службата от 2005 до 2007 г.) това няма как да се случи. \"Как ще стане това? Утре влиза Сметната палата и прави одит и може да провери защо се охранява конкретно лице и дали има основание за това. Да се заобикалят основанията е огромен риск и е малко вероятно. Сметната палата винаги прави одит за финансите\", коментира Миланов пред \"Дневник\". Справка показа, че Сметната палата прави всяка година финансов одит на НСО. Последният по-сериозен одит за съответствие, в който влизат и проверки на обществени поръчки например, е бил извършен през 2012 г. и е бил за предходната 2011 г. На практика, откакто действа новия закон за НСО Сметната палата не е правила одит за съответствие. Според друг бивш ръководител на НСО – ген. Димитър Владимиров (начело от 1992 – 2004 г.), законът, по който работи службата, е политически и е променен, за да обслужва политически интереси. А чии точно - било видимо от случващото се там. \"По принцип не може един човек като Доган да се охранява 10 години от НСО. Политизираха закона и вкараха абзац за това, че подлежи на охрана, ако е от значение за националната сигурност. По този начин се дава възможност да се охраняват хора, за които няма основание да бъдат пазени. Никъде по света няма случай човек, който не е държавен служител, да бъде охраняван. Просто няма начин\", коментира Владимиров пред \"Дневник\". \"Пеевски не ходи на работа, а го охранява държавна институция и това става с моите, с вашите пари и с тези на данъкоплатците. Това е скъпоструваща услуга и не може политиците да си играят със службата\", подчерта Владимиров. Според него Пеевски по закон не трябва да бъде охраняван от НСО извън пределите на България - по време на пътуванията му в Дубай например. \"Доколкото разбирам той ползва охраната, когато замине за Дубай, за охрана на офиса му\", каза бившият началник. Той нарече евентуалното предоставяне на автомобили от която и да е партия на НСО \"орташка работа\", която не съществува в никоя друга държава. Румен Миланов от своя страна смята, че най-вероятно Пеевски подлежи на охрана като народен представител. \"А за Доган - има в закона един текст, който е витиеват, но е текст\", каза Миланов и обясни, че става дума за чл. 22, ал. 1, т. 4 от Закона за НСО, който регламентира след решение на комисията да се охраняват при конкретна застрашеност \"други лица, свързани с националната сигурност, посегателството спрямо които би подронило, отслабило или създало затруднения на властта в Републиката\". Според Миланов, най-вероятно охраната на Ахмед Доган се основава на този текст от закона. \"Лично аз мисля, че имаше рискова ситуация за г-н Доган преди 10-12 г. Нямам предвид нападението от Октай Енимехмедов, а друг случай\", каза още бившият шеф на НСО. Според Ноев само премиерът, президентът и председателят на Народното събрание трябва да бъдат пазени от НСО, но не и други политици. Той обяви, че е против \"за трима души да имаме 1300 души служба с 40 млн. лв. бюджет\". Бившият министър каза още, че \"НСО е служба към президентството, но обслужва изпълнителната власт и се използва за политически цели\". Ноев разкритикува президента Румен Радев, че все още не е предприел законодателна инициатива за реформа в службата. \"Не може офицери да бъдат шофьори\", уточни бившият министър. Колко струва на държавата охраната на Пеевски и Доган? От Националната служба за охрана посочват, че не правят предварителна калкулация на разходите и финансов отчет по охранявани лица, а изразходваните бюджетни средства за охрана на отделните лица по Закона за НСО са \"резултативна величина на разчетените и използвани сили и средства, за да бъдат разколебани намерения, предотвратени приготовления или пресечени непосредствени опити за посегателства срещу безопасността им\". От отговора на НСО се вижда, че не може да бъде проверено  колко е платила държавата за сигурността на Доган  и Пеевски. Нито пък на който и да било друг.      \"Внедрената в НСО финансово-счетоводната информационна система не поддържа режим на справки по охранявани лица и това е напълно разбираемо по изложените съображения, включително и доколкото според принципа \"необходимост да се знае\", ограничен брой длъжностни лица от службата са запознати с броя и поименния състав на екипите за охрана и средствата за охрана във всеки един момент\", пише в отговора на НСО до \"Дневник\". Службата е с бюджет от 44 милиона лева за 2020 г. Малко над половината от тази сума ще бъдат разпределени за заплати, а останалите - за автомобили, гориво и имоти, които НСО стопанисва. За сравнение например, през 2019 г. бюджетът на службата е бил около 40 млн. лв., през 2018 г. - малко над 37 млн. лв., през 2017 г. - близо близо 37 млн. лв., а за 2016 г. - над 33,6 млн. лв. Нужни са промени в закона, но да не се правят \"на коляно\" От НСО са убедени, че са нужни промени в закона, по който работи структурата, а за тях се чува отдавна, но конкретни предложения все още няма. \"Наближават близо 5 години откакто законът е в сила и се прилага. Ние сме хората, които работят, прилагайки този закон. Поради тази причина, чисто на експертно ниво, имаме мнение за някои изменения и допълнения\", посочват от службата. Според тях в закона има и някои отделни \"технически\" несъответствия, както и някои единични несъответствия с останалата част от законодателството. Нещо повече - законът определено може да се подобри и това не би било изключение в националната законодателна практика в България. \"На този етап можем да кажем, че имаме мнение по този въпрос. Не сме запознати с предложенията на ДПС или на други политически партии, за каквито предложения се споменава в медиите\", казват от НСО. Според Димитър Владимиров, промени задължително трябва да има, тъй като сегашният закон е \"калпав\" и е изработен от бивши служители на МВР, които нямат понятие от тънкостите, които трябва да се прилагат в службата за охрана. \"Има хора, които говорят, че трябва да се закрие службата, а това няма как да стане\", коментира бившият шеф на структурата. Румен Миланов също е на мнение, че кръгът на охраняемите лица може да бъде стеснен и промени в закона са нужни, но те в никакъв случай не трябва да бъдат правени \"на коляно\", а след сериозен анализ.", "date": "2020.01.13", "title": "Сигурността на Доган и Пеевски - от национално значение с гриф \"строго секретно\""}
{"url": "https://www.dnevnik.bg/analizi/2020/01/13/4015586_kak_nrb_ubi_raznoobrazieto_v_kuhniata/", "text": "                         С навлизането на европейските търговски вериги в България и покрай конкуренцията в хранителната и аграрната индустрия хранителните навици на българина се промениха. На масата му днес има италиански сирена, европейски колбаси и много други чуждестранни специалитети. Само преди 30 години нещата изглеждаха другояче - до края на 1989 г. в българските магазини можеха да се открият само по два-три вида сирене и кашкавал. Подобно беше и разнообразието от трайни и малотрайни колбаси – разбира се, не наведнъж. Преди идването на съветските войски и налагането на \"народната власт\" обаче изобилието от местни и вносни продукти по пазарите в България е било много по-голямо. Стандартизацията на храната по съветски модел, затварянето на пазара в рамките на СИВ (Съвет за икономическа взаимопомощ на Източния блок – бел. ред.), индустриализацията и налагането на любимия на Ленин модел на обществено хранене са довели до изчезването на десетки традиционни за България продукти. Продукти, които в наши дни вече не съществуват, поне не и масово. Поне осем български сирена са практически изчезнали и днес са непознати, пише в книгата си \"Производство на традиционни млечни продукти при домашни условия\" професор Петър Груев, публикувана през 1994 година. В рецепти от ловешката кухня от 1893 г., издадени от Регионалния исторически музей в Ловеч, откриваме продукти като октопод, миди, охлюви и китова мас. А това означава, че те са били нещо обичайно за пазара в първите години на Третата българска държава. От реклами на търговци в стари вестници се вижда, че в магазините и кръчмите е имало отбрани алкохолни напитки, вина и бири от цял свят. Тънката книжка \"Производство на традиционни млечни продукти при домашни условия\" на проф. Груев е написана с цел да се възстановят технологиите за производство на изчезналите млечни продукти. Шанс за това Петър Груев вероятно вижда в завръщането на частното животновъдство и малките мандри в началото на 90-те. Да започнем с куртмач (куркмач) и неговата разновидност – куртмачово сирене. Интересното е, че технологията на производството на този продукт е открита в италианската специализирана литература. Приготвя се след изваряване на овче мляко и вкусът му се описва като близък до сладка, но гъста сметана. Ако продуктът се остави да узрее и ферментира, се получва куртмачово сирене. Ахчакът е друг изчезнал вид меко сирене, което узрявало при съхраняване в стомна. Поставянето му в този съд позволявало да се транспортира на далечни разстояния и да има необходимата за това трайност. Преди употреба стомната се чупела. Производството е възможно и в други съдове. Негов братовчед е катъкът – при него се добавяло бяло саламурено сирене. Сегашният катък по магазините няма много общо с оригинала. Разновидност на катъка е тулумското сирене, тоест катъкът узрява в тулум (торба от животинска кожа, наричана още мях). Смята се, че рецептата е останала от каракачаните. В Централните Родопи това сирене е известно и като \"мяхово сирене\" или като \"ядково сирене\" - заради това, че се образуват своеобразни ядки, в които са съчетани няколко консистенции и вкусове – от този на извара, през бяло сирене и кашкавал. Малки количества от него могат да се опитат и в наши дни – като атракция за туристи. Разбира се, тулумското сирене сега не се съхранява в мях, а в буркани. Преди Първата световна война най-популярното сирене в Родопите е битата брънза. По пазарите в Пловдив е било известно и като Рупско сирене, тъй като предлаганото там се е правело в района, наричан Рупчос – около селата Хвойна, Павелско и Орехово. Освен тулумското сирене каракачаните приготвяли и сирене стромботири, известно още като \"кремик сирене\" или \"жилавец\", което траело цяла година. Освен изброените в книгата на проф. Груев сирена преди 1944 в България са били популярни и рецепти за млечни продукти от съседните страни, чийто вкус отдавна е забравен. Каймакът например, който все още е специалитет в Сърбия, е бил част от българската трапеза до 9 септември. \"В утвърдения от третата редовна сесия на Народното събрание доклад \"За ускоряване на развитието на народното стопанство\" ние си поставихме задачата да подобрим и разширим мрежата на общественото хранене с оглед в перспектива постепенно всички наши съграждани да получават готова, евтина и питателна храна\", пише в доклад, изнесен пред Политбюро на 18 май 1959 година. В документа се прогнозира, че през близките няколко години ще се премине от \"индивидуално-семейния към обществения начин на хранене\". \"Този начин не само осигурява икономия на материални и трудови ресурси, но изменя коренно бита на семейството, освобождавайки жената от тежестта на домакинския труд\", се посочва още там. Както в почти всеки документ от соца, така и в този доклад се цитира Ленин, който наричал столовете \"кълнове на комунизма\" и ги смятал за важен фактор за \"социалистическото преустройство на бита на народа\". Голяма част от работещите в столовете в НРБ нямат готварско образование, храната в повечето заведения за обществено хранене е с голяма надценка, а освен това съществуват и проблеми с необходимата техника. От документа, намиращ се в дигиталната колекция на Държавна агенция \"Архиви\", не става ясно кой е неговият автор. За негово съжаление, но пък за наше щастие \"индивидуално-семейният начин на хранене\" е оцелял, а с него и част от кухнята и кулинарията. Общественото хранене в годините на социализма обаче е довело до почти пълно унифициране на рецептите и изчезване на много традиционни продукти.", "date": "2020.01.13", "title": "Как НРБ уби разнообразието в кухнята"}
{"url": "https://www.dnevnik.bg/sport/2020/01/13/4015469_kakvo_postignaha_bulgarskite_tenisisti_v_atp_kup/", "text": "Опит, самочувствие, престиж и удовлетворение да се изправят срещу някои от най-добрите в света - това са само част от нещата, които постигнаха  българските тенисисти  при участието си в  \"АТП къп\" . Българският тим не успя да преодолее групата си и завърши на девето място в света от общо 24 участника в новата надпревара. За съотборниците на Григор Димитров обаче натрупаният опит е безценен, а мачовете в Австралия носят и други дивиденти. При Димитър Кузманов и Александър Лазаров това са много точки за световните ранглисти. След две победи и една загуба в мачовете на сингъл Димитър Кузманов прави скок от 72 места и при ообновяването на ранглистата вече заема 345-о място, влизайки сред първите 400 в света. \"За мен този турнир беше много полезен не само заради спечелените точки, но и заради опита, който добиваш с всеки мач на корта\", каза Кузманов при прибирането си в България. Лазаров, който участваше в мачовете на двойки и взе една победа в тандем с Григор Димитров, вече е 390-и. Той прави скок с 81 позиции от предходното си място в ранглистата на АТП. В класацията на сингъл Лазаров е 514-и в света и се изкачва с три места. \"Научихме много от Григор. Той е изключителен професионалист. Минал е по този път. Даваше ни ценни съвети, които всеки от нас може да използва в собствената си кариера. С такъв човек до теб израстваш бързо и на тренировки, и на мачовете\", обясни Лазаров.      Скок в ранглистата прави и Димитров, който вече е 19-и в света и се изкачва с едно място седмица преди началото на Australian Open. Освен всичко това организаторите на турнира се грижат всеки играч да получи приходи от наградния фонд, дори и да не е взел участие в нито един мач. За всеки тенисист има сума на база на ранкинга му (75 хиляди за първата ракета, 15 хиляди за втората и по 7500 за останалите), както и допълнителни средства на база на показаното от отбора. Така Адриан Андреев и Александър Донски, които не бяха използвани в мачовете, получават по 27 хиляди долара, което е повече от спечелените от тях средства дотук в кариерите им. Кузманов и Лазаров взимат съответно над 89 хиляди и 35 хиляди долара, а премията на Димитров е 181 хиляди.", "date": "2020.01.13", "title": "Какво постигнаха българските тенисисти в \"АТП къп\""}
{"url": "https://www.dnevnik.bg/evropa/2020/01/13/4015618_citat_na_denia_korupciiata_zapochva_s_tarikatite_v/", "text": "                         Това заяви на пресконференция в Загреб президентът на Хърватия Колинда Грабар-Китарович, която през февруари напуска поста, след като изгуби на изборите преди седмица. За поражението ѝ помогна и гласуването за популярен изпълнител, който отклони част от гласовете без шанс да победи. Преди месец бившият премиер Иво Санадер, в чието правителство тя бе министър, бе осъден на 6 години затвор за получаване на 10 млн. евро подкуп заради сделка в енергетиката. Грабар-Китарович твърди, че е била изолирана от групата, взимаща най-важните решения в правителството, и не е знаела за личната корупция на министър-председателя. Корупцията е вкоренена в обществото ни, добави тя пред журналистите, но започва от класната стая. \"Тя не е само в политиката. Днес е много по-добре отпреди, но не е само в политиката. Много често ние дори не осъзнаваме какво е корупция. Когато ходите на лекар, всеки носи цветя, бонбони и такива неща - станало е обичай. Майка ми беше неотдавна в болница и приятели ме питат защо не съм занесла нещо, защото медицинските сестри винаги очаквали. Няма да участвам в такава корупция. Бих занесла кошница с плодове за Коледа, някакъв малък коледен подарък... и толкова.\" Грабар-Китарович допълва, че надеждата ѝ е в младите хървати, отиващи по други държави, да се върнат и да донесат различен морал и работни обичаи. Проучване на Евробарометър показва, че 59% от хърватите казват, че са засегнати от корупция във всекидневието си, а 16% - че лично са участвали в даване или искане на подкуп.", "date": "2020.01.13", "title": "Цитат на деня: Корупцията започва с тарикатите в училище"}
{"url": "https://www.dnevnik.bg/bulgaria/2020/01/13/4015474_trima_vuzrastni_i_tri_deca_sa_postradali_pri_vzriv_v/", "text": "Жена загина при взрив в жилищен блок номер 305 в квартал \"Владислав Варненчик\" във Варна, съобщи прокурор Красимир Конов пред Нова телевизия. Сигналът е подаден в 4.25 ч. Възникналият след взрива пожар е потушен. От блока са изведени 18 живеещи в него, повечето от тях са настанени в токсикологията, каза прокурорът. Загиналата е живеела в апартамент, съседен с жилището, в което е избухнал взривът. Той не коментира версия на съседи, изказана пред медиите, че липсва собственикът на взривения апартамент, който имал конфликти със съседите, нито твърдения, че в жилището му са се съхранявали взривни вещества. Шефът на полицията Даниел Пашов каза, че мъжът е бивш служител на МВР, в момента е пенсионер. Той се издирва, както и жената, която живеела с него на семейни начала.  Обгазявания са получили три деца, няма опасност за живота им, съобщи БТА като се позова на информация от Университетската болница \"Св. Марина\". В лечебното заведение са приети момиченце на четири години и две момчета - на 12 и 17 години. Децата ще останат в болницата за 48-часово наблюдение. Жената, която ги е завела в здравното заведение, също е прегледана. Тя е в добро състояние. Огънят е избухнал след взрив, причината за който все още не се знае.", "date": "2020.01.13", "title": "Жена загина при взрив в жилищен блок във Варна (допълнена)"}
{"url": "https://www.dnevnik.bg/bulgaria/2020/01/13/4015475_kratki_novini_policeiska_akciia_sreshtu_bitovata/", "text": "Главният прокурор Иван Гешев е в село Галиче, където тази сутрин започна специализирана полицейска акция срещу битовата престъпност, съобщи прокуратурата. В 6.30 ч. тази сутрин полицията започна операция за противодействие на битовата престъпност, за проверка на лица с криминални прояви и срещу нарушения на обществения ред. На 11 януари във врачанското село беше убита 17-годишна ученичка, а неин връстник и съсед е направил самопризнания. Заедно с Гешев в селото са министърът на вътрешните работи Младен Маринов и главният секретар на МВР Ивайло Иванов. Главният прокурор е разговарял с кмета на община Бяла Слатина Иво Цветков, с кмета на Галиче Страхил Стоянов, както и с местни жители. Гешев и Маринов са поели ангажименти в рамките на функционалната компетентност на всяка една от институциите, които представляват, за опазване на обществения ред в селото. Проверяват се лица с криминални прояви и с нарушения на обществения ред. На място има засилено полицейско присъствие. Бивш кмет на Галиче е Ценко Чоков, избиран четири пъти от различни политически сили и осъден на първа инстанция като ръководител на банда за рекет, лихварство, побоища и палежи. Заради процеса в началото на 2018 г. бяха прекратени и правомощията му като кмет, а на последните избори през ноември с малка преднина пред съпругата на Чоков спечели кандидатът на ГЕРБ.", "date": "2020.01.13", "title": "Гешев оглави спецакция срещу престъпността в Галиче (обновена)"}
{"url": "https://www.dnevnik.bg/sport/2020/01/13/4015472_zinedin_zidan_i_negovata_neveroiatna_seriia_vuv_finali/", "text": "Девет мача и девет победи - това е статистиката на Зинедин Зидан в \"Реал\" (Мадрид), когато стане въпрос за финали. Треньорът на мадридчани продължи невероятната си серия и в неделя, когато изведе тима си до 11-и  трофей в Суперкупата на Испания . \"Реал\" победи \"Атлетико\" (Мадрид) след дузпи в Саудитска Арабия и стана първият победител в новия формат на надпреварата. До момента Зидан е непобеден като треньор на \"Реал\" във финали. Французинът започна серията си с триумфа в Шампионската лига през сезон 2015-16, за да изведе мадридчани и до купите през 2017 и 2018 г. Във визитката си Зидан има още Суперкупата на Испания от 2017, Суперкупата на Европа през 2016 и 2017 г., както и две световни клубни първенства (2016 и 2017).   Трофеят е общо десети за него в треньорската му кариера, като през сезон 2016-17 \"Реал\" стана шампион в Ла Лига. Зидан е втори по брой на отличия сред всички треньори в историята на \"Реал\" с 10 купи. Единствен пред него е легендарният Мигел Муньос с 14. \"Девет победи в девет финала, не знам как го правим. Все пак това е \"Реал\" и ние сме длъжни да се борим за всеки трофей. В ДНК-то на този клуб е закодиран именно успехът и стремежът към победи\", коментира Зидан след двубоя. \"Да спечелиш купа никога не е лесно, особено когато играеш срещу \"Атлетико\". И двата тима имахме своите шансове, но не успяхме да вкараме. Все още имаме шанс да се борим и за други трофеи, така че няма да се откажем до края на сезона\", добави треньорът на \"Реал\".", "date": "2020.01.13", "title": "Зинедин Зидан и неговата невероятна серия във финали"}
{"url": "https://www.dnevnik.bg/na_put/2020/01/13/4012103_muzei_na_mahmurluka_i_drugi_chudati_ekspozicii_v/", "text": "Столицата на Хърватия крие в себе си множество чудати музеи. Един от тях,  който отвори врати в Загреб преди малко повече от месец , е посветен на махмурлука или по-точно на забавните спомени, които пиянските вечери създават. Идеята се ражда на студента Рино Дубокович в една от поредните вечери навън с приятели. Почти през цялото време си разказват смешни пиянски истории, в които понякога участниците на следващата сутрин се оказват с интересни и забавни предмети в себе си, без да знаят как те са се озовали у тях. Така на младия хърватин му хрумва идеята за място, където да ги събира и да представя историята, свързана с тях.      След 6 месеца първият в света Музей на махмурлука става реалност, а основната експозиция включва знак \"Стоп\", изкуствено растение, китара, матрак и други предмети, които нямат нищо общо по между си. Стаите, в които са изложени, представят различните етапи, през които преминава една копунджийска вечер, и са разположени така, че посетителите да се движат на зиг-заг. \"Историите са всякакви, но любимата ми е тази, в която пиян човек обърква номера на улицата, на която трябва да отиде, и вместо да стигне на парти по повод рожден ден, той се озовава в полицейско управление\", разказва Дубокович. Представените случки са събрани от приятели, познати, интернет, както и от хора, които сами изпращат разказите си от целия свят, обяснява създателят на музея.      Посетителите могат да изпробват различни забавления, като да сложат очила, които създават усещането след употреба на голямо количество алкохол, да поиграят на \"пиянски\" дартс, както и чрез симулация да опитат какво е да се кара кола след няколко бири, например. Следващата стъпка е да се направи отделна част, в която да се представи тъмната страна на алкохола и какви биха били последствията от прекомерната му консумация. Дубокович напомня, че все още всеки може да разкаже своята пиянска случка  чрез сайта на музея  и тя да намери място в следващата му експозиция. Други необикновени музеи в Загреб Столицата на Хърватия има най-много музеи на глава от населението в света. Освен познатите за всяка държава, представящи страната в исторически план, Загреб дава възможност на жителите и гостите на града да посетят и доста необикновени експозиции. Това е един от най-посещаваните музеи в Загреб. Той се намира в старата част на града, която е пълна с туристически атракции. Музеят, създаден от хърватските художници Олинка Виштица и Дражен Грубишич, събира и представя лични предмети, от които хората искат да се оттърват, след като прекратят любовните си отношения. Всички те, разбира се, са придружени от историите, които носят и всеки може да прочете.      Сред едни от най-странните изложени предмети са брадва, протеза на крак и счупено градинско джудже. Музеят на 80-е години представлява типичното за времето си жилище, където посетителите могат да се пренесат в атмосферата на това десетилетие. Той се намира в \"Градец\" - добре запазения стар квартал на Загреб, който някога е бил заобиколен от отбранителни стени. Единствената оцеляла днес е \"Каменната порта\" от 13 век, а зад нея се помещават едни от най-почитаните църковни паметници и храмове на града.      Седнали на ретро диван в хола на апартамента - музей, гостите могат да слушат музика от грамофинни плочи или да гледат телевизия на черно-бял екран, а също така и да научат някоя стара домашна рецепта в кухнята на жилището. Досега в музея са показани над 500 предмета от 80-е години, изложени в 6 стаи с ретро дизайн.", "date": "2020.01.13", "title": "Музей на махмурлука и други чудати експозиции в сърцето на Загреб"}
{"url": "https://www.dnevnik.bg/photos/2020/01/13/4015489_fotogaleriia_po_gashti_v_metroto_v_nju_iork/", "text": "Стотици жители и гости на Ню Йорк се забавляваха в Subway No Paints Ride, като за 19-и път се возиха в метрото без панталони.", "date": "2020.01.13", "title": "Фотогалерия: По гащи в метрото в Ню Йорк"}
{"url": "https://www.dnevnik.bg/sport/2020/01/13/4015490_zashto_edinstvenata_olimpiiska_medalistka_na_iran/", "text": "\"Не искам повече да бъда част от лицемерие, лъжи, несправедливост и ласкателства, затова напускам страната.\" Така единствената жена, олимпийска медалистка в историята на Иран, обяви, че напуска родината си. През 2016 г. Кимиа Ализадех сътвори историческо постижение, взимайки бронзов медал в турнира по таекуондо в Рио де Жанейро. Сега 21-годишната състезателка се обяви като \"една от милионите угнетени жени в Иран\". Тя отказа да обяви къде се намира в момента, в който публикува съобщения в социалните мрежи, но според информациите е в Нидерландия. \"Аз съм една от милионите угнетени жени в Иран, с които играят от години. Повтарях, каквото ми казваха, всяко изречение, което ми беше наредено. Ние нямаме никакво значение за управляващите, за тях сме само инструменти\", написа Ализадех.      Според нея спортните успехи, които е постигнала, ще бъдат използвани от правителството, но въпреки това официални лица се държат унизително с коментари. \"Казват се неща от рода, че не е добродетелно една жена да си протяга краката.\" В Иран обявиха като шок новината за бягството на най-добрата си таекуондистка. Според иранския политик Абдолкарим Хосеинзадех \"некомпетентни служители са позволили човешки капитал да напусне страната\". Още в четвъртък част от информационните агенции в Иран съобщават, че Ализадех се е преместила в Нидерландия и се надява да участва на олимпийските игри в Токио, но не под флага на своята родина. Състезателката отрече да е получила покана от друга страна.", "date": "2020.01.13", "title": "Защо единствената олимпийска медалистка на Иран избяга от страната"}
{"url": "https://www.dnevnik.bg/sviat/2020/01/13/4015507_pojarite_stopiha_reitinga_na_avstraliiskiia_premier/", "text": "Рейтингът на австралийския премиер Скот Морисън падна рязко на фона на безпрецедентните горски пожари в страната, предаде \"Ройтерс\". Морисън е обвиняван, че е реагирал твърде бавно на кризата и дори замина на семейна ваканция на Хавайските острови. В телевизионно интервю вчера той призна, че е допуснал някои грешки. Според проучване на общественото мнение, проведено от института \"Нюзпол\" за в. \"Острейлиън\", рейтингът на Морисън се е понижил от 45 на 37 процента - най-ниското му равнище, откакто той стана лидер на Австралийската либерална партия през август 2018 г. Одобрението за лидера на основната опозиционна сила, лейбъристите, Антъни Албанезе е нараснало с 6 процента от 40 на 46 процента. При това Австралийската лейбъристка партия вече е на първо място по подкрепа с 51 процента срещу 49 процента за управляващата Либерално-национална коалиция. В началото на миналия месец коалицията водеше с 52 срещу 48 процента. Анкетата е била проведена, след като Морисън обяви отпускането на 2 млрд. австралийски долара (1.4 млрд. долара) за възстановяване и мобилизира 3000 резервисти от армията да помогнат на пожарникарите. Горските пожари в Австралия, които бушуват от месеци, причиниха смъртта на 28 души и унищожиха 2000 къщи. Пламъците изпепелиха 11.2 хектара площ - близо половината от територията на Обединеното кралство, отбелязва \"Ройтерс\". В продължение на седмици пожарите бяха подпомагани от горещото и сухо време с вятър. Температурите редовно надхвърлиха 40 градуса по Целзий. Метеорологичните условия обаче станаха по-благоприятни през уикенда, като през следващите няколко дни прогнозите са за валежи в Нов Южен Уелс - най-тежко пострадалия австралийски щат. /БТА", "date": "2020.01.13", "title": "Пожарите стопиха рейтинга на австралийския премиер"}
{"url": "https://www.dnevnik.bg/sviat/2020/01/13/4015512_desetki_hiliadi_sa_evakuirani_vuv_filipinite_v/", "text": "Вулкан близо до филипинската столица Манила започна да изхвърля днес фонтани от лава, предаде ДПА. Около 45 хил. души вече бяха евакуирани заради гъстия дим и \"дъжда\" от камъни в околните градове. Изригналият вулкан Таал се намира на 66 километра южно от Манила. През нощта са били регистрирани най-малко 75 вулканични земетресения. Огромен облак от бяла и сива пепел се издига на височина от 15 километра. Властите предупреждават, че все още е възможно \"опасно експлозивно изригване\" през следващите часове или дни. Това може да наложи да бъдат евакуирани най-малко 200 хил. местни жители. Международното летище на филипинската столица бе затворено заради пепелта. Над 100 вътрешни и международни полети бяха анулирани, предаде ДПА. Днес полетите бяха възобновени частично, съобщи управата на летището, цитирана от \"Ройтерс\". Таал е вторият най-активен вулкан във Филипините. Той е изригвал 33 пъти от 1572 г. по данни на Филипинския институт за вулканология и сеизмология. Последното голямо изригване на Таал е било през октомври 1977 г., а най-смъртоносното - през 1911 г., когато загиват над 1300 души./БТА", "date": "2020.01.13", "title": "Десетки хиляди са евакуирани във Филипините в очакване на \"опасно изригване\""}
{"url": "https://www.dnevnik.bg/sviat/2020/01/13/4015517_nisan_podgotvia_plan_za_razdeliane_s_reno_pishe/", "text": "Ръководството на японския автомобилостроител \"Нисан\" (Nissan) е ускорило разработването на план за разделяне с френската \"Рено\" (Renault) на фона на скандала с бившия ръководител на алианса Карлос Гон,  съобщава \"Файненшъл таймс\" , позовавайки се на източници. Планът включва пълно разделяне на компаниите в техническата и производствена сфера, както и промени в управлението на \"Нисан\". Според източниците причината не е бягството на Гон в Ливан, макар то да е засилило напрежението между членовете на обединението, което вече е съществувало. Пълно прекратяване на отношенията в алианса \"Рено-Нисан-Мицубиши\" (Renault-Nissan-Mitubishi) ще принуди членовете му да търсят нови партньори, за да могат ефективно да се конкурират с другите обединения в сектора като \"Пе Ес А - Фиат Крайслер\" (PSA-Fiat Chrysler) и съвместното производство на \"Фолксваген\" (Volkswagen) и \"Форд\" (Ford), отбелязва изданието. Гон, който има френско, бразилско и ливанско гражданство, бе арестуван от токийската прокуратура на 19 ноември 2019 година, припомня ТАСС. Според разследващите той не е декларирал по надлежния начин възнаграждения от 9 млрд. йени (над 80 млн. долара), получавани за дейността му като председател на съвета на директорите на Нисан между 2010 г. и 2018 година. През април миналата година бизнесменът бе освободен от затвора и поставен под домашен арест след внасяне на гаранция. Съдебният процес срещу Гон трябваше да започне през пролетта на тази година. В края на 2019 г. обаче Гон избяга от Япония в Ливан. На пресконференция в Бейрут миналата седмица той обвини японски длъжностни лица и ръководството на \"Нисан\" в заговор срещу него. /БТА", "date": "2020.01.13", "title": "\"Нисан\" подготвя план за разделяне с \"Рено\", пише \"Файненшъл таймс\""}
{"url": "https://www.dnevnik.bg/sviat/2020/01/13/4015525_ottegliliiat_se_papa_iznenadvashto_zashtiti/", "text": "Бившият папа Бенедикт Шестнадесети се изказа срещу предложенията за ликвидиране на безбрачието на свещениците в книга, която предстои да излезе, предаде ДПА. Тя е посветена на кризата в Римокатолическата църква в резултат на многобройните разкрития за сексуални злоупотреби. В рядка публична проява след оттеглянето си от папския престол преди три години, Бенедикт влиза в дискусия със съавтора на книгата кардинал Роберт Сарах, гвинеец по рождение, като казва, че свещениците не трябва да се поддават на изкушението да се отказват от своето безбрачие. Книгата е озаглавена \"От дъното на душите си: Свещеничеството, безбрачието и кризата в Католическата църква\". След многобройни случаи на сексуални злоупотреби от страна на католически свещеници, разкрити по света, се чуват все повече призиви както в църковните среди, така и извън тях, за слагане край на многовековната забрана те да встъпват в брак. Бившият папа обаче смята, че ролята на свещениците трябва да продължи да бъде тази на \"оженени за църквата\". \"Свещеничеството преживява тежки времена - пише Бенедикт в книгата, която ще се появи на 20 февруари. - Ранени от разкритията за толкова много скандали, объркани от непрестанното поставяне под въпрос на тeхния обет за безбрачие, много свещеници се изкушават от мисълта да се откажат и да изоставят всичко.\" Тази изразена в книгата позиция на Бенедикт се появява, след като синодът на епископите във Ватикана реши през октомври, че е възможно в изключителни случаи да бъдат ръкополагани женени мъже (напр. отдалечени райони на Амазония, където няма достатъчно свещеници - бел. ред.). Това се разглежда като първоначална стъпка към ликвидиране на безбрачието. Решението бе посрещнато с яростни критики от консервативното духовенство поради опасения, че премахването на безбрачието може да стане постоянно, отбелязва ДПА. Бившият папа живее в манастир във Ватикана, след като стана първият от близо 600 години глава на Римокатолическата църква, който се оттегля от Светия престол. /БТА", "date": "2020.01.13", "title": "Оттеглилият се папа изненадващо защити безбрачието на свещениците"}
{"url": "https://www.dnevnik.bg/skorost/avtomobilna_industriia/2020/01/13/4015551_proizvodstvoto_na_avtomobili_v_turciia_otchete_spad_ot/", "text": "Производството на нови автомобили в Турция се е свило с 6%, като през миналата година са били сглобени 1.46 милиона леки и лекотоварни модели, сочат данните на местната асоциация на автомобилните производители (OSD), цитирани от вестник \"Хюриет\". Произведените в страната леки коли са 983 хил., или с 4% по-малко от 2018 г. При лекотоварните модели спадът е 8 на сто, при камионите с 18%. Според данните в чужбина са изнесени 1.25 млн. от сглобените в Турция моторни превозни средства, което е с 5 на сто по-малко от 2018 г. Сред тях леките коли са 828 744 (-5%). Общата стойност на изнесената автомобилна продукция е 31.2 млрд. долара, което е с 3% по-малко от предходната година. От тази сума 11.9 млрд. долара е формирана от износа на леки автомобили. От OSD отчитат, че в страната са продадени общо 492 хил. автомобила, което е с 23% по-слаб резултат от 2018 година. Най-търсената марка в Турция е \"Рено\" (240 870 бройки), следвана от \"Фолксваген\" (239 700), \"Форд\" (177 464) и \"Фиат\" (176 755). Общото между тези компании е, че имат производство в страната. Както е известно, за момента Турция е избрана като място за изграждане на новия завод на \"Фолксваген груп\", за който се бореше и България.  Реализацията на проекта обаче е спряна  заради операцията на турската армия в Северна Сирия.", "date": "2020.01.13", "title": "Производството на автомобили в Турция отчете спад от 6%"}
{"url": "https://www.dnevnik.bg/sviat/2020/01/13/4015554_moskva_subira_dnes_vrajduvashtite_sili_v_libiia/", "text": "Премиерът на признатото от ООН Правителството на националното съгласие (ПНС) в Триполи и бунтовническият командир на Либийската национална армия (ЛНА) се срещат днес в Москва, за да подпишат сделка за прекратяване на огъня. Файез ас Сарадж и Халифа Хафтар вече са в руската столица, съобщи говорителят на външното министерство Мария Захарова. Според институцията срещата е част от руско-турските усилия за прекратяване на бойните действия и начало на преговорите с призив да се \"сложи край на страданията на либийците и да се върнат мирът и просперитетът в тази страна\". Ще се обсъждат и възможности за подписване на споразумение за примирие. Хафтар е в Москва от снощи според руски медии, а Сарадж пристигна вчера в Анкара за среща с турския президент Реджеп Тайип Ердоган. Руският държавен глава Владимир Путин разговаря с Ердоган в сряда, в деня на пускането на газопровода \"Турски поток\", и двамата  обявиха договорка за прекратяване на огъня  от неделя. То формално влезе в сила снощи в полунощ българско време, след като го потвърди и Хафтар, макар да се появяват съобщения, че не се спазва. Удар по усилията на Берлин? Турция (заедно с Катар) подкрепя ПНС на Сарадж, а ЛНА е поддържана освен от Русия от Египет и Обединените арабски емирства. Усилията им да насочат мирния процес обаче хвърлят сянка върху опитите на Германия да организира мирна конференция за бъдещето на Либия под егидата на ООН. Процесът, който се предвиждаше да е в средата на тази месец, включваше няколко равнища. Той би трябвало според установена от ООН рамка да започне с разговори между всички замесени чужди играчи, последвана от среща на Сарадж и Хафтар, която да подготви почвата за край на конфликта, от който е разтърсвана страната след свалянето на Муамар Кадафи през 2011 г. Хафтар, който контролира голяма част от Източна Либия, започна офанзива срещу Триполи през април миналата година. На  среща с Путин в Москва  тази събота германският канцлер Ангела Меркел заяви, че Берлин \"скоро ще изпрати покани\" за конференцията, и потвърди, че ще я ръководи ООН, ако тя се състои. В последните седмици намесата на чужди играчи се ускори, след като  Турция започна мисия в страната , а Русия според медийни публикации  изпрати още наемници . Путин заяви по време на пресконференцията с Меркел, че ако в Либия се сражават руски граждани, те не представляват интересите на руската държава.", "date": "2020.01.13", "title": "Москва събира днес враждуващите сили в Либия въпреки плановете на Берлин"}
{"url": "https://www.dnevnik.bg/politika/2020/01/13/4015578_jitelite_na_pernik_sa_jertva_na_izborite_smiata_atanas/", "text": "Според лидера на ДСБ жителите на Перник са станали жертва на двата вота, които се проведоха миналата година – избори за Европейски парламент и за местна власт. \"Проблемът с безводието е замитан, за да не повлияе на изборните резултати\", каза Атанасов в интервю за Би Ти Ви. \"В настоящото Народно събрание няма политическа воля за сваляне на това правителство. Страхът на Борисов е от обществено недоволство и протести, които могат да свалят кабинета. Затова е този рязък ход – хвърляме една жертва на хората\", каза още Атанасов по повод безпрецедентния арест на министъра на околната среда и водите. По думите му Нено Димов, който напусна ДСБ, след това мина през други политически сили, преди да стане член на ВМРО, е жертва на кариеризма си. \"Бих казал, че той в някакъв смисъл е жертва на своя кариеризъм, жертва на човека, който го е назначил\", каза лидерът на ДСБ.  Атанасов е убеден, че премиерът Бойко Борисов е разпоредил ареста му, а прокуратурата е действала на принципа \"помогни на другарчето\". \"Кой е подписал заповедта за арестуването му? Шефът на Трето районно. Трето районно няма никакво отношение към безводието в Перник\", коментира Атанасов. По думите му арестът е ход за временно отпушване на общественото напрежение.", "date": "2020.01.13", "title": "Жителите на Перник са жертва на изборите, смята Атанас Атанасов"}
{"url": "https://www.dnevnik.bg/bulgaria/2020/01/13/4015566_aktualnite_obiavi_na_karieribg/", "text": "Ако търсите нова работа или просто искате да сте в течение с тенденциите на пазара на труда, \"Дневник\" ви предлага преглед на най-интересните обяви за свободни позиции на karieri.bg. търси: СЧЕТОВОДИТЕЛ търси: Energy Operations Assistant Специалист, телекомуникации и мрежи за данни Expert HR budgeting and KPIs Експерт, финансови и стопански анализи търси: Junior Associate, Entrepreneur Selection & Growth търси: Инспектори по банков надзор в дирекция \"Инспекции\" търси: Болничен медицински представител търси: \"ДИРЕКТОР\" НА ДИРЕКЦИЯ \"ИНФОРМАЦИОННИ ТЕХНОЛОГИИ\" търси: Part-time teacher in English търси: Digital Marketing Manager На  karieri.bg  ще намерите и други актуални предложения за професионалисти в различни области. Кои са най-добрите мобилни приложения за научаването на чужд език.  Кои са актуалните стажове, стипендии, конкурси и кариерни събития през седмицата. Как да преговаряме за заплатата, която искаме.", "date": "2020.01.13", "title": "Актуалните обяви на karieri.bg"}
{"url": "https://www.dnevnik.bg/sviat/2020/01/13/4015675_vragut_ni_e_tuk_-_svaleniiat_samolet_prevurna_skrubta/", "text": "За по-малко от седмица скръбта на хиляди иранци заради смъртта на ген. Касем Солеймани се превърна в гняв, след като ръководството на страната призна, че пътнически самолет със 176 души - повечето иранци -  е свален от ракета на Революционната гвардия . Техеран опита да успокои напрежението. Президентът Хасан Рохани, който  нарече случилото се \"непростима грешка\" , лично се извини на украинския си колега Володимир Зеленски (самолетът бе на украинска авиокомпания). Иранските власти разговарят и с канадския премиер Джъстин Трюдо, който настоя, че ще търси \"справедливост\" - почти една трета от жертвите са канадски граждани, а повечето пътници е трябвало да стигнат до северноамериканската страна през Киев. За една нощ обаче нагласите, показани с актовете на единство в памет на Солеймани, се промениха - иранци излязоха по улиците в Техеран и други градове като Исфахан, Мащ, Машхад, Хамедан и Бабол. Голяма част от участниците в протестите бяха студенти, а срещу тях бяха изпратени жандармерия, гвардейци и цивилна полиция, пише Би Би Си. Според видеоклип, чиято автентичност още не е потвърдена, демонстрациите, започнали в събота и неделя, продължават и днес. \"Изчезнаха лозунгите от погребението на Солеймани - \"Смърт на САЩ\" и \"Смърт на Израел\". Вместо това протестиращи скандираха: \"Гвардийо, ти си диктаторът, ти си нашата \"Ислямска държава\" и \"Не ви е срам, гвардейци, оставете страната на мира\", разказва репортер на  \"Файненшъл таймс\"  от Техеран. \"Не искаме ислямската република\" е друг лозунг, споменаван от изданието, с който се има предвид системата на власт, установена с революцията от 1979 г. Други издания писаха и за призиви, напомнили за демонстрации само отпреди два месеца,  а и от началото на 2018 г. : за оставки на целия елит,  дори на върховния водач на страната  за последните 30 години, аятолах Али Хаменей. В интернет се появи видеоклип от университета \"Шахид Бехещи\" в Техеран, на който се виждат студенти, опитващи да не стъпват по нарисувани на земята знамена на САЩ и Израел. \"Лъжат ни, че врагът не е Америка, врагът ни е тук\", гласи антиправителствен лозунг, който се чува на някои клипове от мястото на събитието, достъпни онлайн, предаде Би Би Си. Полицията използва сълзотворен газ, за да разпръсне протестиращите, някои медии пишат и че по тях е стреляно (Техеран отрича). В събота се стигна за кратко и до задържане на британския посланик по обвинение, че е бил в зоната на неразрешен протест. Той обяви, че си е тръгнал от мирна демонстрация в памет на жертвите на катастрофата (сред тях имаше британски граждани), когато участниците започнали да скандират антиправителствени лозунги и това е провокирало и опита му да напусне от района. Дипломатът е освободен 15 минути след задържането, след като самоличността му е била потвърдена. В резултат на този инцидент демонстранти, подкрепящи властите, изгориха британско знаме пред посолството на Лондон,  пише  \"Гардиън\". Сред някои демонстранти са се появили слухове - разпространявани и от медии - че в нощта на свалянето на самолета не е издадена забрана за граждански полети, за да може те да бъдат ползвани като живи щитове срещу евентуален удар на САЩ. Въпросът защо нямаше ограничения за гражданската авиация в момента, когато Иран атакува цели с американски военни в Ирак, все още не е получил отговор. Разминаването между версиите също се набива на очи - командирът на военновъздушните сили към гвардията Амир Али Хаджизадех пое отговорност, но заяви, че е съобщил за грешката още в сряда. Авиационният регулатор на Иран обаче настояваше, че собственото му разследване не разполага с такива данни. Правителствен говорител  предостави трета версия  - че властите в Техеран разбрали едва в петък, ден преди признанието. Остава болезнен и въпросът дали иранското ръководство е опитало да скрие истината за катастрофата, след като в петък се появиха снимки от района, където се разби самолетът. На тях се вижда, че през терена са минавали булдозери. Реакциите Снощи няколко местни и регионални издания  съобщиха  за стрелба в центъра на Техеран, появиха се и видеоклипове, според които силите за сигурност упражняват насилие срещу демонстрантите. Според \"Гардиън\" протести е имало и в други ирански градове. Появиха се и кадри с жени, късащи плакати на убития командир на външните операции на Революционната гвардия Солеймани. Той бе смятан за герой от мнозина в Иран и стотици хиляди се събраха по улиците на редица градове. Американският президент Доналд Тръмп призова вчера иранските лидери - в поредно съобщение в \"Туитър\", написано и на английски, и на фарси - да не убиват протестиращи. По време на демонстрациите, започнали през ноември заради рязък скок в цените на горивата, според някои оценки са загинали 1000 души,  а според други - 1500 . Гневна бе и реакцията на Великобритания заради задържането на посланика в Техеран, описано от Лондон като \"крещящо нарушение на международното право\". Солидарност с Великобритания изрази и германският канцлер Ангела Меркел. По-рано обаче Обединеното кралство, Швеция, Германия и Канада (чиито граждани загинаха в самолета) приветстваха решението на властите да признаят вината си, макар техни представители да побързаха да потвърдят, че това трябва да е само първата стъпка преди разследване, компенсации за жертвите и мерки, за да се избегнат такива трагедии в бъдеще. Защо точно сега Решението да се даде подвеждаща информация за трагедията подрони доверието в управляващите, казва, цитиран от \"Файненшъл таймс\", иранският анализатор Саид Лайлаз. Той сравнява случилото се със скриването на информация за трагедията в АЕЦ \"Чернобил\" от съветското ръководство през 1986 г. Заради \"иранския еквивалент\" на катастрофата \"голяма част от общественото доверие към гвардейците и голямата им военна победа (при атаката на американските сили)\" се сринаха за една нощ, има и \"разломи в управляващата система в момент, когато борбата за власт вече бе напрегната\", казва още Лайлаз. След месец в страната трябва да има и парламентарни избори и според Би Би Си случващото се може да разпали политическото напрежение. В местни медии се появи информация и за натиск за оттеглянето на президента Хасан Рохани, а призоваването на ръководството на Революционната гвардия в парламента заради свалянето на самолета най-малкото дава сигнали, че в тази структура могат да се появят дълбоки разделения. Според близкия до хардлайнерите политик Хамид Реза Тараги, цитиран от \"Файненшъл таймс\", \"политиката за изгонване на САЩ от региона е непроменена\" след случилото се. Масло в огъня на недоволството обаче може да налива и фактът, че дори отмъщението на убийството на Солеймани не отне живота на американски войници. Напротив, за седмица два пъти загинаха десетки иранци - първия път при  паниката преди погребението му , а втория - когато самолетът бе свален. Хаменей все пак твърди, че Иран тепърва ще отмъсти за убийството на Солеймани. \"Още не сме свършили\", казва негов представител,  цитиран  от ТАСС. В иранските социални мрежи се появи и шега: \"Революционната гвардия изпрати на САЩ послание, че ако ни нападне още веднъж, ще сравним Иран със земята.\"", "date": "2020.01.13", "title": "\"Врагът ни е тук\" - сваленият самолет превърна скръбта по улиците на Иран в гняв"}
{"url": "https://www.dnevnik.bg/bulgaria/2020/01/13/4015690_zashto_bsp_poiska_prokuraturata_da_vleze_i_v/", "text": "От БСП поискаха прокуратурата да влезе и в Министерството на здравеопазването, а повод за искането им станаха твърдения на управителя на Националната здравноосигурителна каса (НЗОК) Дечо Дечев. В събота пред \"Дарик\" Дечев каза, че е  нужна ревизия на дейността на здравната каса заради този проблем . Той информира още, че касата плаща 7 пъти по-скъпо на частните болници за едни и същи лекарства. \"Това правителство вече има наименование - правителство на източването - източване на язовири, източване на здравната каса. Няма система, която да функционира нормално. Институциите са пропити от некомпетентност и от всичко това страдат българските граждани\", коментира този понеделник заместник-председателят на парламентарната група на \"БСП за България\" Драгомир Стойнев. Какво точно искат от прокуратурата БСП гледайте във видеото и четете  тук. ", "date": "2020.01.13", "title": ""}
{"url": "https://www.dnevnik.bg/bulgaria/2020/01/13/4015693_muj_e_ranen_sled_vzriv_v_kushta_vuv_vetovo_evakuirana/", "text": "Взрив е избухнал в къща в град Ветово, област Русе, съобщиха от местната полиция, цитирани от \"Нова телевизия\". Инцидентът е станал около 10 часа в понеделник, а заради него е евакуирана намираща се в съседство детска градина. При взрива е пострадал мъж на 51 години, който живеел в къщата. Той е настанен в болница в Русе. По информация на местни хора пострадалият е работил в предприятие за добив на скални материали. Взривът е предизвикан от тротилови шашки, които мъжът съхранявал в дома си. Предстои извършване на оглед на мястото и изясняване на причините за възникване на инцидента. По-рано днес  взрив избухна и в блок във Варна . При него загинаха двама души.", "date": "2020.01.13", "title": "Мъж е ранен след взрив в къща във Ветово, евакуирана е детска градина"}
{"url": "https://www.dnevnik.bg/analizi/2020/01/13/4015636_zashto_proiranskite_grupirovki_niama_da_otmustiat_za/", "text": "Както се очакваше, иранският отговор за убийството на лидера на елитната бригада \"Кудс\" на иранските гвардейци Пасдаран Касем Солеймани бе изчислен така, че да не предизвика ответен военен удар, което да хвърли двете страни в нежелана война. Очевидно е, че аятоласите ще загубят във военен конфликт със САЩ по същия начин, по който загуби и Саддам Хюсеин. И той някога заплаши, че ако Америка нахлуе в страната му, земята ще се покрие с трупове на американски войници. Всъщност американската военна операция срещу Хюсеин продължи само три седмици, преди армията му да се разпадна и да падне режимът, повличайки със себе си и страната. Американският президент Доналд Тръмп предупреди иранците да не забравят, че не са спечелили нито една война, но не са загубили и нито едни преговори. Но аятолах Али Хаменей нямаше друг избор след убийството на близкия му приятел Солеймани, отговарящ за реализацията на проекта му за установяване на тотален контрол върху Близкия изток, освен да се опита да успокои гнева на близката до режима част от обществото и да не позволи моралното поражение на режима. Внушението от страна на Техеран е, че за убийството на Солеймани ще отмъстят различните шиитски и други въоръжени милиции, осъществяващи иранския проект в региона – от цялата плеяда палестински организации (сунитски, лявоекстремистки и т.н.), иракските, ливанските и йеменските до талибаните. Именно на тях сега се възлага задачата да атакуват американските интереси навсякъде по света. В злобата си \"Ислямска република\" дори заплаши Европа, която иначе я подкрепи в конфронтацията ѝ с Вашингтон, придържайки се към \"ядреното споразумение\" и която не се присъедини към американските санкции срещу страната. Използването на прокси регионални милиции от страна на Техеран не започва и няма да свърши със Солеймани. Въпреки това трябва да се отбележи ролята му за развитието на отношенията с тях както на ниво ръководство, така и с редовия им състав. Затова се очаква кончината му да остави голяма празнина в тези отношения. Солеймани няма естествен наследник, който да има неговия опит, контакти и харизма, както и близостта му с върховния вожд. По такъв начин личните отношения и обвързаности на Солеймани бяха източник на сила за Иран във военно отношение. На свой ред смъртта му ще отслаби и проиранските сили в контекста на регионалните политики. Както неотдавна сподели американският генерал Дейвид Петреус (бивш главнокомандващ на американските сили в Ирак), навремето чрез кюрдския лидер Джелал ал-Талабани получил следния есемес от Солеймани: \"Трябва да знаеш, че аз, Касим Солеймани, ръководя политиката на Иран по отношение на Ирак, Газа, Афганистан, Ливан, Сирия и Йемен\". \"Хамас\" и палестинските групировки След убийството на Солеймани организации като \"Хамас\", \"Ислямски джихад\" и други екстремистки организации реагираха с призиви, в които се съдържат заплахи за отмъщение. Но интересното е, че ръководството на \"Хамас\" публикува декларация, в която заявява, че няма да се намеси в този конфликт. В случая става дума за организацията, която от дълги години управлява Ивицата Газа, след като извърши преврат срещу дотогавашната палестинска управа и установи \"ислямско емирство\" с пряката подкрепа на Техеран. При това \"Хамас\" имаше преки контакти със Солеймани, макар и в по-малка степен от организации като \"Ислямски джихад\" и \"Народният фронт – Общо командване\" на Ахмед Джибрил, който се намира в Дамаск – организациите, които са финансирани от режима на аятоласите. Обяснението за тази позиция на \"Хамас\" е очевидно: който и да реши да отмъщава на Израел от територията на Газа, отзвукът ще е ограничен, защото противоракетната отбрана на Тел Авив е толкова усъвършенствана, че ще ликвидира във въздуха всяка ракета. Още повече че палестинците разполагат единствено с ирански ракети, произведени с китайско ноу-хау. На свой ред подобно действие ще предизвика многократно по-силно контрадействие от Израел, а е възможно да стане повод и за пета война срещу Газа с опустошителни последствия. По такъв начин в крайна сметка обикновените палестинци, а не Иран, ще платят цената. \"Хамас\" вече понесе големи политически, икономически и финансови щети от налагането на американските санкции срещу Иран, респективно намаляване финансирането от страна на аятоласите. Това съвпада с наложената от Израел блокада на ивицата, както и с големите трудности, които му създава египетското ръководство, след като Кайро разкри, че някои фракции в тази палестинска организация са подпомагали по един или друг начин дейностите на \"Ислямска държава\" на Синайския полуостров. Преди няколко седмици с посредничеството на египетските служби \"Хамас\" и Израел стигнаха до споразумение за прекратяване на враждебните действия и на самоубийствените атентати срещу израелските селища на палестинска територия срещу облекчаване на блокадния режим чрез допускане до сектора на стоки от първа необходимост, както и на някои артикули, които преди попадаха под възбрана от страна на Тел Авив. Освен това израелските власти се съгласиха да позволят на около 100 хиляди палестинци от Газа да влизат в Израел, за да работят. \"Хамас\" не е готова да се откаже от подобно споразумение, нито да се заеме с нови авантюри. Освен това няма да разреши и на други екстремистки организации да го сторят. Лидерите на тази организация добре знаят, че това би дало повод на преживяващият политическа криза Бенямин Нетаняху да разруши Газа и по такъв начин да увеличи популярността си сред израелци в навечерието на поредните извънредни избори. Трябва да се има предвид, че Израел не прави разлика между различните организации в Ивицата Газа и държи отговорна \"Хамас\" за всякакви провокации, считайки я за политическата власт там. Ирак: територията на конфликта За Иран съседен Ирак представлява най-важната територия за осъществяването на имперския проект на аятоласите за доминиране на региона – \"Шиитска дъга\", ръководен досега от Солеймани. Поради това те се стремят към използване убийството на генерала, за да изтласкат на заден план последиците от неотдавнашните народни бунтове в шиитските райони срещу контрола на Техеран върху съдбините на Ирак, осъществяван чрез корумпираните политически партии. Всички тези партии са представители на политическия ислям и са лицето на въоръжените проирански милиции, които са подменили конституционните институции полиция, армия и правителство. През последните три месеца протестите в шиитските градове, които досега симпатизираха на Иран, сега преминаха под мотото \"Иран вън от Ирак!\". Протестиращи срещу тоталното иранско влияние дори горяха портретите на Хаменей и иранското знаме. Опожарени бяха и иранското консулство в Кербала и Неджеф, които са религиозните шиитски центрове в региона. Иран създаде милициите \"Ал-Хашд ал-шааби\", които понастоящем наброяват около 150 хиляди души, въоръжавайки ги с най-съвременно оръжие, като паралелна армия. Тя представлява съчетание между революционните гвардейци и ливанската \"Хизбула\". Но \"Ал-Хашд\" понесе сериозни удари от страна на американците, които последваха атаките на бойци на \"Хизбула\" срещу иракски бази с американско военно присъствие. В резултат на тях беше убит един американски гражданин и бяха ранени трима американски военни. При контраудара загинаха десетки техни бойци, включително и техният лидер, непосредствено свързан със Солеймани. Пак тази формация на иракската \"Хизбула\" организира и атаката срещу американското посолство в Багдад. Тя бе координирана от четирима от лидерите на \"Ал-Хашд ал-шааби\" и от шефа на Националния съвет за сигурност Фалих Файад. На свой ред това принуди държавният секретар на САЩ Майкъл Помпео да разпространи снимките им в собствения си профил във Туитър, обявявайки ги за терористи. Пак тази групировка продължи със заканите да атакува американските национални интереси след убийството на Солеймани и на Ал-Мухендис въпреки предупрежденията на Вашингтон. Дали подобни закани са реалистични? След палиативната иранска атака срещу базите в Ирак стана ясно, че проиранските милиции са получили разпореждания да не предприемат провокации, които биха дали повод на администрация на Тръмп за ответни действия. Още повече че Тръмп изпрати 800 военни от специалните си сили за справяне с кризисни ситуации за охрана на американското посолство в иракската столица. По този начин той отговори на исканията на някои от шиитските партии в Ирак за изгонване на американските войници от страната. Освен това Пентагонът съобщи за изпращането на 14 000 войници в региона и за създаване на пратформа за бомбардировачи Б-52 в базата Айн ал-Асад в провинция Анбар, която бе подложена на иранската атака. Ливан: \"Хизбула\" срещу народа и кризата на властта Лидерът на \"Хизбула\" в тази страна Хасан Насрала реагира много остро на убийството на иранския генерал, като заплаши, че тази загуба ще се превърне в стимул за победи. Въпросът е дали ще атакува американските войски в региона. Възможна и реалистична ли е подобна заплаха? Само на метри от централата на \"Хизбула\" в южните квартали на столицата Бейрут има американски инструктори в казармите на ливанската армия. Анализаторите са на мнение, че включената в американския списък на терористичните организации \"Хизбула\" не се ползва с масова подкрепа на ливанското население, което от три месеца протестира срещу корумпираната политическа върхушка на власт. Същата власт, която от три десетилетия граби богатствата на страната и прикрива корупционните мрежи, ощетяващи гражданите на Ливан. Насрала е човекът, който има пълен контрол на държавните институции и властовите лостове в страната. Това е постижение, което няма аналог в историята на Ливан. Именно поради това той няма да прояви авантюризъм, като се конфронтира с Вашингтон и Тел Авив, още повече че сегашната финансово-икономическа криза заплашва страната с фалит и че недоволните маси искат съставяне на неполитическо управление чрез изолирането на корумпираните партии, превърнали Ливан в \"провалена държава\". Досега \"Хизбула\" не успя да наложи някаква приемлива за ливанците политическа фигура, която да състави правителство след оставката на Саад ал-Харири. Както е известно, последният се присъедини към протестиращите се и се обяви за съставянето на технократско правителство, което да изведе страната от тежката криза. Първа крачка в тази насока би било отварянето на банките, които отказват да изплащат на гражданите влоговете в твърда валута. Освен това всяка атака срещу Израел би наляла вода в мелницата на Нетаняху, който често обещава, че този път ще опустоши не само районите, контролирани от \"Хизбула\", и нейните бази, но и цялата инфраструктура на страната поради симбиозата между тази организация и държавата. Хутите в Йемен – инструмент на Техеран срещу Саудитска Арабия Вестта за убийството на Солеймани доведе до разцепление между юга и севера на Йемен. Докато на юг празнуваха, на север замълчаха. Ръководството на движението на хутите, което е поддържано и въоръжавано от Техеран, очаквано се обяви за мъст за гибелта на своя покровител. Най-подходяща цел за подобни призиви са американските бази в Саудитска Арабия и Залива. Дали хутите ще осъществят заплахите си? Според достоверни източници хутите са получили предупреждение от Вашингтон чрез катарски посредници, че всяко нападение на американски интереси и войници ще доведе до разрушаването на позициите им. В последно време американците затегнаха примката около врата на хутите, затваряйки всичките канали за военно снабдяване на техните въоръжени сили по море, въздух и суша. Тези мерки са насочени към принуждаване на тези бунтовници да седнат на масата на преговорите, за да бъде прекратена тази война и продължаващото разрушаване на страната. Споразумение може да бъде постигнато чрез поделяне на властта, разоръжаване и превръщане на движението на хутите в политическа партия, което да спазва правилата и държавните закони. Поради всичко това убийството на Солеймани може би по-скоро ще даде тласък в правилна посока за преодоляване на йеменската криза, а може би и за преначертаване картата на този субрегион. От гореказаното става ясно, че прокси организациите, на които Техеран разчита за реализирането на своя проект в Сирия, Ливан, Ирак, Ливан и Йемен, няма да могат да застрашат интересите на Вашингтон и Тел Авив. Това се дължи на новия силов курс на администрацията на Тръмп, както и на факта, че страни като Ливан, Ирак и Йемен вече могат да бъдат отнесени към категорията \"провалени държави\". Що се отнася до Сирия, тя се намира изцяло под руско влияние. С други думи, всичките милиции, които се сражават на страната на режима в Дамаск и са номинално проирански, сега се подчиняват на руските разпореждания и условия. А това означава, че са част от руската политическа игра в региона, както и в отношението на Москва към САЩ и Запада. В този контекст бе и визитата на Путин на 8 януари т.г. в Дамаск и извикването на Асад да се срещне с него в базата Хмеймим, вместо разоговорът да стане в президентския дворец в Дамаск. Това отправя три послания – първото е към Вашингтон и гласи, че Путин е господарят в Сирия и следователно никой няма да посегне на американските интереси и военно присъствие в тази страна. Същото послание е и към Израел. Третото послание е към Техеран и то е, че двете страни трябва да се придържат към съгласуваните договорки спрямо дейностите на милициите, контролирани от революционните гвардейци и \"Хизбула\". Путин иска стабилност за Сирия. Всъщност, ако не бе руската военна намеса, отдавна режимът на Асад щеше да бъде свален. Съответно Москва използва Сирия като база за възстановяване позициите си в Близкия изток. Самият Техеран разбра, че след нападението срещу посолството на САЩ в Багдад и истериите в парламента на Ирак във връзка с прогонването на американските войски от страната Тръмп промени правилата на играта. Така че сега просто трябва да ги следва и да премине към фазата на преговори, които ще се провеждат при американски условия. Освен това Тръмп даде ясно да се разбере, че Иран вече не може да се крие зад милициите и че връзката между режима на айатоласите и тях вече няма разделителна линия. Така че Иран е изправен пред две възможности. Първата е да създаде пореден Солеймани, но това е сложен процес, който изисква дълго време за осъществяването му. Иран вече е затруднен да постигне целта си за доминация в региона. Втората възможност е Техеран да осъзнае, че е настъпил нов етап на военнополитическото взаимодействие на режима с външния свят – етапът \"пост-Солеймани\", който ще се характеризира с нарастващи трудности по реализиране на регионалната експанзия. С други думи, че се налага изборът на преговори със САЩ и Иран да се превърне в отговорна държава. Предстои да видим какъв ще е изборът на Техеран.", "date": "2020.01.13", "title": "Защо проиранските групировки няма да отмъстят за Солеймани"}
{"url": "https://www.dnevnik.bg/razvlechenie/2020/01/13/4015565_kakvo_predstoi_po_televiziite_prez_novata_godina/", "text": "След година, която донесе значителни промени в трите най-гледани български телевизии, \"Дневник\" хвърля поглед към това, което те подготвят в началото на новата година и през пролетния сезон. Би Ти Ви и \"Нова телевизия\" залагат на нови сериали и продължават вече утвърдени формати, а Българската национална телевизия предлага на зрителите си нови предавания. Би Ти Ви  Големият въпрос при Би Ти Ви е с какво ще замени \"Шоуто на Слави\",  чиито последен епизод беше излъчен на 31 юли . Предаването, за което още не е известно кога започва, ще е в същия времеви диапазон между 22:30 и 23:30 часа и ще бъде вътрешна продукция. То ще бъде в същия формат като \"Шоуто на Слави\" и ще се опита да привлече зрителите с хумор, коментари, артистични изпълнения и със срещи с български и международни личности от света на изкуството, културата, спорта и влиятелни публични фигури.       \"Съни бийч\" е новият сериал на Би Ти Ви, посветен на морския курорт Слънчев бряг. Романтичната комедия е продукция на \"Междинна станция\" на Иван и Андрей и ще се излъчва всяка седмица. Режисьор е Димитър Димитров, който е работил за сериали като \"Домашен арест\" и \"Дървото на живота\", а в актьорския екип влизат имена като Бойко Кръстанов, Иво Аръков, Явор Бахаров, Евелин Костова и Боряна Братоева. \"Сериалът ще повдигне завесата към потайностите на хотелиерския и туристическия бизнес, пречупени през личните истории на персонажите\", пишат от Би Ти Ви. Предстоят и нови сезони вътрешните продукции \"Гласът на България\" и \"MasterChef България\", както и на \"Бригада Нов дом\" и \"Смени жената\" на \"Междинна станция\".  Нова телевизия  Два нови сериала предстоят в ефира на \"Нова телевизия\". \"Ягодова луна\" ще отведе зрителите в света на пожарникарите. Вътрешната продукция обещава внушителното пресъздаване на автентични ситуации от пожарникарската професия, напрегнати екшън сцени, каскади, експлозии, специални ефекти и заплетен сюжет. От \"Нова телевизия\" твърдят, че това ще е българският сериал с най-много компютърно генерирани образи, а главните роли са поверени на Асен Блатечки, Александър Сано, Радина Боршош, Христо Мутафчиев, Димо Алексиев, Деян Донков и Стефка Янорова. \"Нова телевизия\" също се обръща към темата за морските курорти с комедийния семеен сериал All Inclusive. Приключенията на две приятелски семейства на българското Черноморие са поднесени от актьори като Ненчо Балабанов, Любен Кънев, Елена Атанасова и София Маринкова. Режисьори са Боя Харизанова и Тодор Николов, а главен сценарист е Иван Ангелов. \"Четирите сюжетни линии на поредицата касаят българските семейства днес, младежите, децата и хората в третата възраст, като засягат актуални теми, които едва ли ще оставят зрителите безучастни\", съобщават от телевизията. Предстоят и нови сезони на сериала \"Откраднат живот\" и кулинарното предаване Hell’s Kitchen Bulgaria. В радващата се на голяма гледаемост продукция \"Като две капки вода\" тази година зрителите ще могат сами да изберат осмия участник. Всеки желаещ може да покаже таланта си чрез три кратки видеа и  да ги изпрати на екипа на предаването . БНТ Българската национална телевизия не се включва в съревнованието при сериалите, но в програмата влизат няколко нови предавания. Тази събота (18 януари) от 21.00 часа ще бъде излъчен първият епизод на \"Събота вечер с Дони\". Развлекателното шоу обещава много музика в изпълнение на водещия и гостите, а песните ще звучат в акомпанимент на симфоничен оркестър. \"Предаването ще може да се гледа от цялото семейство – и от тези, които обичат музиката на Дони, и от техните деца или родители, които познават неговите гости – актьори, музиканти и спортисти\", пишат от обществената медиа. На 7 януари в ефира на телевизията започна и музикалното предаване \"Моят плейлист\" с водещ Васил Върбанов. То се излъчва всеки вторник от 22.00 часа и в него известни личности - музиканти, артисти, спортисти и политици, ще представят своите 10 любими песни. В ефира се завръща и телевизионният театър - през януари по БНТ ще върви адаптацията на \"Немили-недраги\" от Иван Вазов, а в началото на февруари зрителите ще могат да гледат телевизионната постановка \"Милионерът\" по едноименната комедия на Йордан Йовков.       От изминалия уикенд (11 и 12 януари) започна и новата рубрика \"След новините\", която се излъчва след централната емисия \"По света и у нас\". Репортерският формат ще доразвива водещите новини от седмицата. От 15 януари в ефира на телевизията отново ще има предаване за разследваща журналистика - \"Следите остават\" с дългогодишния журналист Богдана Лазарова. БНТ традиционно ще поддържа зрителския интерес и със спортни и музикални събития, сред които конкурсът на \"Евровизия 2020\" с участието на Виктория Георгиева, европейското първенство по футбол и олимпийските игри – Токио 2020. Промените през 2019 г.  Изминалата 2019 г. донесе ключови промени в трите най-гледани канала в българския ефир. През април братята Домусчиеви официално  станаха собственици на \"Нова телевизия\" . По-малко от месец след това беше освободен дългогодишният член на управителния съвет на медиата  Силва Зурлева  и Виктория Бехар, която заемаше позицията \"Стратегическо развитие\" на новините и актуалните предавания. През юни договорите на разследващите журналисти Миролюба Бенатова и Генка Шикерова бяха прекратени и им беше предложено да произвеждат продукция, която после да предлагат на медиата. Те предпочетоха да се разделят с телевизията, а през септември ги последва и  друг разследващ журналист - Марин Николов . През декември пък новините на \"Нова телевизия\" бяха оглавени от собственика, управител и програмен директор на свързвания с депутата от ДПС Делян Пеевски \"Канал 3\"  Ива Стоянова . За БНТ 2019 г. мина под знака на дълбоката финансова криза, в която е изпаднала медиата с натрупани дългове от над 35 млн. лв. След конкурс на 5 юли  Емил Кошлуков беше назначен за генерален директор  на обществената медиа и замени подалия оставка Константин Каменаров, който  получи условна присъда за шофиране под въздействието на алкохол . Скоро след това Кошлуков направи първата кадрова промяна в обществената медиа,  освобождавайки шефа на дирекция \"Информация\" Уляна Пръмова . После той спря \"Стани богат\" и  намали наполовина бюджета на \"Бързо, лесно, вкусно \". БНТ се  раздели и със спортния журналист Камен Алипиев . От ефир паднаха още предаванията \"Нощни птици\" и  \"Умно село\" , а на 1 декември дългогодишният разследващ журналист на БНТ  Валя Ахчиева обяви, че напуска обществената медиа . За Би Ти Ви, както вече беше упоменато, голямата новост за 2019 г. беше падането на \"Шоуто на Слави\" след 19 години в ефира на телевизията. ", "date": "2020.01.13", "title": "Какво предстои по телевизиите през новата година"}
{"url": "https://www.dnevnik.bg/sviat/2020/01/13/4015709_kakvo_se_znae_za_novata_misteriozna_bolest_v_kitai/", "text": "                         На 31 декември 2019 представителството на Световната здравна организация (СЗО) в Китай беше информирано за 27 случая на пневмония с неизяснен произход. Пациентите са били регистрирани в 19-милионната метрополия Ухан, административен център на провинция Хубей. Здравните власти в града първоначално свързаха инфекцията с посещение на местен рибен пазар, на който освен риба се продават и други животни (сред които и много живи). Пазарът впоследствие беше затворен и дезинфекциран. До 5 януари 2020 броят на пациентите нарасна на 59. Един от тях вече почина, а шестима са в критично състояние. Междувременно и от Южна Корея беше съобщено за един съмнителен случай, свързан с 36-годишна китайка, която миналия месец е посетила Ухан. Пациентката е била приета за лечение в болница южно от Сеул. И все пак: дотук осем от пациентите са били напълно излекувани и са напуснали болницата. Експертите изглежда са напреднали в търсенето на причинителя на мистериозното белодробно възпаление. От експертната група съобщиха, че са дешифрирали генната секвенция на причинителя: нов вид коронавирус, открит в кръвните проби и слюнката на 15 от развилите заболяването. Междувременно и представител на СЗО в Китай потвърди новината за новия коронавирус. Причините за избухването на заразата обаче все още са неясни. Изясняването на всички обстоятелства около разпространението на вируса продължава. Що е то коронавирус Коронавирусите са открити през 60-те години. Името им идва от тяхната форма: под микроскоп се вижда, че стърчащите навън протеинови структури, обграждащи обвивката на вируса, наподобяват слънчева корона (от латински: corona). Принципно коронавирусите не са нещо необичайно. Често инфекциите протичат безобидно, най-често с оплаквания като при грип - температура, кашлица и затруднено дишане, или със стомашно-чревни оплаквания, най-вече разстройство. От момента на заразяване до появата на първите симптоми обикновено минават от една до две седмици време. Но коронавирусите са силно приспособими и могат да бъдат и много коварни. Те принадлежат към РНК-вирусите и имат висока генетична променливост: лесно преодоляват бариерите и причиняват инфекции. Често заразата се предава върху хората от животни - бозайници, гризачи и птици. Инфекцията може да причини и сериозни заболявания - като белодробно възпаление и остра респираторна недостатъчност. Изходът може и да е летален. През 2002 и 2003 година агресивният коронавирус SARS-CoV предизвика епидемия - в 30 страни се заразиха общо над 8000 души, а близо 1000 починаха. През 2012 на Арабския полуостров беше открит коронавирусът MERS-CoV - респираторен синдром на Близкия изток. И в двата случая експертите предполагат, че вирусът е бил предаден на човека от животни. Как се предава заразата Инфекцията може да се предаде при директен контакт между човек и животно, но също така и по въздуха. Известни са обаче и други пътища на заразяване, например чрез храни - месо или други животински продукти, които не са надлежно термично обработени. Насекоми като комарите и кърлежите също могат да пренасят заразата, като не е задължително и те самите да развият болестта. В сравнение с пандемиите от SARS и MERS сегашната ситуация е значително по-безобидна. Но опасността не бива да се подценява в никакъв случай. Засега китайските власти реагират със засилен контрол на местата с голяма концентрация на хора - като летищата и гарите. Някои азиатски страни затегнаха превантивните мерки по границите - особено за пътниците, идващи от Ухан.", "date": "2020.01.13", "title": "Какво се знае за новата мистериозна болест в Китай"}
{"url": "https://www.dnevnik.bg/sport/2020/01/13/4015716_levski_privleche_half_ot_niderlandiia/", "text": "Левски\" привлече холандския халф Стайн Спиерингс, обявиха от клуба. Полузащитникът идва от елитния \"Валвайк\", като договорът му с настоящия тим изтича в края на сезона. От \"Левски\" не уточняват дали Спиерингс е купен и срещу каква сума. Договорът му със сините е за три години. Спиерингс е на 23 години, висок е 1.87 метра и играе като атакуващ полузащитник. Именно на тази позиция \"Левски\" се нуждаеше от нов играч, след като привлечения през лятото Франко Мазурек не оправда очакванията. През есента се налагаше крилото Паулиньо да действа в тази позиция в някои от мачовете. Новото попълнение има 57 мача в елита на Нидерландия. През този сезон Спиерингс е записал 17 мача, в които има три гола и три асистенции. Освен това е получил пет жълти и един червен картон. Спиерингс е третият нов на \"Герена\" след  Симеон Славчев  и Деян Лозев, които се присъединиха към сините в края на 2019 г. Освен за \"Валвайк\" в кариерата си Спиерингс е играл още за АЗ (Алкмаар) и \"Спарта\" (Ротердам). Има три мача за юношеския национален отбор на Нидерландия.", "date": "2020.01.13", "title": "\"Левски\" привлече халф от Нидерландия"}
{"url": "https://www.dnevnik.bg/gradska_sreda/2020/01/13/4015720_po-chesto_zelen_bilet_i_po-burza_reakciia_ot/", "text": "При по-ниски показатели на замърсяване на въздуха да се задействат мерките на Столичната община, предлага Борис Бонев, общински съветник от \"Спаси София\", в доклад до Столичния общински съвет (СОС). В момента най-строгите мерки влизат при стойности на замърсяването от над 200 микрограма на куб. метър, което е 4 пъти над пределните норми. Не съм съгласен да чакаме въздухът да стане отровен, за да реагираме. Затова и в моето предложение максималната степен на замърсяване вече е 150 мг/куб.м, което е в съответствие и с критериите на Световната здравна организация\", заяви той. Бонев иска в т.нар. Механизъм с мерки срещу замърсяване на въздуха на общината да влиза и отчитането на замърсяването с още по-опасните фини прахови частици (ФПЧ), които са с размер 2.5 микрона, които досега не са вземани предвид. В предложенията си до СОС Бонев иска промяна и в критериите за въвеждане на \"зелен билет\", така че да бъде въвеждан по-често и навременно. Сега тази мярка се прилага, когато в два поредни дни поне две станции за измерване на чисотата на въздуха в София покажат 4-кратно превишаване на допустимата норма от 50 мг/куб.м. \"Вместо да се налага да дишаме опасен въздух няколко поредни дни, \"зелен билет\" ще може да се въвежда при прогноза за високи нива на ФПЧ или един ден на замърсяване над 100 мг/куб.м. Тази мярка ще привлече и повече пътници в градския транспорт и затова съм заложил и задължение Центърът за градска мобилност да намали интервалите по основните линии в тези дни\", допълни Бонев. В доклада си до СОС той предлага и кметът Йорданка Фандъкова да изпрати предписания към директорите на училищата да прекратяват всички активности на открито в дните с високи стойности на замърсяване на въздуха. От \"Спаси София\" допълват, че в дните с най-драстично замърсяване кметът на Столичната община ще може да въвежда напълно безплатен градски транспорт, да ограничава движението на автомобили и камиони, както и да забранява отоплението на твърдо битово гориво в някои части на града.", "date": "2020.01.13", "title": "По-често зелен билет и нови мерки при замърсен въздух предлага Борис Бонев"}
{"url": "https://www.dnevnik.bg/sport/2020/01/13/4015703_teodor_salparov_sluchaino_se_namerihme_s_voleibola/", "text": "Волейболистът Теодор Салпаров, който прекрати кариерата си в националния отбор, заяви, че е искал да стане футболист. \"За мен България е нещо неописуемо. Не мога да го сравня с нищо друго, защото всички тези емоции, които изживях под родния флаг и под герба, няма как да ги обясня на зрителите. За мен са нещо свято и са ми дали много\", каза Салпаров в предаването \"120 минути\" по Би Ти Ви. За националния отбор повече няма да играе и капитанът Виктор Йосифов.", "date": "2020.01.13", "title": ""}
{"url": "https://www.dnevnik.bg/sviat/2020/01/13/4015749_klimatichna_kriza_ili_neshto_obichaino_sa_pojarite_v/", "text": "Безпрецедентните пожари в Австралия продължават да бушуват, но освен тях се разгоряха и спорове за причината. Премиерът Скот Морисън заяви, че климатичните промени са изиграли роля. Той обаче също така нарече политиките за справяне с тях \"унищожаващи работни места, унищожаващи икономиката, разбиващи икономиката\" и каза, че те няма да повлияят на пожарите. Ето какво се знае досега според в. \"Гардиън\". Защо пожарите този сезон са толкова унищожителни  Двата важни фактора са жегата и сушата, които тази година бяха тежки. 2019 г. бе  най-горещата година в Австралия , откакто се води статистика. Средните температури бяха 1.52 градуса над тези между 1961 г. и 1990 г. Най-сериозно беше сгорещяването в щата Нов Южен Уелс, където температурите бяха с 1.95 градуса над средните. Дъждовете бяха с 40% по-малко от обикновено, като отново в  Нов Южен Уелс  положението бе най-тежко. \"Естествените\" метеорологични развития Има две метеорологични развития, които спомогнаха за екстремните условия в Австралия в момента – и двете бяха във фази, които влошиха положението. Едното е диполът в Индийския океан, известен още като индийскоокеанския  Ел Ниньо  – това е периодична смяна на температурите на морската вода. Сега фазата бе \"позитивна\", която означава, че океанът на северозапад от Австралия е бил по-хладен, а този на запад – по-топъл. Това \"изсмуква\" влагата от континента и намалява валежите. Има доказателства, че  парниковите газове  в атмосферата също влияят на дипола, както и на другото важно явление, наречено Антарктическа осцилация. То се отнася до промените в атмосферата в Южното полукълбо, чиято негативна фаза също е допринесла за пожарите, изпращайки горещи ветрове в предразположените към пожари региони. Какво общо имат климатичните промени Проучване на рекордните пожари в Куинсленд през 2018 г. показва, че вероятността екстремните температури да съвпаднат със сезона на пожарите е 4 пъти по-висока заради човешкото влияние върху природата. Националната научна програма за околната среда на Австралия също изказва недвусмислено това мнение. Премиерът Скот Морисън обаче се дразни, когато го питат за действията на правителството му спрямо климатичните промени и е казвал, че е \"нелепо\" политиката за намаляване на вредните емисии да се свързва с пожарите. Учените отбелязват, че 2019 г. е изключителна и по друга причина – за пръв път пожарите влязоха във взаимодействие с атмосферата, създавайки  бури и непредсказуеми ветрове.  Какво ще стане занапред Условията само ще се влошават. \"Това, на което станахме свидетели, ще бъде нормално лято, ако затоплим планетата с 3 градуса\", предупреди президентът на Австралийската академия на науките проф. Джон Шайн. \"А екстремните лета ще бъдат много по-зле.\"", "date": "2020.01.13", "title": "Климатична криза или нещо обичайно са пожарите в Австралия"}
{"url": "https://www.dnevnik.bg/politika/2020/01/13/4015748_spored_cvetanov_vodnata_kriza_e_nai-tejkata_za_gerb_no/", "text": "Бившият зам.-председател на ГЕРБ Цветан Цветанов, който допреди седем месеца бе вторият човек в партията, определи водната криза в Перник като най-тежката в управлението, но прогнозира, че тя няма да доведе до предсрочни парламентарни избори. Според него случващото се в Перник не може да бъде сравнявано с протестите заради високите сметки за ток през 2013 г., след които първото правителство на Бойко Борисов подаде оставка. \"По това, което наблюдавам, мисля, че в управлението всичко се фокусира и отива директно към премиера Бойко Борисов. Тук отсъстват тези, които координират дейността в съответните министерства - вицепремиерите... Всичко отива рефлекторно към премиера, но и вицепремиерите трябва да дават отчет\", каза Цветанов в интервю за БНР. Според него това управление трябва да посочи как ще се излезе от водната криза, защото ако си отидело предсрочно, резултатът и за двете партии щял да е тежък. На въпрос дали акцията по задържането на Нено Димов не е политическа игра Цветан Цветанов отвърна: \"Политиците започнаха да използват политически прокуратурата. И управляващи, и опозиция търсят политически дивидент... Политиците създадоха това усещане, че прокуратурата може да бъде част от политическите играчи на политическата сцена\". Според него арестът на Димов засяга най-високите нива в държавното управление, но уточни, че по-важно е какво се случва на долните нива, които са координирали и проверявали и са докладвали, че няма проблем, след което министърът е полагал подпис. По думите му кризата с вноса на отпадъци от Италия също ще има тежки последствия. ", "date": "2020.01.13", "title": "Според Цветанов водната криза е най-тежката за ГЕРБ, но предсрочни избори няма да има"}
{"url": "https://www.dnevnik.bg/bulgaria/2020/01/13/4015753_glavniiat_prokuror_obeshta_interesni_vremena/", "text": "Предстоят интересни времена\". Така главният прокурор Иван Гешев отговори на журналистически въпрос, свързан с кризата с водата в Перник. На  брифинг във Враца  той каза, че главният прокурор не контролира всички дела в реално време и не пожела да отговаря на журналистически въпроси след ареста на бившия екоминистър Нено Димов. Той поясни и че нямал разрешение от наблюдаващия прокурор да дава информация по казуса. \"Нямаме никакви притеснения да ангажираме наказателната отговорност на лица, които смятаме, че са виновни, а съдът ще реши дали те са виновни\", обяви Гешев. По думите му няма причина прокуратурата да не спази закона и ще разследва всеки, без значение от длъжността, която заема. Гешев отговори и на въпрос дали е било нужно задържането под стража на Нено Димов, който  подаде оставката си  като министър от ареста. По думите на главния прокурор, след като съдът е решил, че трябва да остане под стража, никой не може да подлага под съмнение това решение. Той припомни и че прокурорите и членовете на изпълнителната власт нямат имунитет.", "date": "2020.01.13", "title": "Главният прокурор обеща интересни времена"}
{"url": "https://www.dnevnik.bg/sviat/2020/01/13/4015763_kak_tonove_hrana_poletiaha_vuv_vuzduha_v_avstraliia/", "text": "След като стана известно, че повече от 800 хил. животни са пострадали или загинали при  опустошителните горски пожари в Австралия , властите в страната решиха да помогнат на онези, които все пак са успели да оцелеят. В края на миналата седмица с помощта на хеликоптери над няколко природни парка в щата Ню Саут Уест бяха разпръснати над 2 тона сладки картофи и моркови, а властите разпространиха кадри от акцията.", "date": "2020.01.13", "title": ""}
{"url": "https://www.dnevnik.bg/kultura/2020/01/13/4015732_djaz_pevicata_leni_vulkova_s_nov_album_i_kandidatura/", "text": "Една от първите  професионални български джаз певици, Лени Вълкова , издава нов музикален албум, с което става най-възрастният записващ артист в света. Това е и причината радио \"Джаз ФМ\", което е продуцент и издател на албума, да кандидатства за рекордите на \"Гинес\", съобщиха от медията. Той е част от проекта \"Джаз истории\", който има за цел да съхранява и разпространява историята на българския джаз. Записите включват специално написани за нея песни от композитора Йосиф Цанков, световни шлагери с нейни хумористични текстове, джаз стандарти и джаз версия на оперна ария в характерните за епохата и културата на България аранжименти. Музикантите, които участват в записването на музиката към албума, са Велислав Стоянов (тромбон), който е и автор на аранжиментите, Калин Жечев (пиано), Димитър Благоев (китара), Даниеле Феббо (бас) и Николай Данев (ударни) и гост-солист тромпетистът Михаил Йосифов.      Лени Вълкова започва професионалната си кариера като солист в първия джаз оркестър \"Джаз Овчаров\", който е ръководен от Асен Овчаров - известен с джаз аранжиментите си на оперни арии. Тя е приета, след като се явява на прослушване в бар \"София\". Конкурира се с още около 50 момичета и е избрана с думите \"Това е момичето, което търсехме отдавна\". С оркестъра прави концерти в цяла България, като също пее с формация \"Оптимистите\" под ръководството на Божидар Сакеларев. Лени Вълкова участва в откриването на бар \"Астория\" във Варна, като по-късно неин концерт там се излъчва на живо по Българското национално радио. Кариерата й продължава с триото \"Трите Ел\", което е в състав Леа Иванова, Лени Вълкова и Лиана Антонова. Заедно на една сцена са и със Сашо Сладура, за когото разказа, че пленявал публиката с цигулката и музикалността си. Лени Вълкова създава българския текст на известната песен Night and day, а в дългогодишната си кариера тя успява да работи с големите български диригенти Людмил Георгиев, Христо Вучков, Вили Казасян. В началото на 90-те години певицата се установява в Лондон, където продължава певческата си кариера.", "date": "2020.01.13", "title": "Джаз певицата Лени Вълкова с нов албум и кандидатура за рекордите на \"Гинес\""}
{"url": "https://www.dnevnik.bg/sviat/2020/01/13/4015754_bulgarskiiat_film_fizika_na_tugata_ne_uspia_da_stigne/", "text": "Филмът \"Физика на тъгата\" не успя да стане финалист за награда \"Оскар\", показаха номинациите за наградата, обявени току-що. Филмът на Теодор Ушев  обаче все пак бе в краткия списък от 10-те най-добри късометражни аниминирани филми според академията. \"Физика на тъгата\" е създаден по мотиви от едноименната книга на Георги Господинов. Това е второ успешно сътрудничество между двамата, след като \"Сляпата Вайша\" на Ушев по разказ на Господинов стигна до номинация за \"Оскар\" през 2017 г. Миналата година филмът получи специалната награда - почетен диплом (special mention) от журито на престижния Международен филмов фестивал в Торонто за \"впечатляващо творчество в областта на киното и детайлна изработка\". 27-минутният филм на Ушев, озвучен на английски от Росиф и Доналд Съдърланд, направи своята  световна премиера в рамките на фестивала  и бе отличен от журито в категорията за най-добър късометражен канадски филм. Това е първият в историята анимационен филм, направен с енкаустика – рядка и специфична живописна техника, при която се използва нагорещен восък и различни бои и пигменти. Към момента филмът е донесъл на своя автор общо 5 награди от четирите най-важни големи филмови фестивала в Канада – фестивалите в Торонто, Ванкувър, Отава, Монреал. Българската премиера на филма беше на 17 ноември в зала 1 на НДК в рамките на \"Киномания\".", "date": "2020.01.13", "title": "\"Физика на тъгата\" на Теодор Ушев не успя да стигне до финала на оскарите"}
{"url": "https://www.dnevnik.bg/ot_vas/novini_ot_vas/2020/01/13/4015755_pencho_slaveikov_i_brunate/", "text": "Пенчо Славейков след политически атаки срещу него като директор на Народната бибиотека и разяждан от болестта с помощта на Мара Белчева намира някакво облекчение в Брунате, селце край Комо с прекрасна гледка към езерото и планините. Далеч от злобата на деня, усилвана от партийните ежби в България. Споменът от него видимо го пазят паметника (от 2007) и двете плочи, едната от които от българските студенти в Италия през 1940 година.", "date": "2020.01.13", "title": "Пенчо Славейков и Брунате"}
{"url": "https://www.dnevnik.bg/sviat/2020/01/13/4015776_severnomakedonski_film_e_finalist_za_nagrada_oskar/", "text": "Северномакедонският филм \"Медена земя\" е финалист за наградата \"Оскар\" в категория \"Международен пълнометражен филм\", обявиха от академията току-що. Негови режисьори са Тамара Котевска и Любомир Стефанов. \"Форд срещу Ферари\" ,  \"Ирландецът\" ,  \"Джоджо Заека\" , \"Жокер\",  \"Малки жени\" ,  \"1917\" ,  \"Имало едно време... в Холивуд\" ,  \"Брачна история\"  и  \"Паразит\"  ще се борят за най-важната награда - за най-добър филм. Миналата година тя бе спечелена от \"Зелената книга\", в която участваше и българинът  Димитър Маринов.  Тази година \"Физика на тъгата\" на Теодор Ушев бе в краткия списък, но  не успя да се нареди  сред финалистите. \"Жокер\"  очаквано поведе в броя номинации - с такива в 11 категории. Освен за най-добър филм той е номиниран за режисура, за главен актьор, за адаптиран сценарий, за грим и прически, за операторско майсторство, за монтаж, за саундтрак, за звуков монтаж, за най-добър звук и за костюми. \"Нетфликс\" събра 24 номинации за продукциите си, сред които са \"Ирландецът\" и \"Брачна история\". Ако компанията спечели оскар за най-добър филм, това ще издигне репутацията ѝ на фона на все по-ожесточената конкуренция на пазара на стрийминг услуги. Тя започна да създава оригинално кино през 2015 г. и миналата година нейният \"Рома\" бе номиниран за най-добър филм. Церемонията за връчване на наградите е на 9 февруари и отново ще бъде без водещ. Защо -  четете тук. Ключовите номинации -  Хоакин Финикс , \"Жокер\" -  Адам Драйвър , \"Брачна история\" -  Леонардо ди Каприо , \"Имало едно време... в Холивуд\" -  Антонио Бандерас , \"Болка и слава\" - Джонатан Прайс, \"Двамата папи\" -  Рене Зелуегър , \"Джуди\" -  Шарлийз Терон , \"Бомба със закъснител\" -  Скарлет Йохансон , \"Брачна история\" -  Сърша Ронан , \"Малки жени\" -  Синтия Ериво , \"Хариет\" -  Мартин Скорсезе , \"Ирландецът\" -  Куентин Тарантино , \"Имало едно време... в Холивуд\" - Пон Чжун Хо, \"Паразит\" -  Сам Мендес , \"1917\" -  Брад Пит , \"Имало едно време... в Холивуд\" -  Ал Пачино , \"Ирландецът\" - Джо Пеши, \"Ирландецът\" -  Том Ханкс , \"Хубав ден в квартала\" -  Антъни Хопкинс , \"Двамата папи\" - Лора Дърн, \"Брачна история\" -  Марго Роби , \"Бомба със закъснител\" - Флорънс Пю, \"Малки жени\" - Скарлет Йохансон, \"Джоджо Заекът\" - Кати Бейтс, \"Случаят \"Ричард Джуъл\" -", "date": "2020.01.13", "title": "Северномакедонски филм е финалист за награда \"Оскар\""}
{"url": "https://www.dnevnik.bg/sport/2020/01/13/4015726_ot_direkten_cherven_karton_do_nai-dobur_v_macha/", "text": "Възможно ли е футболист, който получи червен картон за грубо нарушение, да бъде избран за играч на мача? Точно това стана във  финала за Суперкупата на Испания между мадридските \"Реал\" и \"Атлетико\" . В 116-ата минута уругваецът Федерико Валверде от белите спъна откъсващия се сам срещу вратаря Алваро Мората. Въпреки това или пък точно заради тази ключова намеса полузащитникът стана играч на мача, в който \"Реал\" взе купата. Това предизвика коментари сред анализатори и привърженици. Треньорът на \"Атлетико\" Диего Симеоне поздрави Валверде още при прибирането му в съблекалните след червения картон. \"Това беше най-важният момент в мача, защото ако играта беше продължила, вероятно щеше да доведе до гол. Казах му да не се тревожи, защото всеки би направил това на негово място. Той направи това, което трябваше да направи\", добави аржентинецът. Президентът на \"Реал\" Флорентино Перес също поздрави 21-годишния футболист. \"Феде предотврати чиста голова възможност и ни даде шанс да останем в мача\". Самият Валверде заяви, че се е извинил на Мората. \"Това, което направих, не е хубаво, но това можех да сторя. Щастлив съм, че спечелих трофея, но усещам и малко съжаление\", каза уругваецът. \"Реал\" спечели с 4:1 след дузпи, като в редовното време и продълженията резултатът беше 0:0.      ", "date": "2020.01.13", "title": "От директен червен картон до най-добър в мача: (не)заслуженият избор на Валверде"}
{"url": "https://www.dnevnik.bg/sviat/2020/01/13/4015230_skupo_e_da_se_luje_ili_zashto_iran_prizna_za_svaleniia/", "text": "Когато през 1983 г. съветската противовъздушна отбрана свали южнокорейски пътнически боинг (269 загинали), изтребителите ескортираха въздушния лайнер в продължение на няколко минути. В наши дни някой от пътниците вероятно щеше да ги снима на видео и дори да успее да го публикува в социалните мрежи през интернет връзката на борда. За причините за гибелта на боинга щеше да стане известно веднага след случилата се трагедия. Когато през 1988 г. американски ракетен крайцер свали над Персийския залив ирански еърбъс (290 загинали), пускането на ракетата беше засечено със спътници. Подобна катастрофа днес би привлякла вниманието на стотици цивилни експерти по цял свят и скриването на причините би било невъзможно. Изглежда, именно тези промени в света заставиха иранските власти да признаят вината си за унищожаването на украинския боинг. Първоначалната версия на Техеран очевидно беше слаба - нов и току-що прегледан от техници пътнически самолет пада заради експлозия на двигателя? Доста рядка и почти невъзможна случайност. При това станала точно в момент на ракетна атака на Иран по територията на съседна държава (което не се случва всеки ден, нали). \"Патриотичните сили\" в страната - а в Иран те са не по-малко, отколкото в Русия - поеха курс на отричане на всичко. Последваха изявления, че обвиненията за свалянето на самолета са \"психологическа война\", подета от Запада. Но първо разследващият екип на \"Белингкат\" публикува видео на ракетната атака, последваха изявления от разузнавания и правителства по света, а медиите започнаха да питат специалисти. Така стана ясно, че независими експерти, независимо откъде идват, при допускане до оглед на отломките на самолета ще регистрират характерните за ракетен удар повреждания. Да се скрие унищожаването на самолета от некадърни ракетчици през 2020 г. се оказа просто невъзможно. След осъзнаването на този факт Техеран се изправи пред елементарен избор: - да лъже години наред, да отказва международно разследване на катастрофата, да измисля нови и нови версии за случилото се, да публикува \"експертизи на родните специалисти\", да раздухва чрез контролирани медии историята за \"психологическата война\" срещу страна и да понася загуби, свързани с поредните икономически санкции; - да признае вината си, да поднесе извинения, да накаже виновните и да започне да изплаща обезщетения. Любопитното е, че властите на ислямската република, които буквално преди дни пееха в парламента песента \"Смърт на Америка!\", се оказаха достатъчно рационални, за да изберат втория сценарий. Действително, признаването на истината в един свят, където така или иначе тя няма как да бъде скрита, облекчава участта ти. През 2020 г. ние започнахме да изработваме противоотрова срещу белия шум на пропагандата, а опитите да бъде лъгано цялото човечество изглеждат наивни и аматьорски. Възможно е признаването от Иран на отговорността за гибелта на тези 176 души да бележи края на епохата на постистината. Колкото и фейкове да се пускат, журналисти и експерти все пак ще се доберат до истината. Дори аятоласите го разбраха. Впрочем, ние живеем в страна, в която властта продължава да вярва във вълшебната сила на размотаването и триковете. Почти 5 години ни лъгаха за малайзиския боинг, свален над Донбас. Руската пропаганда без особени рационални причини до последно беше готова да поддържа и първоначалната версия на Иран за сегашната катастрофа. За спасяването на честта на \"стражите на ислямската революция\" бяха хвърлени най-добрите \"експерти\" на RT и прочие пропагандни структури. Изглежда, този стремеж да се лъже повече, отколкото от самите виновници за трагедията, може да бъде разбран единствено от психоаналитик.", "date": "2020.01.13", "title": "Скъпо е да се лъже, или защо Иран призна за сваления боинг"}
{"url": "https://www.dnevnik.bg/bulgaria/2020/01/13/4015790_da_prevurnesh_brakuvana_avtomobilna_guma_v_dom_za/", "text": "Десетки доброволци се включиха в инициативата за построяване на мобилни къщички за бездомни кучета и котки в Добрич, съобщи БТА. Импровизираните къщички бяха направени от бракувани автомобилни гуми и непотребни строителни материали - дъски, плоскости, фибран. Къщичките ще бъдат разпределени в различни точки на града, в зависимост от количеството на бездомни животни по райони. ", "date": "2020.01.13", "title": ""}
{"url": "https://www.dnevnik.bg/sport/2020/01/13/4015814_grigor_dimitrov_se_zavrushta_v_turnira_v_sofiia/", "text": "Най-добрият български тенисист Григор Димитров ще участва в турнира в София. Надпреварата ще се проведе от 27 септември до 4 октомври в \"Арена Армеец\". \"Развълнуван съм и съм много щастлив, че се завръщам да играя на \"София оупън\" тази година. Спомените, които имам от 2017 година, са незабравими. Подкрепата от всички фенове и да играя пред тях – това беше просто невероятно. Очаквам с нетърпение да видя всички в \"Арена Армеец\" през септември 2020 г.\", заяви Димитров, цитиран от организаторите. От четирите сезона дотук Димитров участва само през 2017 г., когато стана шампион. Година по-късно заради травма той беше сменен от Стан Вавринка. През 2019 г. турнирът беше силен, като петима от участниците - шампионът Данийл Медведев, Стефанос Циципас, Матео Беретини, Гаел Монфис и Роберто Баутиста Агут, завършиха годината в топ 10 на световната ранглиста. \"Участието на Григор Димитров е много важно и за хилядите деца, които ще имат възможност да се докоснат до най-добрия български тенисист. Дай Боже да запалим още много деца по тениса, защото това е наша основна мисия. Пожелавам на Григор Димитров през 2020 г. да спечели втората си титла от \"София оупън\", а неговото вдигане на трофея над надписа \"София\" пред феновете в \"Арена Армеец\" да бъде част от пътя му за завръщане там, където е бил и където му е мястото в световния тенис\", заяви президентът на българската федерация Стефан Цветков. Той каза, че турнирът е най-значимото световно спортно събитие, което ще се проведе в страната през годината. По думите му миналата година \"София оупън\" е бил наблюдаван от над 45 000 зрители на живо в \"Арена Армеец\" и е достигнал до 280 милиона души международна телевизионна аудитория. \"Неслучайно топ тенисисти с радост се връщат в България или с радост приемат да дойдат за първи път, след като са чули позитивни отзиви от свои колеги, които вече са играли в \"Арена Армеец\". Несъмнено ги привлича и публиката, тъй като \"София оупън\" е един от турнирите от сериите АТП 250 с най-висока посещаемост. Верните български фенове са основна причина турнирът да остане тук\", заяви Цветков. \"Щастлив съм, че можем да отпразнуваме с всички фенове на тениса в България прекрасната новина, че Григор Димитров ще участва на \"София оупън 2020\". Четирите издания на турнира в София бяха изключително успешни и съм убеден, че петото също ще се превърне в събитие от световно ниво, с което България да се гордее\", каза Барат Годхинди, управляващи директор на компанията Brandplus Inc, която организира турнира. От тази година събитието вече ще е през есента. \"Целта ни е да продължаваме да развиваме \"София оупън\", добави Годхинди. Билетите за турнира Билетите ще бъдат пуснати в продажба на 14 януари в 10 часа на Eventim.bg и в мрежата на Eventim в цялата страна. Пакетните билети са за три категории места в залата и са съответно 165 лева, 235 лева и 315 лева. Цената на пакетните билети за последните четири дни, включващи и полуфиналите, и финала на \"София оупън\" дава и бонус за безплатно посещение на първите четири дни (27-30 септември). Индивидуални билети за осемте дни ще се предлагат на по-късен етап.", "date": "2020.01.13", "title": "Григор Димитров се завръща в турнира в София"}
{"url": "https://www.dnevnik.bg/analizi/2020/01/13/4015809_rekvizit_mizanscen_televiziia_niakolko_vuprosa_za/", "text": "                         \"Невиждани действия на прокуратурата.\" \"За първи път е арестуван действащ министър.\" \"Държавното обвинение търси виновника за кризата в Перник и стигна до Нено Димов.\" \"Прецедент в българската политика - управленец е задържан.\" Такива са само част от коментарите след акцията на прокуратурата в Перник и София, която завърши с арест на министъра на околната среда Нено Димов. Без да съобщава подробности, малко преди централните новини на телевизиите, говорителката на държавното обвинение потвърди, че Димов е именно задържан, въпреки че около обед уж беше само отведен за разпит. Самото му извеждане от сградата на министерството е съществен елемент от сюжета, тъй като то беше зрелищно - заобиколен от представители на правоприлагащите органи, министърът се качи в черен бус с бял бранд \"Прокуратура на Република България\". Отвеждането му протече бавно, което улесни медиите да направят добри кадри. За неуспелите да снимат акцията пресцентърът на държавното обвинение качи и снимки на сайта си. Веднага след това издания, известни с проправителствените си нагласи, аплодираха случващото се. Довчерашни защитници на министъра взеха да припомнят миналото му в ДСБ – партията, посочвана от тях като носител на политическото зло у нас. Още от тези заглавия стана ясно - брандираният бус ще откара Димов към края на кариерата му. Измежду всички въпроси, които следват оттук нататък, на първо място е очевидният - след като Нено Димов неколкократно е декларирал, че ще съдейства на разследването по водната криза в Перник, защо беше отведен за разпит така показно? И не беше ли доста по-просто, ефективно и не на последно място запазващо достойнството му изпращането на призовка, какъвто всъщност е редът? Веднага след това идва следващ въпрос - след като прокуратурата е водещата по разследването, какво наложи Димов да бъде задържан по Закона за МВР, а не според разпоредбите на Наказателнопроцесуалния кодекс (НПК)? Когато държавното обвинение разследва престъпление и в рамките на наказателен процес, някой трябва да се разпита, към него се вземат мерки именно по НПК - такова е правилото. Ако прокурорите не могат да открият приложима мярка от процесуалния закон, то просто няма мярка. И именно защото обвинението не работи по Закона за МВР, задържането на Димов по разпоредбите на този нормативен акт изглежда като прибягване до хитрост. Текстовете, регламентиращи 24-часовото полицейско задържане, определят 6 основания за това човек да бъде задържан: ако има данни, че той е извършил престъпление; след предупреждение, че той съзнателно пречи на полицейските органи да изпълняват задълженията си; ако той показва тежки психически отклонения; когато не може да се установи самоличността му; когато се е отклонил от изтърпяване на наказание или е обявен за издирване. Най-вероятно министърът е задържан по първата хипотеза, защото останалите са неприложими. Тогава обаче от МВР трябва да посочат изрично за какво престъпление става дума. А това не се случи. В същото време в четвъртък от прокуратурата, под чийто контрол действа МВР в момента, твърдяха, че тепърва ще се изяснява дали има извършено престъпление. Ето защо всички изяви по темата и полицейският арест говорят, че прокурорите не са готови с обвинението. Целите им пък изобщо не приличат на процесуални, а на медийна демонстрация, в която, от една страна, е въвлечен реквизит (бусът) и мизансцен (отвеждането на министър), а от друга, е добавено пояснение - с изказване на главния прокурор Иван Гешев пред медиите за това колко тежко се живее в Перник без вода, \"а все пак това е град, в който има малки деца и възрастни хора\". И отново най-същественото - ако цялата акция не беше демонстрация, тя, на първо място, щеше да се развива по описаното в НПК. Тогава нормативният ред щеше да е следният: обвинение срещу Димов; и евентуално прокурорско постановление за задържане до 72 часа, а после и евентуално искане до съда за постоянна мярка на министъра. В ситуацията има и друг нюанс. Вярно е, че напоследък е модерно да се бяга в калъфи на музикални инструменти, както направи бившият шеф на \"Рено-Нисан\", но Нено Димов е точно обратният случай – той дни наред обясняваше, че съдейства на разследването. Което ще рече, че няма данни той да избяга. Ако ли пък е подготвял бягство, обвинението би следвало да съобщи, че е разкрило намеренията му. Но щом не го прави, то кое освен медийна демонстрация може да наложи задържането му? Разбира се, ако има опасност той да извърши престъпление в качеството му на министър, то законът предвижда друго средство – след като го привлекат като обвиняем, може да бъде поискано съдът да го отстрани от длъжност. Разбира се, някои биха казали, че Нено Димов трябва да е благодарен, че не го поставиха на колене с думите, че е \"абсолютен престъпник\", както се случи с бившия министър на отбраната Николай Цонев, или пък да се радва, че не стоя 7 часа с белезници на улицата, както стана при ареста на бившата кметица на \"Младост\" Десислава Иванчева. Но всъщност между тези случаи има нещо много общо - те приличат на съзнателно търсени бомбастични новини, от които после нищо не излиза. Или и да излиза, това са осъдителни решения на съда в Страсбург.", "date": "2020.01.13", "title": "Реквизит, мизансцен, телевизия. Няколко въпроса за ареста на Нено Димов"}
{"url": "https://www.dnevnik.bg/bulgaria/2020/01/13/4015818_regionalnoto_ministerstvo_dava_blizo_45_mln_lv_za/", "text": "Близо 4.5 млн. лв. осигурява Министерството на регионалното развитие и благоустройството за финансово подпомагане на общини за изработване на проекти на общи устройствени планове за цялата им територия през 2020 г, съобщиха от пресцентъра на министерството днес. Според Закона за устройство на територията на министъра на регионалното развитие и благоустройството е възложено разпределянето на предвидените в държавния бюджет средства за изпълнение на тази дейност, както и осъществяването на методическо ръководство, координация и контрол при възлагането, изработването, съгласуването и одобряването на общи устройствени планове. Към края на 2019 г. 123 от 265 общини в България разполагат с одобрени актуални общи устройствени планове за цялата им територия. Към настоящия момент са действащи и се изпълняват 115 споразумения за финансово подпомагане. Съобразно предвидените в бюджета средства за дейността през 2020 г. МРРБ ще предприеме действия за финансово подпомагане на общините, които са кандидатствали след 2016 г. за финансово подпомагане изработването на проекти на общи устройствени планове, но не са сключили споразумения с МРРБ до изтичането на бюджетната 2019 г., както и общини, които към момента не са кандидатствали за подпомагане. Допуска се финансиране по сключени договори на общините с избран изпълнител след 2014 г., чието действие не е приключило. Възможност за финансиране ще имат и общини, които през 2015 г. са сключили споразумения с МРРБ с краен срок на действие – до изтичане на бюджетната 2015 г., които не са изпълнили споразуменията и същите са прекратени с изтичане на крайния срок.", "date": "2020.01.13", "title": "Регионалното министерство дава близо 4.5 млн. лв. за изработване на общи устройствени планове"}
{"url": "https://www.dnevnik.bg/sviat/2020/01/13/4015712_bolnogledachi_ot_balkanite_-_biznes_s_elementi_na/", "text": "                         Преди две години Невена Пежич* започва добре платена работа в хотел \"Славия\" в центъра на Белград. Но не като рецепционистка или камериерка. Невена преподавала немски език. Част от стаите в хотела били превърнати в класни стаи, над 100 души изучавали немски език в тях от сутрин до следобед. \"На хората им беше обещана работа в Германия веднага щом научат достатъчно добре езика. Настаняването в хотела беше платено, както и храната, някои дори бяха получили джобни\", спомня си Пежич. Организатор на курсовете била посредническата агенция Artigum Management. Служителите ѝ твърдели, че агенцията е част от \"германски работодател\". Сред кандидатите за работа имало много сърби, но и хора от съседните балкански страни, например от Северна Македония или Босна. За четири месеца те трябвало да овладеят езика до ниво B2 - нивото, което се изисква за работа в Германия. \"Това беше почти невъзможна мисия\", казва преподавателката. \"Мнозина се отказаха, защото целта беше много трудна за постигане. Някои се оплакаха, че са били излъгани от агенцията. Те бяха оставили семействата си у дома и бяха вложили всичките си надежди в това начинание\", разказва още Невена. Това е само един от безбройните примери на \"имиграционната индустрия\". Индустрия, родена от мизерията на Балканите и недостига на медицински персонал в Германия. От години посреднически агенции набират в Западните Балкани персонал за германските клиники и старчески домове. Посредниците получават тлъсти премии. 10 000 евро премия за посредника? Наскоро Федералната агенция по заетостта обяви, че днес общо 50 000 граждани от шест държави от Западните Балкани (Сърбия, Босна и Херцеговина, Албания, Косово, Северна Македония и Черна гора) работят в медицинския сектор в Германия. Година преди това броят им е бил 43 500. Според прогнозите само след пет години в Германия ще има около 200 000 незаети работни места за болногледачи. \"Вече няма смисъл да пускаме обяви за вакантните места в Германия, защото за тях не кандидатстват германци\", казва ръководителят на отдел \"Човешки ресурси\" към голяма верига домове за възрастни хора, която предлага места за над 7000 души. Те са готови да платят на посредника около 10 000 евро за сключен договор с болногледач. В разговор с ДВ няколко посредници споделят, че германски клиники и старчески домове плащат до 15 000 евро за всеки един болногледач от Балканите. Сумата обикновено се поделя между езиковите училища и хедхънтърите на място. Смята се, че тази индустрия реализира няколкостотин милиона евро годишен оборот и не се чувства обвързана с особено много правила. Кай Симон е ръководител на посредническата агенция IPP Health в Кьолн - една от най-големите агенции, наемаща работници от Балканите. Той е чувал множество истории за посредници, които дават лъжливи обещания. \"Стартът в Германия е достатъчно труден. Ако агенцията дава нереалистични обещания на хората, става още по-лошо\", казва той в разговор с ДВ. Симон казва, че немалко посредници умишлено не уточняват дали става дума за бруто или нето. Или пък казват, че служителят може веднага да вземе цялото семейство със себе си. \"Не е редно хората да се примамват с лъжливи обещания, да бъдат карани да напуснат родината си и да се преместят в Германия по този начин. За мен това е трафик на хора\", твърди Симон. Друг посредник, който не желае да споменаваме името му, признава, че се опитва да вербува хора от болниците в балканските страни. За целта той работи с няколко медицински сестри. \"Обаждат ми се и казват, че имат например три колежки, които искат да заминат за Германия. Ако успеят да ги примамят, им плащам по 300 евро на човек.\" Посредниците знаят много добре кога могат да загубят хонорара си: ако по някаква причина кандидат, за когото вече са платени езиковите курсове и другите подготовки, не сключи договор с работодателя в Германия. Глоби и други неприятни моменти за кандидатите Ето защо Pro Sert, агенция от сръбския град Крагуевац, кара кандидат-болногледачите да подпишат договор, който предвижда глоба, ако се откажат в последния момент. Глобата е 3000 евро - колкото е средното възнаграждение в Сърбия за половин година. Pro Sert работи съвместно с Dekra Academy - реномирана германска частна образователна компания. Dekra осигурява и обучение в чужбина. Ръководител на офиса на Dekra в Сърбия е Александра Талич, която до април 2019 е оглавявала агенция Pro Sert. Днес Dekra обучава кандидати в Сърбия, а Pro Sert ги води в Германия. \"Задачата на кандидатите е да научат немски език и да издържат изпитите\", казва Александра Талич. По отношение на глобите за тези, които се отказват, Талич посочва: \"Ако няма основателна причина даден кандидат да недоволства, трябва да принудим кандидата... или по-скоро да му помогнем да вземе решението да остане при нас\". Марио Релянович често се занимава с подобни договори. Адвокатът от Белград казва, че драстичните санкции към договорите са неоснователни. Но има и по-лоши неща. \"Има и договори, които очевидно са измамни. Те съдържат скрити разходи или много неблагоприятни условия на труд - до 12 часа на ден, седем дни в седмицата\", казва Ралянович. \"Това нарушава сръбското, а и германското трудово законодателство.\" Същевременно търсенето продължава да се увеличава. Всяка година около 200 000 души напускат шестте балкански страни - или 1% процент от населението. А посредническите фирми печелят отлично. Макар и конкуренцията да е жестока. Междувременно в хотел \"Славия\" отново е тихо. Необичайната клиентела - емигрантите, учещи немски, вече не са там. А агенция Artigum Management вече не съществува. Бившият управител е изключил всичките си телефони. Учителката по немски език Невена Пежич казва, че агенцията продължава да работи, но под друго име. Тя и други учители са изгубили работата си и така и не са получили последните си заплати.", "date": "2020.01.13", "title": "Болногледачи от Балканите - бизнес с елементи на трафик на хора"}
{"url": "https://www.dnevnik.bg/sport/2020/01/13/4015829_ludogorec_zapochna_selekciiata_s_half_ot_bundesligata/", "text": "Бразилецът Каули Оливейра Соуса е първият нов футболист за \"Лудогорец\" по време на зимната пауза. Осемкратният шампион обяви привличането на халфа от германския елитен \"Падерборн\". Каули е централен полузащитник и е на 24 години. През този сезон той има 15 мача във всички турнири за \"Падерборн\", в които е вкарал и два гола. Бразилецът притежава и германски паспорт, след като играе в страната от 2010 г. Той преминава последователно през школата на \"Кьолн\", след това отива във \"Фортуна\" (Кьолн) и \"Дуисбург\", преди през лятото да подпише като свободен агент с \"Падерборн\". В момента Каули е оценяван на 1.5 милиона евро от платформата transfermarkt. Той е купен от \"Лудогорец\", след като имаше договор с предишния си клуб до юни 2021 г. \"В понеделник ръководствата на двата клуба финализираха преговорите, след което трансферът стана факт. Бразилецът с германски паспорт премина успешно медицинските изследвания и подписа договор с шампионите\", обявиха от \"Лудогорец\". Каули е първият нов футболист, който пристига в Разград след привличането на  треньора Павел Върба . Бразилецът ще засили конкуренцията в средата на терена, където шампионите разполагат със Светослав Дяков, Марселиньо, Абел Анисе, Стефан Баджи и Дан Битон. Полякът Яцек Горалски е пред раздяла с тима, след като не замина за подготвителния лагер в турския курорт Белек.", "date": "2020.01.13", "title": "\"Лудогорец\" започна селекцията с халф от Бундеслигата"}
{"url": "https://www.dnevnik.bg/bulgaria/2020/01/13/4015815_zapochna_obuchenieto_na_bulgarski_piloti_za_f-16/", "text": "Пилоти от ВВУБ \"Георги Бенковски\" – Долна Митрополия, 3-а авиобаза - Граф Игнатиево, и База за предно разполагане - Безмер, са включени в започналата днес програма за обучение на български пилоти за американските бойни самолети F-16, съобщи Министерството на отбраната. Тя започва с един месец теоретично обучение, следвано от полети с обучителните L-39 ZA, което ще се проведе изцяло във Висшето военновъздушно училище под ръководството на подп. Пламен Ковачев, заместник-командир на ВВУБ по летателната подготовка. Лекторите са подбрани от авиационния инженерно-технически и командно-инструкторския състав от учебната база на висшето училище. Завършилите успешно ще продължат обучението си в САЩ.      \"Вие сте от малкото пилоти, които имат уникалния шанс да придобият широк спектър на способности, които след това да приложите и надградите в по-нататъшното си обучение. Бъдете горди, бъдете достойни за предоставената ви възможност. Знайте, че това е не само предизвикателство, а и огромна отговорност\", каза на официалната церемония генерал-майор Цанко Стойков, командващ ВВС. Преди година институтът \"РАНД корпорейшън\" изчисли, че през 2018 г. базовото обучение на един пилот за F-16 струва малко над 5.6 млн. долара, докато това за най-модерните F-22 и F-35, както и за стратегически бомбардировач е около 10 млн. долара.     ", "date": "2020.01.13", "title": "Започна обучението на български пилоти за F-16"}
{"url": "https://www.dnevnik.bg/sviat/2020/01/13/4015823_medena_zemia_-_poveche_za_makedonskiia_film_nominiran/", "text": "Северномакедонският \"Медена земя\" е документален филм, дело на Тамара Колевска и Любомир Стефанов. Той вече има три награди от фестивала \"Сънданс\", а днес стигна до финала на наградите \"Оскар\" в категория  \"Международен пълнометражен филм\".  \"Медена земя\" разказва историята на Хатидже Мурадова - една от последните пчеларки в село Бекирлия. Филмът е сниман в продължение на три години и авторите му са събрали над 400 часа материал. Според ревю във в. \"Ню Йорк таймс\" той разказва \"сюрреалистична, но трогателна история за човешката борба, постоянство, отношенията с другите хора и с Майката природа\". Гай Лодж в ревю за \"Варайъти\" отбелязва: \"Като се  започне от меда , всичко в този филм е органично.\" Британският \"Таймс\" пише: \"Макар да започва като медитация върху трудностите и ритъма на селския живот, филмът се превръща в нещо по-интимно.\" \"Атлантик\" го нарича \"рядко срещан документален филм за природата, който е и дълбоко личен\". \"Чувствителността както към човешките грижи, така и към удивителната красота на природата превръща \"Медена земя\" в особено увлекателен документален филм.\" Ревютата в агрегатора Rotten Tomatoes му дават 99% одобрение и среден рейтинг от 8.36/10. В \"Метакритик\" лентата има 86 от 100 възможни точки въз основа на 26 ревюта. За какво се разказва \"Хатидже Мурадова живее с болната си майка в село без улици, електричество и течаща вода. Тя е последната жена от род  македонски пчелари,  преживяваща, като събира мед от  диви пчели , който продава в най-близкия град - само на четири часа ходене.\" Така създателите на филма описват историята на сайта му. Животът на Хатидже обаче се променя, когато наблизо се нанася номадско семейство със седем шумни деца и домашни животни. Тя се сближава с тях и ги научава как да  събират мед , но скоро бащата в семейството - Хюсеин, решава да загърби нейните методи в желанието си да печели повече пари. Макар че новите съседи са спасение от изолацията и самотата, те застрашават препитанието на Хатидже. Кои са създателите Любо Стефанов е роден през 1975 г. в Скопие и има над 20 години в опит в документирането на проблемите на природата. Работил е за агенции на ООН, Euronatur, Swisscontact. Познат е с документалните си филми \"Шумните съседи\" от 2005 г. и \"Ябълковото езеро\" от 2017 г. Тамара Котевска е родена в Прилеп през 1993 г. Тя има пет години опит в снимане на документалистика и игрално кино като режисьор на свободна практика. ", "date": "2020.01.13", "title": "\"Медена земя\" - повече за македонския филм, номиниран за \"Оскар\""}
{"url": "https://www.dnevnik.bg/sviat/2020/01/13/4015767_makron_subira_g5_sahel_v_opit_da_sploti/", "text": "Изправен пред засилването на джихадистките нападения в Сахел, Еманюел Макрон събира днес президентите на петте страни от региона, за да укрепи поставената под въпрос легитимност на френското военно присъствие в региона и за да мобилизира съюзниците в Европа. Освен президентите на страните от Г5 Сахел (Чад, Нигер, Буркина Фасо, Мали, Мавритания) на днешната среща в По (Югозападна Франция) ще присъстват генералният секретар на ООН Антониу Гутериш, председателят на комисията на Африканския съюз Муса Факи и председателят на Европейския съвет Шарл Мишел. Срещата се провежда ден след новината за една от най-големите загуби на нигерската армия, нанесена в четвъртък при джихадистка атака: 89 войници са убити в лагера Чинегодар, близо до границата с Мали, според оповестените вчера нови данни. Френският президент ще посети базата на пети полк с бойни хеликоптери в По, откъдето бяха 13-мата френски войници, убити при операции в Мали през декември. Заедно с африканските си колеги Макрон ще положи венец в тяхна памет. Срещата започва следобед (в 17 ч. българско време, към момента на публикуване на този текст - бел. ред.) в Замъка на По с участието на президентите от Г5 Сахел и ще продължи с работна вечеря в парламента на Навара, в която ще се включат и други представители на международната общност. Центърът на града ще бъде поставен под наблюдение, движението на автомобили ще бъде забранено, а достъпът на пешеходците - стриктно контролиран, заяви префектурата Пирене-Атлантик. Френският президент да се явят в По, след като бе подразнен от обществените критики в петте държави срещу присъствието на 4500-те френски войници от силите \"Бархан\" и изказвания на техни министри, възприети като противоречиви. С поканата си, възприета като \"привикване\" от някои президенти в Сахел, Еманюел Макрон предупреди, че ще постави на дневен ред всички опции, включително оттеглянето на силите \"Бархан\" или намаляването на броя на войниците. Френският президент отложи срещата с един месец след атаката срещу нигерския лагер Инатес, която бе най-смъртоносната след 2015 г. (71 загинали). Антифренските настроения се засилват в Мали, където в петък хиляда души бяха на демонстрация в Бамако с искане за изтеглянето на френските и другите чуждестранни войски. На днешната среща Париж иска да бъде изработена съвместна декларация на петте страни, в която да бъде подчертано, че Франция действа на тяхна територия по искане на техните лидери, като така бъде дадена нова легитимация на френското присъствие, изтъкна президентството. \"Трябва най-напред да се сдобием с ясна позиция от политическите лидери за това какво искат и какво не искат\", заяви в събота френската министърка на въоръжените сили Флоранс Парли. \"Срещата ще бъде решаваща, защото ще позволи да бъдат обсъдени всички въпроси, всички оплаквания и всички решения\", заяви в началото на този месец малийският президент Ибрахим Бубакар Кейта. Освен политически въпроси на срещата в По голям колкото Европа, и ще бъде отправен призив за по-голямо участие на съюзници от международната общност, най-вече от европейските държави. Нигерският президент Махамаду Исуфу възнамерява да отправи в По призив за солидарност към международната общност, за да не бъдат Сахел и Франция сами в борбата с джихадистката \"напаст\". Франция подготвя операция на име \"Такуба\", в която да вземат участие специални сили от десетина европейски страни. Париж се надява срещата в По да убеди колебаещите се европейци, които одобряват борбата срещу джихадистите в региона, но изпитват притеснения заради критиките срещу Франция. Друг източник на притеснения е нерешителността на САЩ, чиято военна помощ в региона е незаменима, заявиха от Елисейския дворец. След атаката срещу Инатес проливането на кръв не спира в този полупустинен район на Сахел, превърнал се след 2012 г. в поле за действие на няколко джихадистки групировки, някои от които са свързани с \"Ал Кайда\" и \"Ислямска държава\". На Бъдни вечер седем войници и 35 цивилни бяха убити в Арбинда (Буркина Фасо), а на 9 януари в Чинегодар бяха убити 89 нигерски войници. Атаките са все по-дръзки и обединените сили на Г5 Сахел, създадени през 2017 г., изглеждат безсилни пред тях. Френските сили засилиха своите контранападения, но военните резултати не изглеждат задоволителни, казват от президентството със съжаление. Според ООН над 4000 души са убити при терористични нападения в Буркина Фасо, Мали и Нигер през 2019 г. Броят на разселените се увеличи и доближава един милион./БТА", "date": "2020.01.13", "title": "Макрон събра африкански лидери след критики срещу антиджихадистките сили на Франция"}
{"url": "https://www.dnevnik.bg/evropa/2020/01/13/4015704_plan_za_turski_uchilishta_v_germaniia_otnovo_razduha/", "text": "Предложение за отваряне на 3 турски училища в Германия раздуха стар спор след години на критики за турското влияние върху джамиите в страната, съобщи агенция \"Франс прес\". \"Не искаме училища на Ердоган в Германия\", заяви в събота Маркус Блюме, генерален секретар на консервативния Християнсоциален съюз в Бавария, в интервю за медийната група RND. В момента правителството преговаря с Анкара за откриване на турски училища във Франкфурт, Кьолн и Берлин. Критици като Блюме се опасяват, че така ще се увеличи влиянието на турския президент Реджеп Тайип Ердоган над турската диаспора в страната. Според Анкара това е обикновено ответно действие на германските училища в Турция и външният министър Хайко Маас напомни за това пред телевизиите RTL и NTV. Защитниците на плана твърдят, че етническите турци отдавна са пренебрегвани в германската образователна система, въпреки че общността им призовава децата им да могат да изучават турски като свободно избран чужд език. Но идеята идва в момент на напрегнати отношения между Берлин и Анкара, арестуването на германски граждани в Турция и критики, че Ердоган е все по-авторитарен в управлението си. Блюме припомни, че през 2018 г. е било затворено германското училище в Измир и това е възприето от германските медии като изнудване. \"Ако затворите германско училище в Турция, не би трябвало да ви се позволява да откривате турско в Германия.\" Други критици се опасяват, че през турски училища ще се прокарват политически цели на Ердоган. Севим Дагделен от Лявата партия говори дори за \"индоктриниране\" на учениците. Водещи представители на германската администрация обясняват, че тези училища ще работят според германските правила и регулации. \"Трябва да е ясно, че всичко, което се преподава в училищата в Германия, трябва да съответства на основните ни ценности и закони\", каза пред медийната група Funke комисарят по въпросите на интеграцията Анет Вилдман-Мауц. Говорителят на външното министерство Райнер Брьоел посочи в петък, че училищата няма да се ползват с никакви специални привилегии. Искането за турски училища идва няколко дни след като Ditib - най-голямата асоциация на мюсюлманите в страната, съобщи че за пръв път започва обучение на имами в Германия. В продължение на години тази асоциация, контролираща 850 джамии и претендираща да представлява 800 000 мюсюлмани в страната, е критикувана, че наема единствено имами, които са изпратени от Турция или обучени там. На тях се гледа като на продължение на турското правителство в Германия. През 2016 г. асоциацията бе обвинена, че е шпионирала членове на турската общност след неуспешния опит за преврат срещу Ердоган. Под натиск от Берлин да промени подготовката на духовници Ditib обяви преди дни, че отваря обучителен център в град Далем, близо до границата с Белгия. \"В бъдеще значителна част от религиозните водачи ще бъде повече свързана с реалностите на живота в Германия\", казва Маркус Кребер, държавен секретар във вътрешното министерство.", "date": "2020.01.13", "title": "План за турски училища в Германия отново раздуха страстите"}
{"url": "https://www.dnevnik.bg/photos/2020/01/13/4015800_snimka_na_denia_vzrivut_vuv_varna/", "text": "За пожара, причинен от взрив, тази сутрин във варненския квартал \"Владислав Варненчик\" е образувано досъдебно производство за палеж с двама загинали и значителни материални щети, съобщи пресслужбата на Апелативната прокуратура в града, цитирана от БТА.", "date": "2020.01.13", "title": "Снимка на деня: Взривеният блок във Варна"}
{"url": "https://www.dnevnik.bg/skorost/2020/01/13/4015859_po-tejkite_izpiti_sa_reshenieto_za_knijkite_smiatat/", "text": "Решението на проблема с излизането на пътищата на неподготвени шофьори няма да се реши с увеличаване на броя на часовете, а с промяна в учебната документация и промяна на изпита, който да стане по-тежък, каза днес пред Би Ти Ви Малинка Бондаренко от СБА. Организацията е една от няколкото, които утре излизат на протест в София. Поводът са исканите  промени в организацията в обучението  преди получаване на книжки. Сред основните новости са увеличаване на часовете за практическо обучение с 11 на 42, като част от тях задължително станат карането по магистрала, нощем или при намалена видимост, както и в сериозен трафик. Според Бондаренко и сега няма проблем всеки, който желае и се чувства недостатъчно подготвен, да вземе допълнителни часове. Всеки скъсан на практическия изпит пък задължително взима 4 часа практика допълнително. Йонко Иванов  от Съюза на преподавателите по авто-мото подготовка не се съгласи с тезите на СБА и  другите организации на автоинструкторите , които ще подкрепят протеста. Според него увеличаване на броя на часовете е нужно, за да има и кормуване по магистрала, по междуградски пътища и в тежък трафик. \"Сега бъдещите шофьори карат курса в града, подготвени са за управление в градска среда. Взимат си изпита в града и загиват на междуградските пътища, защото не знаят как да влязат в завоя\", обобщи той. Според него протестиращите автомобилни инструктори не плащат данъци и осигуровки и имат по един учебен автомобил. Последният  протест на автомобилните инструктори  беше преди повече от две години и половина, като повод за него бяха обвиненията в корупция към представители на гилдията и се предложиха промени в организацията на изпита, които въпреки протестите бяха приети. За утре е планиран протестен митинг на площад \"Александър Батенберг\" в 12 часа и автошествие до министерствата на транспорта и образованието, където ще има срещи с министрите. Двете ведомства са в основата на разработването и одобряването на новата наредба за подготовка на шофьорите. ", "date": "2020.01.13", "title": "По-тежките изпити са решението за книжките, смятат автоинструктори"}
{"url": "https://www.dnevnik.bg/sport/2020/01/13/4015657_fotogaleriia_zrelishtni_bitki_ot_pleiofite_na_nfl/", "text": "Зрелище с марка Национална футболна лига (НФЛ) сътвориха отборите във втория кръг от плейофите, който определи четирите финалиста в конференциите за тази година. \"Сан Франциско 49ърс\", \"Тенеси тайтънс\", \"Канзас сити чийфс\" и \"Грийн бей пакърс\" вече са само на крачка от Супербоул LIV, след като постигнаха победи в изминалите срещи.", "date": "2020.01.13", "title": "Фотогалерия: Дуелите на неукротимите в американския футбол"}
{"url": "https://www.dnevnik.bg/bulgaria/2020/01/13/4015813_kak_da_podobrim_jivota_si_-_suveti_na_edin/", "text": "Питър Сейдж е световноизвестен предприемач, ментор и мотивационен лектор. На 9 януари той за първи път говори пред българска публика, а часове преди да излезе на сцената, отдели малко от своето време, за да даде интервю за \"Дневник\". Гледайте във видеото отговора, който Питър Сейдж дава на въпроса, който най-често получава: ", "date": "2020.01.13", "title": ""}
{"url": "https://www.dnevnik.bg/bulgaria/2020/01/13/4015866_peevski_vnese_zakonoproekt_s_koito_da_si_plashta_na/", "text": "Четирима депутати от ДПС, сред които и Делян Пеевски, внесоха законопроект за промени в Закона за Националната служба за охрана (НСО). С промените те предлагат да се регламентира редът, по който да бъде въведена възможност сами да си плащат на НСО за охрана. За законопроекта съобщи в края на миналата година председателят на партията Мустафа Карадайъ, който обяви и че  движението предоставя автомобилите , с които се охраняват Пеевски и почетният председател на партията Ахмед Доган, а НСО осигурява само заплатите на ангажираните служители. \"В съответствие с поетия от председателя на ДПС Мустафа Карадайъ ангажимент относно охраната на почетния председател на ДПС д-р Ахмед Доган и депутата Делян Пеевски за промяна на Закона за НСО днес парламентарната група на ДПС чрез народните представители Мустафа Карадайъ, Делян Пеевски, Йордан Цонев и Хамид Хамид внесе Закон за изменение и допълнение на Закона за Националната служба за охрана\", съобщиха от пресцентъра на партията. Законопроектът е  публикуван на страницата  на Народното събрание. Промените, предлагани от ДПС, предвиждат лицата, които имат право на охрана по закон, да могат сами да плащат за охраната си на НСО по тарифа, утвърдена от министъра на финансите и по предложение на началника на Националната служба за охрана. \"Целта е охраната на тези лица да не е за сметка на бюджета на Националната служба за охрана, като по този начин ще се постигне значителна финансова дисциплина и ограничаване на разходите за охрана, без да се засегнат неприкосновеността и правата на охраняваното лице\", пишат в мотивите си вносителите. По сега действащия закон, променен последно през лятото на 2015 г., държавна охрана трябва да ползват държавният глава, премиерът, председателят на Народното събрание, както и други висши ръководни длъжности в държавата. При нужда НСО пази и семействата им, народни представители и \"други лица, свързани с националната сигурност, посегателството спрямо които би подронило, отслабило или създало затруднения на властта в Републиката\". На това основание  се охранява Ахмед Доган , се разбира от думите на Мустафа Карадайъ. По закон охраната се предоставя при \"конкретна застрашеност\" с решение на комисия, в която влизат шефът на НСО, главният секретар на МВР и председателят на ДАНС. С предложението на ДПС за промени в закона се регламентира и охраната на Доган. Това е третият законопроект, който депутатът Пеевски внася след тези за медиите и банковия сектор.", "date": "2020.01.13", "title": "Пеевски внесе законопроект, с който да си плаща на държавата за охрана"}
{"url": "https://www.dnevnik.bg/kultura/2020/01/13/4015842_bulgarskoto_kino_navurshi_105_godini/", "text": "На днешната дата българското кино навършва 105 години. На 13 януари 1915 г. в първия киносалон в България \"Модерен театър\", открит през 1908 г., се състои важна премиера. Прожектира се първият български филм \"Българан е галант\". Той е дело на 24-годишния тогава Васил Гендов, който е негов режисьор, сценарист и изпълнява главната роля. Главната женска роля изпълнява актрисата от Народния театър \"Иван Вазов\" Мара Миятева-Липина. Жанрът на черно-белия ням филм е комедия. След двудневни премиерни прожекции той е показван и извън София. Следва прожекция през септември в \"Модерен театър\" и дълго забвение. За жалост филмът не оцелява до наши дни и от него са запазени само 1-2 кадъра. Лентата е унищожена по време на бомбардировките в София през 40-те години на XX век.  Сюжетът на филма е разказан в мемоарите на Гендов: \"Елегантният и обичащ приключенията Българан среща на улицата млада дама и започва да я ухажва. Тя решава да даде добър урок на натрапника и му предлага да я придружи до пазара, където прави покупки с щедра ръка. Изненадана, тя открива, че не носи пари и моли ухажора си да й даде назаем. Той се съгласява. Дамата води Българан в луксозно заведение и за негова сметка поръчва скъпи напитки и закуски. После натоварва кавалера с пакетите и го повежда към дома си. По пътя среща своя съпруг и му предлага да извикат файтон и да освободят \"носача\". Двамата потеглят пред смаяния Българан, който получава дребна монета за извършената услуга.\" Гендов е автор на 11 филма, между които и първата екранизация на \"Бай Ганьо\" на Алеко Константинов. Негов е и първият български звуков филм - \"Бунтът на робите\", посветен на Васил Левски, в който самият Гендов играе главната роля. Той е инициатор на създаването на първия Съюз на артистите в България (1919 – 1920 г.), Съюза на кинодейците в България (1931 г.) и Музея на българската кинематография (1948 г.).  Роден на 24 ноември 1891 г. в Сливен, Гендов се учи на театрално изкуство като стажант в театър \"Сълза и смях\" и в Народния театър. По-късно завършва висшата театрална школа \"Ото\" във Виена и специализира кино в Берлин. Работил е като актьор, като драматичен администратор в Русе и е бил директор на пътуващия театър \"Български театър - София\". Автор е на мемоарите \"Трънливия път на българския филм\". Почива на 3 септември 1970 г. в София. ", "date": "2020.01.13", "title": "Българското кино навърши 105 години"}
{"url": "https://www.dnevnik.bg/sviat/2020/01/13/4015872_sasht_sankcioniraha_nai-bogatiia_oligarh_v_moldova_za/", "text": "Владимир Плахотнюк - най-богатият и най-влиятелен човек в Молдова, бе санкциониран днес от САЩ заради участието му в корупция в особен оголеми размери. За основание е използван същият механизъм, който преди няколко седмици американският посланик в София Херо Мустафа съобщи, че Вашингтон е готов да приложи и спрямо корумпирани официални лица в България. На бившия лидер на Демократичната партия на Молдова, съпругата му Оксана Килдеску и двете им деца е забранено да стъпват на американска територия. Решението за отказ на визи се взима, независимо от това дали санкционираните са кандидатствали за такава. \"Плахотнюк участва в корупционни действия, подкопали върховенството на закона и значително отслабили независимостта на демократичните институции в Молдова\", съобщи държавният секретар Майк Помпео. \"Днешното ни действие изпраща силен сигнал, че САЩ не толерират корупцията и застават зад народа на Молдова в борбата му с нея. Държавният департамент ще продължи да използва правомощията си, за да се търси отговорност на корумпирани лица в района и по света\", допълва текстът на съобщението.", "date": "2020.01.13", "title": "САЩ санкционираха най-богатия олигарх в Молдова за корупция"}
{"url": "https://www.dnevnik.bg/sviat/2020/01/13/4015877_ubiecut_na_kuciak_si_prizna_che_e_izvurshil_poruchka/", "text": "Убиецът на словашкия журналист Ян Куцяк и годеницата му Мартина Кушнирова си призна, че е извършил престъплението днес в съда. 37-годишният бивш военен Мирослав Марчек разказа, че братовчед му Томаш Шабо му е предложил да изпълни поръчката за убийството и го е закарал до къщата на двойката извън Братислава през февруари 2018 г. Той каза, че по онова време не е знаел кои са двамата. В съда бе и бизнесменът Мариан Кочнер, обвинен в поръчката на убийството. Той отрече това обвинение, но призна друго, за притежание на нелегално оръжие. Трети обвиняем – Алена Жужова, отрече да е посредничила в организирането на убийствата. Шабо, който е обвинен заедно с Марчек за самото, не обяви дали се признава за виновен, или не. Пети заподозрян –  Золтан Андрушко  – си призна през декември, че е участвал в организацията, и бе осъден на 15 години затвор. Куцяк разследваше случаи на корупция и по-конкретно бизнес дейността на Кочнер, предприемач милионер, занимаващ се и с недвижими имоти, когато беше убит заедно с годеницата си през февруари 2018 г. Случаят бе определен като екзекуция в мафиотски стил. Двойното убийство стана причина за масови протести срещу правителството на Роберт Фицо, който в крайна сметка  подаде оставка . Гражданското недоволство подпомогна избирането през март тази година за президент на Словакия на либералния адвокат и активист против корупцията Зузана Чапутова. 56-годишният Кочнер, който е обект на други разследвания за подозрителни финансови операции и финансови измами, беше известен с неприязънта си към журналистите, които имаше навика да обижда и заплашва. През 2017 г. той е заявил на пресконференция, че ще създаде уебсайт, публикуващ подробности за личния живот на журналистите, писа в. \"СМЕ\". Кочнер е заплашил Куцяк и семейството му по време на телефонен разговор, чийто запис беше публикуван на портала \"Актуалити\" (aktuality.sk), медията, за която работеше убитият журналист. Сега бизнесменът е обвинен, че е  наредил убийството на Куцяк.  Материали от обвинителния акт от 93 страници изтекоха в медиите. От тях става ясно, че Кочнер, без да смята, че има нещо нередно в това да дискредитира създаващия проблеми журналист, в крайна сметка \"е решил да се разправи физически с него и по този начин да попречи на новите разкрития за дейността си\".", "date": "2020.01.13", "title": "Убиецът на Куцяк си призна, че е извършил поръчка"}
{"url": "https://www.dnevnik.bg/sviat/2020/01/13/4015883_kralica_elizabet_shtom_hari_i_megan_iskat_neka_budat/", "text": "Британското кралско семейство ще разреши на принц Хари и херцогинята на Съсекс Меган да станат независими. Това стана ясно от изявление на кралица Елизабет Втора, която днес бе домакиня на кризисни разговори между високопоставени членове на монархията. Преди дни те изненадващо и без да предупредят роднините си, обявиха  намерение да се оттеглят  отчасти от кралските си задължения и да си потърсят платени длъжности – нещо, на което сега нямат право. В същото време обаче двойката иска да продължи да работи с кралското семейство и да запази титлите си. Какво е решено на днешната среща в Сандрингам, засега е неизвестно. В изявлението на кралицата се казва, че окончателно разрешаване на проблема вероятно ще има в идните дни. \"Семейството ми и аз изцяло подкрепяме желанието на Хари и Меган да си създадат нов живот като младо семейство. Макар че бихме предпочели да останат постоянно работещи членове на кралското семейство, уважаваме и разбираме желанието им да живеят по-независим живот като семейство, като в същото време останат ценна част от моето семейство.\", пише тя. \"Хари и Меган ясно заявиха, че не желаят да разчитат на обществено финансиране в новия си живот.\" Постигнато е съгласие двойката засега да прекарва време  и в Канада , и във Великобритания, обяснява още кралицата. В цялото изявление тя нарича двойката или \"Хари и Меган\", или \"семейство Съсекс\", но не използва титлата  \"херцози на Съсекс\" , която те получиха на сватбата си. Желания, пари, разрив Миналата седмица семейство Съсекс изрази желание и да живее между Великобритания и \"Северна Америка\", за да може да отглежда по-свободно  сина си Арчи . Преди брака си  американката Меган  живееше в Канада, където се снимаше в сериала \"Костюмари\". Те получават 5% от официалните си разходи от бюджета, без да се смятат разходите за охраната и официалните им пътувания в чужбина. Повечето от средствата за всекидневните им разходи се покриват от бащата на Хари принц Чарлз чрез приходите му от Херцогство Корнуол. Но \"Сънди таймс\" твърди, че между братята  Уилям и Хари  е настъпил дълбок разрив, защото престолонаследникът \"тормозел\" семейството на малкия си брат и настоявал то \"да си знае мястото\". Това е проблем не толкова за кралицата, колкото за принц Чарлз - когато се възкачи на трона, той ще управлява със синове, които имат хладни отношения, а единият от тях вече ще е престолонаследник с отчужден брат. По-рано днес двамата братя разпространиха общо изявление, в което остро критикуваха този текст. \"За двама братя, които дълбоко се вълнуват от проблемите, свързани с психическото здраве, употребата на подстрекателски език по този начин е обидна и потенциално вредна\", заявиха те. Допитване за всекидневника \"Дейли Мейл\" показа, че три четвърти (72%) от британците одобряват оттегляне на Хари и Меган в Канада. Също толкова смятат, че в такъв случай трябва да се откажат от въоръжената охрана, плащана от данъкоплатците. За охраната на кралското семейство се грижи британската полиция по нареждане на правителството. Обичайно кабинетът не дава подробна информация за разходите за сигурност, за да не рискува да разкрие данни за това как е организирана охраната.", "date": "2020.01.13", "title": "Кралица Елизабет: Щом Хари и Меган искат, нека бъдат независими"}
{"url": "https://www.dnevnik.bg/bulgaria/2020/01/13/4015874_s_lipsa_na_ekspertiza_vuv_vodniia_sektor_obiasni/", "text": "Министърът на екологията в кабинета на Иван Костов Евдокия Манева смята, че до водната криза в Перник и потенциално в други региони се е стигнало заради това, че няма достатъчно експерти на постовете в различните ведомства, а там са налице политически назначения на некомпетентни по водните въпроси хора. Тя разказва, че по нейно време не е имало как да подпише график, заради който после да бъде обвинена, защото за заместник по темата е имала експерт, който е играел ролата на бариера. \"Такова нещо не можеше да ми се случи, той бе бариерата, която нямаше да позволи\", каза тя в ефира на БНТ. Определи експертизата в момента \"абсолютно под всякаква критика\" и че на практика няма такава. \"Повечето са политически назначения, некомпетентни хора, не можещи да вземат решения\". Затова тя смята, че цялата отговорност е стоварена върху министъра, който е принесен в жертвоприношение. Нено Димов бе заместник-министър на околната среда, когато Манева беше министър. Манева разказа и че още при първия кабинет Борисов, в който тя била експерт при министъра на околната среда Нона Караджова, се видяло, че трябва да се вземат мерки, за да се предотвратят ситуации като днешната за Перник. Заради установеното тогава лошо управление на водите е написана стратегия с мерки, която обаче била приета през 2012 г. в осакатен вид от правителството и парламента заради несъгласие с текстове от страна на премиера Борисов, министъра на финансите и на регионалното развитие. И сега виждам, че отново се връщат към тези идеи, нещо, което още преди 7 г. трябваше да се направи, обяви Манева. Тя напомни, че по закон отговорен за ВиК сектора е министърът на регионалното развитие, както и областните управители, а също и контролните органи в лицето на структури като Басейнова дирекция. Всички мълчат и изведнъж е виновен Нено Димов, защото подписвал графика, обобщи Манева. Според нея експертите в контролните органи пък мълчат от страх пред местните величия, от които зависят. По адрес на \"Стомана Перник\" бившият министър обясни, че предприятието трябва да има алтернатива за ползване на вода и яко няма, то е защото явно е трябвало да вложи средства в това, а не е искало.", "date": "2020.01.13", "title": "С липса на експертиза във водния сектор обясни кризата в Перник Евдокия Манева"}
{"url": "https://www.dnevnik.bg/sport/2020/01/13/4015895_barselona_e_uvedomil_valverde_za_razdialata/", "text": "Треньорът на \"Барселона\" Ернесто Валверде вече е бил уведомен, че повече няма да води отбора. Специалистът води тренировката на състава в понеделник, след което имаше среща с президента на клуба Хосеп Бартомеу. На нея са присъствали още изпълнителният директор Оскар Грау и Ерик Абидал. Пред ръководството са били представени и трите варианта за нов треньор, които са възможни към момента. Това са бившият мениджър на \"Тотнъм\" Маурисио Почетино, Кике Сетиен, който води \"Бетис\", и Гарсия Пимиента, който дълго време работи в школата на \"Барселона\", а от 2018 г. е начело на \"Стокпорт\". Според \"Марка\" Сетиен е фаворит за поста. До раздялата с Валверде се стига след неубедителни резултати. Въпреки че отборът е начело в Примера дивисион, в последния кръг  завърши наравно с изпаднали я криза градски съперник \"Еспаньол\" . След това каталунците  загубиха с 2:3 от \"Атлетико\" (Мадрид)  в полуфинал за Суперкупата на Испания. Ден след поражението от \"дюшекчиите\" имаше информация, че Грау и Абидал  са разговаряли с бившия полузащитник на \"Барселона\" Шави Ернандес  в опит да разберат дали би се съгласил да бъде треньор.", "date": "2020.01.13", "title": "\"Барселона\" е уведомил Валверде, че повече няма да води отбора"}
{"url": "https://www.dnevnik.bg/biznes/2020/01/13/4015893_turgovci_protestiraha_sreshtu_noviia_softuer_za/", "text": "Търговци, собственици на онлайн магазини и ресторантьори протестираха пред Министерството на финансите срещу новите данъчни правила, които ги задължават да подменят софтуера си за управление на търговията с нов, който ще даде пълен достъп на НАП до базата им данни, съобщи БНТ. На 31 януари 2020 г. изтича крайният срок за търговците, които използват софтуер за управление на продажбите в търговските обекти (СУПТО) за да приведат дейността си в съответствие с Наредба Н-18. Повече за това четете  тук . Протестиращите се опасяват, че данъчните могат да злоупотребят с чувствителна фирмена информация, затова поискаха прецизиране на текстовете и отлагане на срока за въвеждане на новите фискални правила. Собственици на онлайн магазини заявиха, че новият фискален софтуер е несъвместим с техните търговски сайтове. Огромна част от електронните магазини са на отворени платформи с отворен код. Те няма как да бъдат преведени в режим затворен код. Какво трябва да направят тогава магазините- да затворят ?! Или никой нищо не знае, коментира търговецът Пламен Нанков. Търговците не са съгласни и да инвестират петцифрена, по думите им, сума в новия търговски софтуер. Проблемът е, че няма достатъчно време и има твърде много части от наредбата, които се променят в движение и няма време за реакция за обикновения, малък търговец, особено, коментира Радостина Хлебарова, търговец. Част от представителите на доболничната помощ също ще трябва да работи с новия търговски софтуер. До 31 януари новите данъчни правила трябва да бъдат въведени и от общопрактикуващите лекари. Те обаче имат резерви. Въпреки че отпадна първоначалното изискване компютрите на джипитата да са постоянно свързани с НАП, остана задължението личните лекари да инсталират програмата, който дава пълен достъп на данъчните за онлайн проверки, по всяко време. Д-р Константин Ангелов, общопрактикуващ лекар, обясни, че новият софтуер не е подходящ за прилагане при общопрактикуващите лекари, защото това може да доведе до разкриване на личните данни на пациенти те в НАП. Експерти по киберсигурност настояват да се повиши контролът върху данъчните, които ще работят с чувствителна фирмена и лична информация при техните проверки. \"Що се отнася до служителите в НАП, задължително трябва да има някакво ниво на достъп до съответните данни. Трябва да има проследяемост - кой, кога, какви данни е бил достъпвал, за да може при някакви злоупотреби в бъдеще, не казвам, че това че се очаква, но все пак при някакъв теч, да може да се провери къде, как, защо и каква е била причината за съответното изтичане на данни или злоупотреба с тях, обяви Павел Георгиев от Българската асоциация на сертифицираните етични хакери. От Комисията за защита на личните данни уверяват, че няма опасност служители на НАП да злоупотребят с чувствителна фирмена информация. Според Комисията, новите данъчни правила ще завишат контрола върху дейността на НАП. \"Вече ще има и конкретна електронна следа, кой служител на НАП, кога е влязъл в системата, какво е проверил, кои точно лични данни е обработил, за каква точно проверки. Така че напротив, сигурността за обработване на данните да бъде завишена, а не занижена\", каза пред БНТ Венцислав Караджов, председател на Комисията. От приходната агенция са обявили пред телевизията, че няма да има удължаване на срока за въвеждане на новите данъчни правила, който трябва да влязат в сила на 1 февруари.", "date": "2020.01.13", "title": "Търговци протестираха срещу новия софтуер за управление на продажбите"}
{"url": "https://www.dnevnik.bg/photos/2020/01/13/4015510_fotogaleriia_svetovnite_snimki_na_denia_-_13_ianuari/", "text": "Хора скачат между влакове, за да присъстват на последната молитва на Бишва Литема, която се смята за втория най-голям мюсюлмански празник в света след Хадж, в Тонги, покрайнините на Дака, Бангладеш.", "date": "2020.01.13", "title": "Фотогалерия: Световните снимки на деня - 13 януари 2020 г."}
{"url": "https://www.dnevnik.bg/sport/2020/01/13/4015801_duel_v_djunite_na_rali_dakar_kampioni_sreshtu_bugita/", "text": "В разгара си рали \"Дакар\" представи кадри от своеобразен дуел между камиони и бъгита (SSV), \"уловени\" по време на седмия етап. Денят ще се запомни и със силното представяне на Фернандо Алонсо, който беше на крачка от победа при автомобилистите, но завърши втори.", "date": "2020.01.13", "title": ""}
{"url": "https://www.dnevnik.bg/biznes/2020/01/13/4015900_reviziranite_tol-taksi_sa_mejdu_3_i_7_st_na_kilometur/", "text": "Тол-таксите за масовия тежкотоварен трафик – с тегло между 3.5 т и 12 т, ще са от 3 до 6 ст. на километър за автомагистрали и между 4 и 7 ст. за първи клас пътища в зависимост от емисионния клас на превозното средство. Това предвижда новият проект за изменение и допълнение на Тарифата за таксите, които се събират за ползване на републиканската пътна мрежа, публикуван днес за обществено обсъждане, обяви Министерството на регионалното развитие и благоустройството. Това се наложи след като под заплахата на протести от страна на товарните и пътническите превозвачи в петък премиерът Бойко Борисов отстъпи от влезлия в сила закон и се съгласи таксите да бъдат намалени с около 40%. Така системата ще започне с такси за автомагистралите и първи клас пътища (около 3 100 км). След три месеца търговска експлоатация на тол-системата анализите ще покажат дали с по-ниски тарифи и редуциран обхват, приходите, които държавата очаква от тол такси, ще бъдат същите като вече заложените в бюджета. Ако те са по-малко, ще се разгледа актуализиране на тарифите, посочва министерството. От обхвата на тол-системата са извадени освен третокласните, и второкласните републикански пътища. Така след 1 март т.г. около 17 хил. км от около 20 хил. км републиканска пътна мрежа ще бъде безплатна за товарните автомобили над 3.5 тона, ако Народното събрание одобри промените в този им вид. След началото на тол-системата на 1 март тези превозни средства няма да плащат винетка за пътищата извън обхвата й. Размерът на тол-таксите е обвързан с екологичната категория на превозното средство, както и с класа на пътя, за който ще се дължи - автомагистрали и първи клас. Стойността ще се изчислява на изминат километър като всяко навлизане в тол сегмент ще се приема за пълното му изминаване. Товарните автомобили с тегло между 3,5 т и 12 т и с най-високите еко класове Евро V, Евро VI или EEV ще плащат по 3 ст. на километър на автомагистрала и 4 ст. на километър за първокласните пътища. За тези с емисионен клас Евро III или Евро IV тарифата ще е 4 ст. на километър за автомагистрала и 5 ст на километър за първи клас пътища, а за тези с най-ниската екокатегория – клас Евро 0, I или II – 6 ст. и 7 ст на километър, съответно за автомагистрала и първи клас пътища. Тежкотоварните автомобили с тегло над 12 т и с две или три оси ще плащат в зависимост от емисионния си клас между 6 ст. и 11 ст. на километър за автомагистрали и между 5 ст. и 10 ст. на километър – за първи клас пътища. Камионите с тегло над 12 тона, с четири и повече оси ще плащат в зависимост от емисионния си клас между 11 ст. и 20 ст. на километър за автомагистрала и между 10 ст. и 19 ст. – за първи клас пътища. Тарифата за автобусите над 12 тона ще е една и съща за автомагистралите и първокласните пътища - от 2 ст. до 4 ст. на километър в зависимост от екокатегорията. Автобусите с тегло до 12 т, с емисионен клас Евро V, Евро VI или EEV тона ще плащат 1 ст. за автомагистрала и първи клас пътища, а тези с емисионен клас Евро III, Евро IV, Евро II, Евро I или Евро 0 - 2 ст. на километър за автомагистрали и първи клас пътища. За ползване на платената пътна инфраструктура от пътни превозни средства с тегло над 3,5 т, използващи като единствен източник алтернативно гориво, тол таксата ще е в размер на 50 на сто от стойността, определена за съответния вид автомобили и за категория ЕВРО VI, EEV. Срокът за събиране на предложения по проекта на тарифата е до 12 февруари 2020 г.", "date": "2020.01.13", "title": "Ревизираните тол-такси са между 3 и 7 ст. на километър"}
