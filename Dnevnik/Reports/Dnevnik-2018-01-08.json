{"url": "https://www.dnevnik.bg/razvlechenie/2018/01/08/3109049_pink_shte_izpulni_amerikanskiia_himn_po_vreme_na/", "text": "Носителката на три награди \"Грами\" Пинк ще изпълни американския химн преди 52-ото издание на Супербоул. Двубоят за титлата в Националната футболна лига (НФЛ) ще се играе на 5 февруари в Минеаполис. Това ще е първо участие за 38-годишната поп певица в най-гледаното събитие в САЩ. Супербоул събира над 100 милиона зрители пред екраните всяка година. В последните две обаче  беше отчетен спад в рейтинга . Изпълнението на националния химн се превърна в  най-обсъжданата тема в НФЛ заради протестите на играчите . Откакто преди година и половина  Колин Каперник  коленичи по време на химна в знак на протест срещу расизма, социалното неравенство и полицейското насилие, това се превърна в масова практика преди мачовете. Стигна се до  конфликт между играчите и президента Доналд Тръмп , който оспори правото им да коленичат по време на американския химн и призова за уволнението на всеки състезател, който прибегне до подобни действия. Още през октомври беше обявено , че звездата в шоуто на почивката на Супербоул ще е Джъстин Тимбърлейк. Това ще е третото му участие, което е рекорд за индивидуален изпълнител. Миналата година  звездата в шоуто на почивката беше Лейди Гага.  ", "date": "2018.01.08", "title": "Пинк ще изпълни американския химн по време на Супербоул"}
{"url": "https://www.dnevnik.bg/evropa/2018/01/08/3108925_junker_nastoia_da_se_zapaziat_fondovete_za_sblijavane/", "text": "Председателят на Европейската комисия Жан-Клод Юнкер се обяви днес за запазването на фондовете за сближаване в следващия многогодишен бюджет на Европейския съюз. Той говори на форум, посветен на европейския бюджет след 2020 година, предаде БТА. \"В Съвета на ЕС има единодушие, че никой не иска да плаща повече и никой не иска да получава по-малко. Разговорите за бюджета не са затруднени от обстановката в Германия - там за коалиция преговарят две проевропейски партии\", добави той. \"Бюджетите винаги обобщават стремежите, те трябва да отразяват средносрочните цели. Първо трябва да постигнем съгласие по целите, така ще преценим с какви средства да ги покрием. Би било зле, ако първо определим размера на бюджета, а след това оценим за кои цели е достатъчен, предлагам да направим точно обратното\", заяви Юнкер. Той посочи, че има нужда от средства за вътрешната и външната сигурност на ЕС, както и за мерките за опазване на природата, за създаване на работни места, за миграцията, отбраната, общата селскостопанска политика. Председателят на еврокомисията отбеляза, че политиките на сближаване и за земеделците трябва да бъдат осъвременени. \"Политиката на сближаване остава важна за всички заради неравенствата в развитието на държавите от ЕС. Трябва да направим всичко за сближаването на жизненото равнище в Европа. Не бих дал съгласието си за ограничаването на тази политика\", добави Юнкер. Той съобщи, че за последните две години ЕС е отделил 17 милиарда евро за миграцията и не са останали много \"излишни\" средства в бюджета. \"Пилеят се огромни средства в областта на отбраната, бихме могли на година да спестяваме до 100 милиарда евро. Наложи се да харчим повече за гражданска отбрана, защото промените в околната среда не си отиват въпреки уверенията на президента на САЩ Доналд Тръмп\", добави той. Юнкер призова да не се вярва на онези, които твърдят, че все ще се намери разумно решение в преговорите за напускането на Великобритания.", "date": "2018.01.08", "title": "Юнкер настоя да се запазят фондовете за сближаване в новия многогодишен бюджет на ЕС"}
{"url": "https://www.dnevnik.bg/sport/2018/01/08/3108930_cska_zapochna_podgotovka_s_trima_novi_i_se_razdeli_s/", "text": "Заемащият второто място в Първа лига ЦСКА започна зимната си подготовка с три нови попълнения и един освободен. Червените се събраха днес на базата в Панчарево за първа тренировка. В нея се включиха 23 футболисти, като единственият отсъстващ беше Фернандо Каранга. Голмайсторът на ЦСКА, който вчера спечели наградите за  най-добър нападател и най-добър чужденец в Първа лига за 2017 г. , все още не е пристигнал в България. Той е получил по-дълга почивка поради лични причини, но в близките дни ще се присъедини към тима, съобщи клубът на официалния си сайт. Трите нови попълнения - холандският полузащитник  Роланд Алберг , колумбийският нападател  Жан Карлос Бланко  и  бразилският ляв защитник Джеферсон  - проведоха първо занимание с новите си съотборници. В сряда всички играчи ще преминат медицински прегледи. Междувременно от клуба съобщиха, че са постигнали споразумение за раздяла по взаимно съгласие с Кевин Кубемба. Конгоанският нападател пристигна на стадион \"Българска армия\" в началото на 2017 г., като подписа договор за два сезона и половина. \"Той не успя да се наложи в състава и поради тази причина двете страни се съгласиха да прекратят трудовите си взаимоотношения. Благодарим на Кевин за професионализма и себераздаването с червената фланелка и му пожелаваме много здраве и бъдещи успехи\", се казва в изявлението на ръководството.", "date": "2018.01.08", "title": "ЦСКА започна подготовка с трима нови и се раздели с Кубемба"}
{"url": "https://www.dnevnik.bg/sviat/2018/01/08/3107361_rekordnite_135_mlrd_razhodi_za_zastrahovatelite_sa/", "text": "Поредицата от урагани е основната причина 2017 г. да влезе в историята като годината с най-големи застрахователни щети. Тройката \"Харви\", \"Ирма\" и \"Мария\", както и събития като земетресението в Мексико са причинили разрушения по застраховани обекти, които вероятно ще бъдат оценени на 135 милиарда долара,  прогнозира Munich Re . Според най-големия застраховател в света, като се добавят и щетите по незастраховано имущество, сумата наближава 330 милиарда долара. Единствената по-скъпа за застрахователния бизнес година е 2011 г. Тогава земетресението Тохоку в Япония донесе на индустрията разходи от 354 милиарда долара. Миналогодишните щети от природни бедствия са почти два пъти по-големи от средния показател за изминалите 10 години, който е 170 млрд. долара. Разходите за застраховани обекти са три пъти по-високи от средните 49 млрд. долара за 2008 - 2017 г. От Munich Re посочват още, че са регистрирали 710 природни катастрофи, засягащи сериозно застрахователите, а това е доста над средногодишните 605 събития. През 2017 г. природни бедствия са отнели живота на около 10 000 души. Това е малко повече от 2016 г., но категорично много по-малко от средните за десетилетието 60 000 души. Торстен Йеворек, отговарящ в борда на компанията за презастраховането, коментира: \"Макар отделните събития да не може директно да бъдат свързани с промяната в климата, експертите ни смятат, че такива примери за екстремно време ще зачестяват.\" Според него трите урагана, преминали почти един след друг през западната част на Атлантическия океан, както и тежките наводнения в Южна Азия показват какво ни предстои.", "date": "2018.01.08", "title": "Рекордните $135 млрд. разходи за застрахователите са донесли природните бедствия през 2017 г."}
{"url": "https://www.dnevnik.bg/sviat/2018/01/08/3108938_turciia_shte_udulji_izvunrednoto_polojenie_za_shesti/", "text": "Извънредното положение в Турция ще бъде удължено още веднъж за период от три месеца и така ще продължи най-малко две години след неуспешния  опит за преврат  през юли 2016 г., съобщи вицепремиерът Бекир Боздаг, цитиран от \"Хюриет дейли нюз\". След заседание на кабинета Боздаг обяви, че решението е взето от Националния съвет за сигурност. Според него то ще бъде обсъдено и одобрено на следващата среща на кабинета. Впоследствие правителството ще поиска удължаването от парламента, където ще е необходимо просто мнозинство, управляващата Партия на справедливостта и развитието има 316 места в парламента от 550 депутати. Извънредното положение трябваше да изтече във втората половина на януари, след като беше удължено за последен път през октомври миналата година. То беше обявено за пръв път на 21 юли 2016 г. и  се удължава  всеки път близо две седмици преди да изтече. По конституция срокът на извънредното положение е максимално три месеца, но е възможно при изключителни обстоятелства да се удължава на практика неопределен брой пъти. Турските власти изтъкват нуждата да отговорят на неуспелия опит за преврат, зад който според тях стои мрежата на живеещия в Съединените щати духовник Фетхуллах Гюлен. Западните съюзници на страната обаче периодично изразяват опасенията си, че Анкара може да използва ситуацията, за да се справи и с демократичната съпротива срещу управляващите.", "date": "2018.01.08", "title": "Турция ще удължи извънредното положение за шести път след опита за преврат"}
{"url": "https://www.dnevnik.bg/politika/2018/01/08/3108874_pravitelstvoto_protegna_ruka_s_10_mln_lv_za_sofiiskiia/", "text": "Правителството ще отпусне 10 млн. лв. за капиталови разходи на Софийския университет (СУ) \"Св. Климент Охридски\" и нова сграда за обучение на студенти по медицина. Тази договорка беше постигната на среща между министрите на образованието и финансите Красимир Вълчев и Владислав Горанов с ръководството на университета, след която ректорът проф. Анастас Герджиков обяви, че протести няма да има. Срещата се проведе 5 дни след като Академичният съвет на университета обяви, че  ще започне протести след 22 януари, ако не бъдат изпълнени пет искания . Сред тях са осигуряване на сграда, пари за ремонти и пари за библиотеката на университета, както и достъп до международни бази данни. По-късно ректорът проф. Анастас Герджиков лансира още едно искане, което бе направено и при приемането на държавния бюджет за тази година - 15 млн. лева за инвестиционни разходи покрай 130-ата годишнина на най-старото висше учебно заведение. Софийският университет обяви готовност да протестира в същия ден, в който правителството отпусна допълнителни 15 млн. лева на Българската академия на науките (БАН). Средствата бяха договорени, след като учените обявиха, че ще протестират по време на европредседателството. \"Софийският университет е основан през 1888 г. и време е да протегнем отново ръка и да отпуснем - на мен ми отива ролята да го кажа - не малък ресурс - 10 млн. лв.\", обяви финансовият министър Владислав Горанов след срещата, която се проведе в Ректората. От думите на министъра на образованието Красимир Вълчев се разбра, че още в сряда Министерският съвет ще отпусне средствата, които ще отидат за поддръжка на материалната база на сгради - голяма част от които паметници на културата. На заседанието в сряда СУ ще получи и сграда на столичния бул. \"Черни връх\", в която да се обучават студентите от Медицинския факултет. Досега тя се е ползвала от професионалната гимназия по облекло. Образователното министерство ще изпълни още две от исканията на СУ. Първото е да промени критериите, по които е направена класация за научната дейности на университетите, поставяща факултети на най-старото висше учебно заведение на спорни места. Второто - да обяви обществена поръчка за предоставяне на достъп до научни бази данни на издателство \"Елзевиер\". \"Последните две правителства на Борисов движат реформата във висшето образование\", заяви ректорът проф. Анастас Герджиков. Той допълни, че от страна на държавата има разбиране по всички въпроси, които вълнуват университета.", "date": "2018.01.08", "title": "Правителството \"протегна ръка\" с 10 млн. лв. за Софийския университет, за да спре протестите"}
{"url": "https://www.dnevnik.bg/biznes/2018/01/08/3108959_svurzan_s_himimport_fond_kupuva_kumping_gradina_za_35/", "text": "Фондът Black Sea Property, който индиректно се свързва с групата \"Химимпорт\", ще вложи до 3.5 млн. евро, за да придобие къмпинг \"Градина\" до Созопол, съобщава  \"Капитал\" . Средствата са набрани чрез увеличение на капитала на фонда, записано в по-голямата си част от досегашните акционери. Сделката, която става известна от съобщение на купувача до инвеститорите от 19 декември 2017 г., за 100% от капитала на дружеството \"Къмпинг Градина\" вече е финализирана с договор от същата дата и отразена в Търговския регистър. Реална смяна на контрола няма, като и досега ваканционният имот се свързваше косвено с \"Химимпорт\", отбелязва изданието. През октомври 2017 г. фондът придоби някогашната централа на ТБ \"Биохим\" от Уникредит Булбанк срещу 10.5 млн. евро чрез дъщерното си дружество \"БСПФ България\". Покупката беше финансирана отчасти с увеличение на капитала на фонда и отчасти с кредит от банката продавач на имота. Договорът за покупко-продажбата е подписан от дъщерното на Black Sea Property \"БСПФ проджект 1\" и досегашния собственик \"Сънрайз клуб\". В прикаченото копие на документа в Търговския регистър цената е заличена, но в съобщението на фонда се казва, че смятат да използват нетните постъпления от увеличението - около 3.5 млн. евро, за тази цел. Паралелно със сделката капиталът на \"Къмпинг Градина\" е увеличен от новия собственик с 6.6 млн. лв., които вероятно ще отидат за погасяване на кредита от дъщерната на \"Химимпорт\" Централна кооперативна банка.", "date": "2018.01.08", "title": "Свързан с \"Химимпорт\" фонд купува къмпинг \"Градина\" за 3.5 млн. евро"}
{"url": "https://www.dnevnik.bg/evropa/2018/01/08/3108767_bivsh_borec_i_izgriavashta_zvezda_v_es_-_kak_politiko/", "text": "България, една от най-новите и най-бедни държави - членки на Европейския съюз, е изправена пред огромни предизвикателства по време на първото в историята си шестмесечно председателство на Съвета на ЕС, пише авторитетното издание \"Политико\". Девизът на българското председателство е  \"Съединението прави силата\" , но София ще трябва да се справи с разговорите за Брекзит и следващия многогодишен бюджет на ЕС, докато се бори и с проблемите в страната, където мерките срещу корупцията са обект на критики, доверието в политиците е ниско и за пръв път в посткомунистическата история на България популистка партия (Обединени патриоти) е част от правителството, пише \"Политико\". Изданието припомня  четирите приоритета на председателството , което започна на 1 януари: бъдещето на Европа; подобряването на връзките със Западните Балкани; единния цифров пазар; сигурността и стабилността. \"Политико\" посочва кои са ключовите играчи по време на българското европредседателство. Бойко Борисов, премиер Борисов може да се похвали с най-интересната автобиография сред лидерите на ЕС. Бивш бодигард и карате майстор, той е премиер на България за трети път, а през 2017 г. заяви, че Европа не може да си позволи твърд Брекзит. По време на първия му мандат като министър-председател Борисов изрази надежда, че България ще се присъедини към Шенген през 2011 г., но това все още не се е случило. Борисов обикновено води разговорите на английски език с преводач и често може да го видите да си играе със смартфона си по време на срещи. Мария Габриел, еврокомисар Нито един българин в Брюксел нямаше по-голям късмет през 2017 г., колкото Гарбиел. Изникнала привидно отникъде (тя бе евродепутат, но не от най-високопоставените), за да замести Кристалина Георгиева, която замени Европейската комисия със Световната банка, Габриел не само спечели важна роля, но и статутът й на любимка в Европейската народна партия (ЕНП) я защити от етични и политически проверки (въпреки че някои мнения за нейното представяне не бяха много добри). Късметът най-вероятно ще й изневери през 2018 г., когато Габриел ще трябва да докаже политическите си умения и да поеме неписаната роля на лъскавото лице на България в Брюксел, защитавайки имиджа на ЕНП. България не успя да отговори на въпросите за корупцията в страната и сегашното коалиционно правителство, водено от Борисов, който е член на ЕНП, е подкрепено от крайни партии. Като бивш вицепрезидент на ЕНП в Европейския парламент и съпруга на Франсоа Габриел, високопоставен служител на ЕНП, позицията на Габриел е подходяща за заглушаване на проблемите, възникващи в София. Ева Мейдел, евродепутат Избрана в Европейския парламент още преди да навърши 30 години, Ева Майдел (преди Ева Паунова) е смятана за експерт по българската евроинтеграция. На нея се гледа като на изгряваща звезда и на най-сигурните ръце на страната в Брюксел. Ползва се с уважение в европейските среди и наскоро бе избрана за президент на Международното европейско движение, федералистка лобистка асоциация. Тя е представител на новата вълна космополитни българи, освободени от комунистическото минало на страната. Димитър Цанчев, постоянен представител в ЕС Бил е актьор като дете (баща му Цанчо Цанчев е режисьор) и е бивш журналист. Той идва от едно от най-известните семейства в България. Бил е ръководител на отдел в НАТО и е работил за Световната организация за интелектуална собственост, която играе ключова роля в споровете за авторско право. Лиляна Павлова, министър за българското председателство Павлова, която ентусиазирано разгласява проевропейските си послания където и да отиде, каза пред \"Политико\" в края на 2017 г., че нейните най-важни думи са единство и компромис. \"Искаме общи решения, независимо дали става въпрос за граничния контрол или отбранителния съюз\", подчерта тя. Мина Андреева, зам.-говорител на Европейската комисия А ндреева , която има двойно българско и германско гражданство, е заместник-говорител на Жан-Клод Юнкер. Тя се надява да послужи като мост между еврократите, националните служители и националните медии, гарантирайки, че страната няма да бъде смазана от задачите си като председател.  Валери Симеонов, вицепремиер Симеонов е спорна фигура и член на коалицията \"Обединени патриоти\", която спечели трето място на предсрочните избори през март и подкрепя правителството на Борисов. През октомври бе признат за виновен по обвинения в подбуждане на омраза срещу ромската общност, наричайки ромите \"арогантни, озверели антропоиди\" и казвайки, че ромските жени имат \"инстинктите на улични кучки\". Ако някой може да затрудни българското правителство по време на председателството му, това е Симеонов, коментира \"Политико\". Румен Радев, президент Бивш командир на военновъздушните сили и смел пилот, Радев има подкрепата на опозиционната Социалистическа партия и по време на президентските избори през 2016 г. бе де факто руският кандидат за държавен глава, коментира изданието. България има дълга история на защита на руските интереси и избирането на Радев, изглежда, маркира завръщане към тази традиция след прозападно ориентираното президентство на Росен Плевнелиев. От идването си на власт Радев показа изненадваща независимост от бившите си поддръжници и през първата седмица на януари  наложи вето  на закона срещу корупцията, който според него нямаше да постигне целите си. Георги Готев и Красен Николов, журналисти Готев и Николов са мозъкът зад сайта  BulgarianPresidency.eu . Той твърди, че помага на онези, които се интересуват от България, отношенията й с ЕС и българското европредседателство. Сергей Станишев, лидер на Партията на европейските социалисти Политическите партии имат избор по време на председателството: заедно да защитят националната гордост и интерес или всеки да дърпа на своята страна и да използва европейската платформа за вътрешни политически изгоди. На фона на това, че лявоцентристите са извън правителството в България, както и извън властта в голяма част от Европа, степента на щедрост на Станишев към политическите му опоненти ще е показателна.", "date": "2018.01.08", "title": "Бивш борец и изгряваща звезда в ЕС - как \"Политико\" представи кой кой е в европредседателството"}
{"url": "https://www.dnevnik.bg/sport/2018/01/08/3108951_andi_muri_se_operira_s_nadejda_da_se_zavurne_za/", "text": "Олимпийският шампион Анди Мъри претърпя успешна операция на хълбока. Днес британският тенисист се подложи на интервенция в клиниката \"Св. Винсънт\" в Мелбърн, Австралия. Мъри не е играл официален мач от юли, когато сдаде титлата от \"Уимбълдън\" след загуба от американеца Сам Куери в четвъртфиналите. В края на декември носителят на три титли от Големия шлем се включи в демонстративния турнир в Абу Даби, където  загуби от испанеца Роберто Баутиста Агут . След това бившият №1 се насочи към Бризбейн, където  трябваше да участва в турнира, но се отказа . В четвъртък той се оттегли и от Australian Open. Шотландецът обяви, че възстановяването му не върви според първоначалните планове и се нуждае от операция. \"Надявам се да се завърна в състезателен режим за сезона на тревни кортове. Благодаря на всички за пожеланията и подкрепата през последните няколко дни\", написа Мъри във \"Фейсбук\". Той обеща, че ще се завърне по-силен след проблемите през последните 12 месеца. \"Все още не съм свършен за тениса. Ще се състезавам на най-високо ниво отново. Голям оптимист съм за бъдещето. Хирургът остана много доволен от начин, по който протече операцията\", каза още Мъри. Той допълни, че ще се завърне на корта само тогава, когато е сигурен, че е готов за игра. Двукратният олимпийски шампион заяви, че занапред ще редуцира броя турнири, които играе. 30-годишният тенисист иска да концентрира усилията си основно върху състезанията от Големия шлем.", "date": "2018.01.08", "title": "Анди Мъри се оперира с надежда да се завърне за \"Уимбълдън\""}
{"url": "https://www.dnevnik.bg/bulgaria/2018/01/08/3108842_koi_beshe_ubitiiat_dnes_petur_hristov/", "text": "Собственик на известната с айряна \"Балкан\" компания \"Лактима\", съдружник с израелски бизнесмени, близък до ГЕРБ, военен по образование, охранител в миналото и човек, който \"никога не е бил безпаричен\" - така накратко изглежда визитката на 49-годишния  Петър Христов, който тази сутрин беше застрелян в София . Бизнесменът от Велико Търново, сочен за един от най-едрите предприемачи в областта, е имал разностранни бизнес интереси, а  МВР обяви, че проверява дали именно те не са причина да бъде убит  пред софийския офис на \"Лактима\" ЕАД. От сергията до охранителната фирма Според справка във великотърновския вестник \"Борба\" Христов е роден в Силистра, но израснал в село Самоводене. Завършил е Средното сержантско военно училище \"Георги Измирлиев\" – Горна Оряховица, в експерименталната паралелка на Министерството на отбраната, която завършва с отличие. После започнал работа в Министерството на отбраната и е приет във ВНВУ \"Васил Левски\". Завършва висшето военно училище във Велико Търново през 1991 г. и същата година напуска армията. През 2000 г. завършва магистратура по финанси в Свищовската стопанска академия, а през 2009 г. е петокурсник по право. Не се уточнява в кой университет. Според интервю от 2009 г. в този вестник, когато завършил образованието си и напуснал армията, станал продавач на сергия на пазара. \"Същевременно започнах един курс на обучение на Българската фондова борса и основах първата си фирма с още няколко души, която се занимаваше с търговия с хранителни стоки. Паралелно с това започнах работа в дискотека \"Анаконда\" в столицата като портиер и продавах куверти. После станах охрана, защото винаги съм бил спортист – борба, джудо, самбо, карате. Дори във военното училище бях републикански шампион.\" Покрай работата в дискотеката направил и охранителна фирма \"Дито\", а впоследствие и \"първата група от фирми\". През 90-те години е участвал в управлението на футболния \"Локомотив\" (Горна Оряховица). \"Всъщност никога не съм бил безпаричен, защото като военен получавах 550-560 лв., а заплатата на майка ми беше 220 лв. На 20 г. аз имах собствен апартамент и собствена кола и това бе достатъчно да се оженя на тази възраст\", разказва Христов. \"Лактима\" и бизнес с Израел Обяснява, че дълги години бил съветник на големи фирми и така до 2004 г., когато решил, че му е време да има свои големи фирми. През 1996 г. се сдобива с   чрез приватизация. \"Лактима\" е правоприемник на бившето предприятие \"Млечна промишленост\" във Велико Търново. Произвежда кисели, пресни, овкусени млека. На практика това е първата българска компания, започнала да произвежда айрян в производствени условия през 2001 г. Пазарът на промишлено произведен айрян в страната се оценява на около 10 млн. лева годишно, отбелязва \"Капитал\". В интервюта през годините Петър Христов обяснява, че всички пари, които инвестира, са от инвестиционната група и че никога не е ползвал държавни пари, както и такива по линия на предприсъединителните фондове на ЕС. Във Велико Търново един от проектите, които развива, е   - модерен луксозен жилищен комплекс от затворен тип. Според изявления на Христов собствениците на \"Велико Търново хилс\" са фондът \"Тидар България\" и няколко бизнесмени от Израел. Според Търговския регистър в \"Тидар България\" ЕАД акционери са израелската \"Тидар груп\" и регистрирано в Кипър дружество. До 2013 г. е собственик на холдинга \"Пропъртис мениджмънт груп\", който обединява дружества от хранително-вкусовата промишленост, инфраструктурата, строителството, туризма, финансови и консултантски компании. Сред тях е \"Лактима\". Понастоящем собственик и изпълнителен директор на холдинга е дъщеря му Михаела, а Христов е член на съвета на директорите. До началото на 2011 г. чрез \"Пропъртис мениджмънт груп\" ЕАД Христов е собственик на  , а от 2012 г. като едноличен собственик в Търговския регистър е вписано регистрираното в Кипър дружество \"Кастфлекс лимитид\". Според справка в Търговския регистър от 2008 до 2015 г. чрез \"Шугар импекс трейдинг\" Христов е държал някои от  , сред които дискотека \"Органза\", пицария \"Бианко, кафе \"Бианко\" и клуб \"Джак\", както и етнографска къща \"Българка\" в курортното село Арбанаси. Фирмата му \"Политрейд кънстръкшън\" участва в българско-унгарски консорциум \"Еко Бау Велико Търново 2014\", който печели поръчката за строеж на  , обслужващо шест общини от Великотърновска област. Останалите български компании с консорциума са свързваната с депутата от ДПС Делян Пеевски \"Водстрой 98\" (която тази година  стана собственост на \" Хидрострой\" АД ) и \"Строймонтаж\" ЕООД. Стойността на поръчката е над 23 млн. лв. \"Политрейд кънстръкшън\" ЕООД е част от консорциума \"Зимен дворец 2017\" ДЗЗД, който прави  ремонта на Зимния дворец в София. През 2008 г. Петър Христов получава наградата \"Велико Търново\" за принос в развитието на града, а през 2009 г. - приза \"Дарител\" на Националното сдружение на общините. Връзката с ГЕРБ Петър Христов е смятан за близък до бившия вицепремиер и вътрешен министър Цветан Цветанов, който е зам.-председател на ГЕРБ и депутат от Велико Търново. Бизнесменът е участвал през годините в прояви на управляващата партия. През 2014 г. Цветанов открива детска площадка в града, чието изграждане е спонсорирано от собственика на \"Лактима\". През миналата година Христов беше сред главните действащи лица на заключителното събрание на ГЕРБ преди балотажа на президентските избори и призовава съгражданите си да гласуват за Цецка Цачева. \"Поискайте подкрепата на всеки ваш приятел, съсед, близък – в името на тази демокрация, която ви доведе днес тук. Направете така, че в понеделник да останем демократи!\", призовал той на сбирката на 11 ноември, цитиран от пресцентъра на ГЕРБ. Името на Петър Христов нашумя покрай делото срещу шефа на антимафиотите във Велико Търново Орлин Тодоров. В обвинителния акт прокуратурата посочваше, че Тодоров е издавал придобита по служебен път класифицирана информация на Христов. Служителят на ГДБОП  получи условна присъда  заради действията си, но впоследствие  осъди държавата в Страсбург за незаконни обвинения . Тодоров беше замесен и в едно от съдебните дела срещу Цветанов след падането на ГЕРБ от власт през 2013 г. Бившият вицепремиер беше съден заради шестте \"Не\" върху искането за прилагане на специални разузнавателни средства срещу Орлин Тодоров, но  беше оправдан . Днес Цветан Цветанов и общинският координатор на партията във велико Търново Даниел Панов не отговаряха на мобилните си телефони. ГЕРБ все още не е излязла с коментар за убийството.", "date": "2018.01.08", "title": "Кой беше убитият днес Петър Христов"}
{"url": "https://www.dnevnik.bg/sviat/2018/01/08/3108963_bitkoin_zagubi_nad_edna_deseta_ot_stoinostta_si_za_den/", "text": "Криптовалутата биткойн спадна под прага от 15 000 долара днес, след като финансовият регулатор на Южна Корея съобщи, че той и други агенции са направили проверки в шест местни банки, които предлагат сметки в дигиталната валута на институции, предаде \"Ройтерс\". Биткойн, който е най-голямата в света виртуална валута по пазарна стойност, първоначално поевтиня със 7.57 процентни пункта до 14 902.99 долара на люксембургската борса \"Битстамп\" (Bitstamp). За кратко днес стойността му беше и малко под 14 000 долара (с близо 13% по-евтин в сравнение с курса в неделя, докато не се закрепи в рамките на между 14 000 и 15 000 към 18 ч. българско време. В края на миналата година криптовалутата  поскъпна рязко  с хиляди долари и така отбеляза 15-кратен ръст спрямо стойността си от началото на годината, като увеличи стойността си от около 13 000 на към 16 000 долара и курсът му  продължи нагоре . ", "date": "2018.01.08", "title": "Биткойн загуби над една десета от стойността си за ден"}
{"url": "https://www.dnevnik.bg/bulgaria/2018/01/08/3108976_rumen_radev_poiska_ot_mvr_usuvurshenstvane_na_rabotata/", "text": "Президентът Румен Радев обърна внимание на необходимостта от усъвършенстване на модела на работа в борбата с престъпността, за да се гарантира по-голямата сигурност на българските граждани. Това стана след срещата му с министъра на вътрешните работи Валентин Радев и с главния секретар на министерството Младен Маринов, съобщиха от прессекретариата на държавния глава. Тримата проведоха разговор в сградата на президентството. Срещата се състоя по настояване на Радев. По време на разговора Валентин Радев и Младен Маринов са информирали президента за обстановка в страната от последните седмици, както и за хода на разследванията по тежките престъпления от изминалите дни. В началото на годината беше извършено шесторно убийство в Нови Искър, като заподозреният за него Росен Ангелов беше открит вчера мъртъв. От МВР обявиха, че той се е самоубил. Днес сутринта  в София пък беше застрелян бизнесменът Петър Христов . Той е в съвета на директорите на холдинга \"Пропъртис мениджмънт груп\", който обединява дружества от хранително-вкусовата промишленост, инфраструктурата, строителството, туризма, финансови и консултантски компании. Холдингът е собственик на \"Лактима\" ЕАД, известна с производството на айрян \"Балкан\". Президентът обсъди с Радев и Маринов постигнатите резултати и слабостите в оперативно-издирвателната дейност на органите на МВР, както и взаимодействието им с органите на местната власт и гражданите при издирването на лица с влязла в сила присъда. Утре в президентството ще се проведе и  заседание на Консултативния съвет за национална сигурност,  като темата ще е \"Роля на Република България за развитието на Общата политика за сигурност и отбрана на ЕС в контекста на българското председателство на Съвета на Европейския съюз 2018\".", "date": "2018.01.08", "title": "Румен Радев поиска от МВР усъвършенстване на работата в борбата с престъпността"}
{"url": "https://www.dnevnik.bg/photos/2018/01/08/3108965_fotogaleriia_zaradi_vuglishta_v_germaniia_razrushavat/", "text": "Тежка строителна техника започна в понеделник унищожаването на църквата \"Св. Ламберт\" в германския град Имерат, за да се отвори място за разрастващата се открита мина за добив на въглища. Ще изчезне не само храмът от XIX век, но и цялото селище, в което някога са живели 1200 души, а сега са останали 7 семейства. Част от жителите - както и гробището - са преместени наблизо в Имерат ной (Новият Имерат). Проектът близо до границата с Холандия е лигнитната мина Гарцвайлер на корпорацията RWE, която изцяло финансира преместването.", "date": "2018.01.08", "title": "Фотогалерия: Заради въглища в Германия разрушават църква"}
{"url": "https://www.dnevnik.bg/bulgaria/2018/01/08/3108961_obedineni_patrioti_mogat_da_pomognat_v_otnosheniiata_s/", "text": "Президентът Петър Стоянов (1997-2002) заяви пред Би Ти Ви, че \"парадоксално \"Обединени патриоти\" могат да помогнат\" в бъдещите отношения на България с Турция. Като пример той даде поведението на Стефан Стамболов по време на мандата му като министър-председател в края на ХIХ век, когато се сближил много със султана на Османската империя, въпреки че бил едно от лицата на освободителното движение в страната. По думите му коалиционният партньор на ГЕРБ може да помогне с някои нестандартни решения, но не посочи какви точно. Стоянов добави, че Турция винаги трябва да бъде в центъра на българската дипломация. Според него няма как да имаш за съсед толкова силна икономически и военно страна и да не се опитваш да си в постоянни добри отношения с нея. Той подчерта, че емоциите от историческото минало между България и Турция не трябва да присъстват при разговорите на високо ниво между лидерите. Петър Стоянов допълни, че никой от българите няма да забрави произведенията на Дядо Вазов, но времената вече се променят. Президентът Стоянов каза още, че не трябва да се обръща толкова голямо внимание на статиите в чужди медии от последните седмици, в които се посочва, че България започва своето председателство на Съвета на ЕС обхваната от корупция. \"Никакво значение няма какво пише в тези вестници. Ако мислим, че нямаме корупция и проблеми със съдебната система, значи страдаме от голям проблем\", заяви Стоянов.", "date": "2018.01.08", "title": "\"Обединени патриоти\" могат да помогнат в отношенията с Турция, смята Петър Стоянов"}
{"url": "https://www.dnevnik.bg/sport/2018/01/08/3108859_bundesligata_se_nasochva_kum_digitalno_budeshte_s_mach/", "text": "За пръв път в историята футболен мач от Бундеслигата ще бъде предаван на живо в социалните мрежи. В петък потребителите на \"Фейсбук\" в Полша ще могат да гледат безплатно срещата между \"Байер\" (Леверкузен) и шампиона \"Байерн\" (Мюнхен). Услугата ще бъде предоставена от телевизия Eleven Sports. Тя е постигнала договорка с Германската футболна лига (DFL) да предава откриващия двубой за втория полусезон в Бундеслигата в интернет, съобщават в сайта на DFL.  Желанието на ръководството на германския футбол е да заеме силни позиции в сферата на дигиталните услуги и постепенно да разшири географията на онлайн излъчването. \"Дигитализацията играе ключова роля за Бундеслигата като водач в иновациите в областта на спорта. Дигиталните платформи и каналите ни в социалните мрежи предоставят нови и ефективни инструменти, които използваме, за да задоволим големия интерес към първенството на световния пазар чрез вдъхновяващо съдържание\", заяви Роберт Клайн, изпълнителен директор на дъщерната компания на DFL - Bundesliga International GmbH. От Германската футболна лига посочиха на сайта си, че Eleven Sports е излъчила близо 100 мача от Бундеслигата през настоящия сезон, както и 68 двубоя от Втора Бундеслига и Суперкупата на Германия. ", "date": "2018.01.08", "title": "Бундеслигата се насочва към дигитално бъдеще с мач на живо във \"Фейсбук\""}
{"url": "https://www.dnevnik.bg/sviat/2018/01/08/3108985_turskite_nacionalisti_shte_podkrepiat_erdogan_za/", "text": "Турската Партия на националистическото действие (ПНД) обяви, че ще подкрепи президента Реджеп Тайип Ердоган на изборите догодина, предадоха турски медии и \"Ройтерс\". ПНД, която се представя като опозиционна партия и не е във властта,  подкрепяше Ердоган  и в кампанията за спорния референдум за въвеждане на президентска република и други конституционни промени през април миналата година (въпреки че  част от избирателите  не споделяха тази позиция). Според анализатори това е помогнало да победи кампанията за \"да\" с малка преднина (51.4%). Изборите през ноември 2019 г. - както за държавен глава, така и за парламент - са ключови, защото след вота ще се утвърди и новата политическа система на Турция. Лидерът на ПНД Девлет Бахчели каза, че партията \"няма да излиза със свой кандидат-президент\" и \"ще реши да подкрепи Ердоган в президентските избори\". Според Бахчели обаче e необходимо да се намали минималният праг от 10%, изискван за влизане в парламента. На това искане нямаше незабавна реакция от турските власти, макар вицепремиерът Бекир Боздаг да приветства решението на ПНД да не представят собствен кандидат. На изборите през ноември 2015 г. партията взе 11.9% от вота, като загуби 4.29 процентни пункта от подкрепата си спрямо вота няколко месеца по-рано. \"Ройтерс\" отбелязва, че сред трудностите пред партията е предизвикателство от новата политическа организация -  \"Добра партия\"  - на бившия националистически кадър, някога и вътрешен министър,  Мерал Акшенер , която се прочу миналата година с агитацията си за \"не\" в референдума. Социологическо проучване от последните седмици дава на новата партия шанс да вземе гласове от ПНД, чиято подкрепа в такъв случай може да падне под 10-процентния праг. Това не би било за пръв път в най-новата турска история - през 2002 г. резултатът ѝ е под 9.5%, след като през 1999 г. получава почти двойно по-голям резултат. Създадена през 60-те години на миналия век от бившия военен Алпарслан Тюркеш като крайнодясна партия с пантурански залитания и остри позиции по кюрдския въпрос, тя преди десетилетия е свързана със \"Сивите вълци\" - групировка, влизала в кървави сблъсъци с левичарски организации по улиците на Турция.  Мехмет Али Агджа , опитал да убие папа Йоан Павел Втори през 1981 г., също е бивш член на организацията.", "date": "2018.01.08", "title": "Турските националисти ще подкрепят Ердоган за президент догодина"}
{"url": "https://www.dnevnik.bg/photos/2018/01/08/3108414_fotogaleriia_praznikut_bokoiavlenie_i_oshte_komiksi_ot/", "text": "Както всеки понеделник, \"Дневник\" представя редакторския подбор сред най-препоръчваните комикси от изминалата седмица. Справката е изготвена в 19.30 часа на 7 януари. Автор penetrating", "date": "2018.01.08", "title": "Фотогалерия: Празникът Бокоявление и още комикси от седмицата"}
{"url": "https://www.dnevnik.bg/sviat/2018/01/08/3107609_neudovletvorenite_ochakvaniia_sa_v_osnovata_na/", "text": "Неудовлетворените очаквания са основна движеща сила на евроскептицизма както в старите, така и в новите страни-членки на Европейския съюз. Разликата е във вида на очакванията - докато жителите на западните държави очакват източноевропейците да спазват основните европейски ценности (като солидарност или нулева толерантност към корупция), източноевропейците очакват да имат същият висок жизнен стандарт като в по-старите страни членки. Общото е, че хората и в двете части на Европа очакват Европейският съюз постепенно да се превърне в едно цяло с единни норми и богатство.  Това са основните изводи от първия етап на международно изследване, основано на 66 дебата с граждани на шест държави-членки - Австрия, България, Унгария, Германия, Латвия и Словакия. Дискусиите са организирани в рамките на проект \"Осмисляне и дебатиране на евроскептицизма\", подкрепен от програмата \"Европа за гражданите\" на ЕС. Дебатите в България бяха проведени от фондация \"Капитал\". Нарастващият евроскептицизъм е все по-голяма тема за притеснение в контекста на бъдещето на европейската интеграция. Проектът \"Осмисляне и дебатиране на евроскептицизма\" изследва евроскептицизма сред обикновените граждани в провинцията и как може да му се противодейства на местно ниво. Макар че страните в изследването не са най-евроскептичните (като Великобритания, Холандия или Дания например), и в тях има отчетливо нарастване на евроскептицизма. Германия може да се разглежда като единственото изключение, въпреки това, гледайки към източната част на страната, тенденцията е налице. Според гражданите на шесте държави основните предимства на ЕС са четирите основни свободи, преди всичко свободата на пътувате и на работа в други страни от ЕС. Най-критикувани са европейските фондове като източник на корупция, миграционната криза като пример за провала на ЕС да се защити и чувството за второкласно гражданство в посткомунистическите общества. Въпреки различните опити да се доближи ЕС до неговите граждани, проектът за европейска интеграция все още се възприема като елитарен. Възприемането на ЕС като проект, от който се възползват само избрани, редовно се появява във всички дебати. В Германия бе отбелязано, че елитите са тези, които извличат голямата част от ползите от Европейския съюз. В един от австрийските дебати дори бе посочено, че големия бизнес използва ЕС за сметка на своите граждани. Подобни възприятия, но на по-лично ниво, са представени и в страните от Централна и Източна Европа. В Словакия, България или Унгария само малцина се идентифицират като бенефициенти на определени програми и фондове на ЕС. Друг отрицателен имидж на фондовете на ЕС, който все още е налице в страните от Централна и Източна Европа, се основава на дихотомията център /провинцията. Аргументът е, че колкото по-далеч от столиците живеят хората, толкова по-далеч са икономическите възможности и ползите от ЕС. Обсъждането на средствата от ЕС разкрива две важни последици за политиките на ЕС и тяхното по-нататъшно комуникиране. Първо, без ефективния надзор на еврофондовете от наднационални органи на равнище ЕС, оценката на финансовата подкрепа от страна на ЕС ще се влоши: няма да засили имиджа на \"силен, подпомагащ партньор\", а този на \"щедър прахосник \". Второ, акцентът от ползите за \"обикновените хора\" следва да бъде засилен при комуникиране на ползите от средствата на ЕС. В идеалния случай хората трябва да разберат какво печели всеки един от тях и всеки техен съсед от евроинтеграцията. Бежанската криза е друг фактор провокиращ евроскептицизма. Забележително е несъответствието в отношението към собствените граждани като икономически мигранти в Западна Европа, от една страна, и към мигрантите, идващи в Централна Източна Европа от неевропейски страни, от друга страна. Докато първото е наред, защото е от полза \"за нас\", второто не се разглежда като другата страна на същата монета. Идеята, че гражданите на ЦИЕ се третират като европейци втора класа, беше изказана във всяка такава страна, в която бяха проведени дебати. Неравнопоставеност на жизнените стандарти между държавите-членки на ЕС; различно заплащане за същата дейност в зависимост от националността на работника; различни нива на субсидии за ЦИЕ и западни земеделски стопани, различни стандарти за защита на клиентите по отношение на храната – тези фактори подхранват чувството на източноевропейците, че не са пълноценни европейски граждани. От друга страна, усещането за несправедливост е силно застъпено и в старите държави-членки. Те посочват \"някои източноевропейски държави\" като нарушители, за които общите принципи не важат. Проблемът многократно се споменава като неуважение към европейските правила и ценности от страна на тези страни. Както един участник в Австрия каза: \"Тези страни искат само да имат вземат и да извличат изгоди, без да дават нищо в замяна\". Ползите от еврочленството Четирите свободи на ЕС (свободно движение на хора, стоки, услуги и капитали) са спонтанно споменати във всички дебати като основни предимства на европейската интеграция, макар и по-скоро абстрактни. По-задълбоченото обсъждане на четирите свободи обаче разкрива различията между западните членове, от една страна, и страните от Централна и Източна Европа, от друга. В Германия и Австрия свободата на движение се оценява положително не само от гледна точка на личните ползи, но и като общ принцип, който си струва да се запази. От друга страна, участниците от страните от Централна и Източна Европа гледат на четирите основни свободи чрез оптиката на личните им ползи, свързани с тях или с приятелите и членовете на техните семейства. Освен това в страните от Централна и Източна Европа свободата да се преместиш в друга страна също беше отчетена като частично отрицателна, тъй като допринася за изтичането на мозъци и масовото напускане на младите хора от тези страни. Програмата \"Еразъм\" често е спеменавана като един от добрите примери, който предлага възможност за \"усещане\" на европейската общност от първа ръка и за изграждане на европейска идентичност сред младите хора в дългосрочен план. Сравнявайки дебатите за ползите от ЕС, друга разлика е преобладаване на материални облаги, посочвани от гражданите на новите държави-членки. Развитието на инфраструктурата се посочва повече от всичко друго като осезаема полза от членството в ЕС. Ползите като сигурност или оправомощаване на държавите на международно ниво (като част от ЕС) рядко се споменават в източноевропейските страни, но са част от дебата в Австрия и Германия. Интересне феномен е, че основната цел с която е създаден Европейския съюз – да осигури дълготраен мир на континента, рядко се споменава като спонтанно възприемана полза. Само някои по-възрастни участници от Германия споменават важността на ЕС като гарант за мир и сигурност. А сега накъде Повече от 10 години след като страните от ЦИЕ станаха члени на ЕС все още има значителни различия между старите и новите държави-членки. Тези различия не са само в икономическия статус на държавите-членки, но и в нагласите към големите политически въпроси, пред които е изправен ЕС. Мнозина счятат, че диференцираната интеграция би била решение на липсата на консенсус за това как да се преодолеят многобройните кризи в Европа. Въз основа на изследването в шестте държави-членки може да се твърди, че  , твърдят анализаторите от Comenius university, Словакия, водещ партньор в проекта. Според тях тъй като липсата на единство води до засилване на евроскептичните нагласи, диференцираната интеграция по-скоро  , тъй като тя допълнително би усилила същестувващото чувство за втора категория европейци. Поуките Изводите от дебатите в шестте държави в рамките на изследоването показват, че има поне два аспекта на общоевропейския проект, към които не трябва да се подхожда с лека ръка. Особено когато се имат предвид, че (нереалистичните) очаквания в старите и в новите членове, които подхранват евроскептицизма, бяха създадени предимно от политиците.  е необходимостта четирите свободи да бъдат запазени като най-ценното постижение на ЕС. Ограниченията на шенгенския режим или възможната защита на местните пазари на труда биха могли да навредят на проекта на ЕС безвъзвратно. Възможността за диференцирана интеграция като бъдещ път за ЕС трябва да се третира много предпазливо.  е, че въпреки зачителното подобрение на ситуацията в региона на Централна и Източна Европа, новите държави-членки все още са икономически изостанали. Дебатът относно новата перспектива на политиката на сближаване на ЕС трябва да вземе предвид това. Стратегията за излизане (от зависимостта от еврофондовете) следва да бъде приета, докато преходният период за намаляване на подкрепата от ЕС ще продължи да съществува (дори след 2020 г.).", "date": "2018.01.08", "title": "Неудовлетворените очаквания са в основата на евроскептицизма, показва изследванe"}
{"url": "https://www.dnevnik.bg/analizi/2018/01/08/3099399_modelut_gerb_prevrushta_obshtestvoto_v_socialna/", "text": "- От осигуряване на спокойна година за властта има смисъл, само ако тази власт се готви за сериозни реформи или провежда реформи. Настоящата власт не провежда реформи, а се носи като платноход по ветровете на определена конюнктура, която в момента е благоприятна. Която и власт да ни управляваше при такава конюнктура, освен ако не е напълно престъпна, щеше да постигне успех. Затова и мантрите, че нещо толкова страшно ще се случи, ако ГЕРБ загубят властта, са просто мантри. Страшното ще се случи, не ако ГЕРБ загубят властта, а ако конюнктурата в света се промени. Но – да, вълнения и трусове ще има. Или по-точно трусчета по линията корупция. Но само трусчета. И защото липсва реална алтернатива на управлението на ГЕРБ и Патриотите, и още повече, защото тези, които се обявяват за най-върлите борци срещу корупцията – БСП и ДПС, не биха дръзнали да осветлят проблема в истинските му мащаби, за да не паднат самите те жертви на това осветляване. Ако г-н Борисов все пак загуби управлението, то ще е поради изблик на наранено честолюбие, а не поради някакви държавнически причини. В този смисъл то няма реално значение.  - Т.нар. европредседателство е, погледнато отстрани, един голям бюрократичен акт. Е, да, но то е и церемония, която трябва да ни легитимира като по-пълноценна част от Европа. Проблемът е, че тези, които ще ни легитимират, имат сериозни проблеми със собствената си легитимация и част от тези проблеми се дължат и на това, че бюрократични актове се превръщат в церемонии, в които се влага целият символен и икономически ресурс на една държава. - Двете неща са свързани по особен начин. Едни силни Балкани, които членуват в ЕС, са естествено огромна пречка пред имперските амбиции на Турция, управлявана от г-н Ердоган, така че на България ще бъде трудно хем да води единия процес, хем да е балансьор в другия. Няма как да стане, още повече, че в нас действа мощно и една не особено прагматична историческа гордост, която ни тика да сме си отделно – и от Турция, и от другите страни на Балканите. Добре е стъпките да са малки и конкретни, без да са плахи. - Да не се изложим пред чуждите хора – това е един от законите на българския обществен манталитет, ключът към лошото българско гостоприемство, граничещо с угодничество, най-ефикасното оправдание да скрием конфликтите под килима. Нашата грижа не е за госта, когото искаме да посрещнем добре; нашата грижа е този гост да не види какви сме или по-точно какви не сме. Защото ако сме спокойни и горди с това, което сме, опасенията ни ще бъдат само дребни грижи. Уви, по истеричното очакване на т.нар. чужденци личи, че днешната власт никак не се чувства уютно с това, което ще им покаже.  Има обаче и друг поглед към въпроса. Мисля си за прекрасното стихотворение на Кавафис, в което едни цивилизовани люде очакват варварите и варварите не идват. Да не се окаже, че ние, \"варварите\", се готвим за цивилизованите европейци, чакаме ги да дойдат да ни отърват от нашето варварство, да ни признаят за част от техния свят, а накрая те не идват, т.е. идват някакви хора, които са съвсем като нас и не само, че няма от какво да ни отървават, ами ни натоварват и със собствените си, привидно по-цивилизовани тежести.  - Тази централа едва ли някога ще произведе ток, но тя отдавна произвежда напрежение. Казвам това, за да разделим икономическите аргументи от емоционалните. Това е последният голям проект на социализма, последният мастодонт от онова време, последният символ на онази икономика – решението за него е по някакъв начин и решение за наследството на социализма. Така че нещата не опират просто до икономическа целесъобразност; съдбата на този казус ще се реши тогава, когато най-сетне решим какво е отношението ни към социализма и неговото наследство. - Проблемът не е в поканата, която така или иначе беше отклонена, дори напротив – редно е руският президент да бъде поканен и да гостува на едно подобно честване. Проблемът е в поведението ни като домакини – дали няма да забравим, че в тази война участват и българи, че впоследствие е платена от българската хазна, че макар и братска, тя не е безкористна И най-вече: че когато Русия гостува някъде, домакините стават излишни. - Колкото и да ми е неприятно да го кажа, смятам, че не, или поне не и докато единственият проблем е т.нар. обединение. Важно е, разбира се, тези групи да се свържат, но далеч по-важно е да се излезе от технократското говорене и да се атакуват ребром два въпроса, които ще са ключови за бъдещия ни живот, а именно: равни ли са наистина хората (в какво са равни и в какво не) и до каква степен отделният човек и целият народ са отговорни за личната си и обществената си свобода. Не може да имаме ефективна дясна партия без дясна идеология и съответно – да имаме дясна идеология, която, както е в момента, робува на един прост, свенлив възглед за равенство и едва-едва дръзва да критикува начина, по който живее отделният човек и неговата група. Дясно означава идеал ако не за най-добро, то поне за по-добро. Дясно означава стремеж към подобрение на отделния човек и неговата група посредством образование и опиране на някакви неоспорими ценности. Дясно означава и това – граници на релативизма. - За да се появи алтернатива на ГЕРБ, трябва да се появи достатъчно смел политически субект, който да оспори посредствения модел за щастие, предлаган от тази най-голяма българска партия. В какво се състои този модел ли? В това да оставиш хората да са щастливи с първото, което им иде да направят или кажат. Това е ГЕРБ – политически механизъм за задоволяване на първичните желания и потребности. Е, да, само дето този модел всъщност няма много общо с политиката, рано или късно той превръща обществото в една социална купчина. Както изтощеният от цяла нощ чалга и пиене на сутринта вече не е организъм, а телесна купчина.  - От няколко години то е едно и също: повече хора да напуснат безвъзвратно \"Фейсбук\", да прочетат поне няколко стойностни книги, да се усъмнят в желанията си и ако тези желания оцелеят – да се впуснат с всички сили в тяхното осъществяване. Повече хора в тази страна да си обичат живота и мястото, на което живеят – географско и социално. Що се отнася до държавата – да спре да се носи по вятъра и да дефинира цел, ако щете – оправдание за това, че съществува.", "date": "2018.01.08", "title": "Моделът ГЕРБ превръща обществото в социална купчина"}
{"url": "https://www.dnevnik.bg/bulgaria/2018/01/08/3108435_iasno_i_tiho_shte_e_v_ponedelnik_slabi_dujdove/", "text": "Седмицата започва с вероятност за образуване на мъгла или ниска облачност в низините и околните водни басейни и преобладаващо ясно време в останалата част от страната. Минималните температури сутринта ще са между минус 2° и 3°, по Черноморието 4°-8°, съобщава Националният институт по метеорология и хидрология (НИМХ) към БАН, цитиран от Агенция \"Фокус\".  ще преобладава слънчево и почти тихо време. По-късно през деня от запад ще се появи висока и средна облачност. На места в низините и котловините мъглите и ниската облачност ще са трайни и там ще е по-хладно, с максимални температури между 7° и 9°, в останалата част от страната температурите ще достигат 10°-15°. Атмосферното налягане е над средното за месец януари и ще продължи да се повишава.  ще преобладава слънчево време. На места в сутрешните часове ще има мъгла или ниска облачност. По-късно през деня ще се появи висока облачност. Вятърът ще слаб от югоизток. Максималните температури ще са 10°-11°. Температура на морската вода е 9°-10°. Вълнението на морето ще бъде 1-2 бала.  ще е предимно слънчево, с разкъсана средна и висока облачност. По билата ще духа до умерен югозападен вятър. Максималната температура на височина 1200 метра ще е около 12°, на 2000 метра – около 6°.  Ще преобладава облачно време.  само на отделни места ще превали слаб дъжд.  валежи ще има на повече места. Вятърът ще е от изток-югоизток, слаб, в източните райони до умерен.", "date": "2018.01.08", "title": "Ясно и тихо ще е в понеделник, слаби дъждове започват от вторник"}
{"url": "https://www.dnevnik.bg/bulgaria/2018/01/08/3108458_deputatite_zabraviha_da_uduljat_zashtitata_za/", "text": "Вероятно заради работата си по приемането на антикорупционния закон преди коледните празници, депутатите са забравили да удължат мораториума за спиране на давността за придобиване на имоти частна държавна и общинска собственост. Досега този срок е удължаван няколко пъти, като последно това се случва през 2014 година за срок от три години и важи до 31 декември 2017 година. От сайта на Народното събрание става известно, че на 22 декември миналата година е внесен  проект  на Министерски съвет за изменение на закона за собствеността, който предвижда поредното удължаване със срок до 31 декември 2022 година - т.е. за пет години. Внесеният проект обаче не е гласуван от депутатите, като това напрактика е било невъзможно с оглед на това, че 22 декември е бил петък. А  последното заседание на Народното събрание  за годината беше на 21 декември. Не е и известно как ще процедират народните представители оттук нататък. Те се връщат на работа на 11-ти януари и към момента изглежда, че ще гласуват изменението с обратна сила. Което не е допустимо. \"Дневник\" не успя да открие народни представители от правната комисия на парламента, която е водеща по законопроекта, за да коментират какво ще се случи. И в мотивите към изменението, е посочено, че негласуването му в срок Т.е. от 31 декември до 11-ти януари или датата, в която народните представители ще решат да се занимаят с казуса, давността за придобиване на частна държавна и общинска собственост тече. И всеки може да отиде при нотариус със свидетели и да придобие имот, който добросъвестно е владял 10 години, който е частна държавна или общинска собственост. Близо 20 години имотите не могат да бъдат описани Първият гласуван мораториум е през 2006 година, когато малко преди да изтекат 10 години (въведена през 1996 година възможност да придобиеш имот частна държавна и общинска собственост по десетгодишна давност) - става известно, че държавата не е била готова с актуване и описване на имотите си. От тогава мораториуъмът е бил удължаван няколко пъти. Последно това се случва през декември 2014 година. Мотивите на управляващите от втория кабинет на Бойко Борисов са че, \"удължаването на срока е необходимо поради все още неприключилия процес по първоначалното актуване на имотите – държавна и общинска собственост. \"Налице са непреодолими обективни затруднения за цялостното обхващане на имотите на територията на много области поради липса на финансови средства, достатъчен административен капацитет и необходимата информация за идентифицирането на имотите по действащите към момента карта на възстановената собственост\", става известно от мотивите към проекта, внесен от Министерски съвет и подписан от вицепремиера Томислав Дончев. Причина за поредното удължаване на срока е и фактът, че кадастралните регистри не са готови и когато това се случи, областните управители и кметовете ще могат да извлекат информация за имотите, за които в другите регистри липсват документи за собственост. При обсъждането на удължаването на срока в парламентарната правна комисия на  16 декември 2014 година , (видно от стенограмата) тогавашният заместник-регионален министър, а сега и министър Николай Нанков обяснява, че предложеният тригодишен срок е обвързан основно с  приемането на кадастралната карта. \"Именно това е бил и нашият мотив. Тъй като цялостният процес по обхващане на всички имоти е свързано с два основни фактора: липса на капацитет и на ресурс на общинските областни администрации, основно финансов, че не решаваме проблема с предложените текстове. Но вторият основен проблем смятам, че ще го решим. Аз мога да поема някои ангажименти от министерството в тази насока, именно липса на идентификация на имотите...Така че приемането на кадастралната карта е един от изключително важните моменти, в които ще се идентифицират веднъж частните имоти, на второ място, тези имоти, които към момента не са актувани, а имат всички нормативни предпоставки да бъдат актувани като общински, ако имат характер, респективно на общинска собственост, и на държавни такива\", обяснява Нанков. Той уточнява, че към онзи момент 20% от територията на страната е включена в кадастрална карта. На заседанието, депутатите тогава решават освен да удължат срока с още три години и Министерски съвет до 30 юни 2015 г. да представя пред Народното събрание \"план за действие, съдържащ всички необходими мерки, които следва да бъдат предприети от съответните държавни и местни органи на власт с оглед спазването на горепосочения срок.\" Кадастрална карта през 2023 година, ако има финансиране В мотивите на новия внесен законопроект от края на декември 2017 година, подписан от премиера Бойко Борисов, с който се предлага ново удължаване със срок от пет години, посочената водеща цел на изменението е - \"защитата на държавния и обществен интерес в максимална степен\". От тях става известно, че въпреки че са предприети мерки, описани в правителствен план, \"се налага изводът, че дейностите продължават да се извършват, но не са налице условия за приключването им в рамките на указания срок до 30 ноември 2017 г., съответно до 31 декември 2017 г\". Необходимо е ново удължаване заради \"необходимостта от окончателното финализиране на процеса по установяване, регистриране и актуване на имотите от страна на държавата и органите на местното самоуправление... и с оглед на ефективното управление и ползването на имотите и осъществяването на постоянен контрол в тази насока\", става известно още от мотивите. Отново като основен проблем е посочен липсата на кадастрална карта и кадастрални регистри за цялата страна, \"Съгласно представената от Агенцията по геодезия, картография и кадастър информация, актуална към декември 2016 г., цялостното покритие на територията на страната с кадастрални карти и кадастрални регистри се очаква да приключи до края на 2023 г. при осигурено финансиране\", пише още в законопроекта. В него се цитира позицията на всички областни управители, според които \"държавните имоти все още не са защитени и възможността да бъде придобита собственост на трети лица върху тях би засегнала до голяма степен най-вече обществения интерес с оглед на публичната функция и значимостта, която има немалка част от тези имоти\".", "date": "2018.01.08", "title": "Депутатите забравиха да удължат защитата за придобиване по давност на държавни и общински имоти"}
{"url": "https://www.dnevnik.bg/intervju/2018/01/08/3101416_nadia_mateeva_psiholog_tehnologiite_sa_izvinenie_a_ne/", "text": "- Привидно общуването изглежда по-лесно, но всъщност все повече загърбваме своите желания, страхове и несигурности, които ни дават възможност да се свържем истински с другите хора и да преживяваме. Ние изначално сме водени от противоречиви нагони. И сякаш не искаме да си признаем, че ги имаме, а предпочитаме да показваме винаги лесната и добрата си страна. Това обаче ни играе лоша шега, защото се оказва по-трудно да общуваме, ако заобикаляме трудните вътрешни процеси.  - Да, иска ни се да сме на повърхността, всичко да изглежда гладко, чисто, ясно. И ако има други неща, те не се показват. И да, изглежда инфантилно - лесно за отразяване, споделяне, приемане.  - Описаното всъщност отразява едно и също състояние - на отчужденост от себе си и от другите. Истинското свързване предполага не само размяна на приятни преживявания, но и на тревога, стрес, страх и други негативни емоции, които ни се иска да заобикаляме. Участието в общности в социалните мрежи пък създава усещане за привидна сигурност и удобство. То обаче не решава, а създава още по-големи проблеми, защото несъзнаваната част от нас, знае, че вътре във всеки има пространства, които не осветяваме, защото не се справяме с тях. Този проблем съществува отпреди ерата на технологиите, просто те дават по-големи възможности да заобикаляме темите, които не искаме да вадим на показ, защото имаме възможност да ги завоалираме по лъскав начин в мрежите.  - Дали телефоните са това, което не ни дава възможност да сме открити към себе си? Те са само един екран, на която можем да прожектираме всичко, което ни се е искало да правим или не в живота си преди това. Да сме постоянно на линия е нещо, което като че ли правим по инерция. Можем да кажем: \"Сега имам лично време и няма да съм на линия\". Но по този начин влизаме в модела на реда и ограничеността, на правилата, които самите ние трудно приемаме, защото  светът изглежда по-лесен, когато няма ограничения. Звучи противоречиво, но такъв е начинът, по който сме устроени. По-осъзнатите хора си дават сметка, че съществуват ограничения и трябва да намерим начин да се справяме с тях. Оттам идва противоречието - уж приемаме, че може да има такава рамка, но не го правим. Телефоните не са причината за това. Най-лесно е някой извън нас да е лошият, а ние да сме изцяло добри.  - Те могат да бъдат само повод да го правим, не са причина в никакъв случай. Макар че много често ни се иска да бъдат удобно извинение.  - Общуването и преживяванията в социалните мрежи не дават възможност на хората, особено на децата, да минат през естествените процеси на затрудняване: на опити и грешки, на това не само да бъдеш харесван, но и да се срещнеш с трудната страна и да се справиш с нея. Това е паралелна реалност, която не дава възможност да развием истински капацитет за отчитане на ограничеността, правилата и стила на живот в действителността.  - Като всяко нещо, технологиите могат да са полезни, ако имат своето място и ограничение. При формирането си децата ползват преходни пространства, в които чрез играта започват като че ли да бъдат \"големи\" и \"истински\". По същия начин технологиите могат да бъдат преходно пространство, в което те да се развиват и усвояват правилата на живота на големите. Ако обаче се минат определени граници - обикновено преценявани от родителите за конкретното дете, и технологиите започнат да заместват реалните житейски ситуации, стават опасни.  - Усилва се илюзията за омнипотентност, за това, че човек може всичко. Ако не отчитаме, че това е част от една привидна реалност, можем бързо да се подхлъзнем да мислим, че нещата са възможни и в реалността, а там е по-различно. Да отчитаме разграничението между двете е нещо, което би ни дало възможност да останем истински.", "date": "2018.01.08", "title": "Надя Матеева, психолог: Технологиите са извинение, а не причина да не общуваме истински"}
{"url": "https://www.dnevnik.bg/sport/2018/01/08/3108452_futbolist_na_godinata_-_kristalnoto_otrajenie_na/", "text": "Вероятно тази мъдрост трябва да си припомнят футболните запалянковци в България след церемонията по награждаването на най-добрия футболист за 2017 г. (да, такава имаше в неделя вечер). Защото едва ли има нещо по-малко от това във визитките за постигнатото през годината на някой от отличените да се спомене участието му като титуляр в приятелската среща със Саудитска Арабия. Ивелин Попов  стана \"Футболист на годината\" за трети пореден път . И трите пъти заслужено, като през 2015 и 2017 г. го направи с огромна преднина пред останалите. С отличията си от анкетата играчът на \"Спартак\" (Москва) влезе в тройката за всички времена, като се изравни с Христо Бонев. Пред него са само рекордьорът със седем награди Димитър Бербатов и Христо Стоичков (петкратен победител). Единствено Бербатов и Стоичков са печелили приза повече поредни пъти - по четири. Да се правят сравнения между различните поколения е трудно. Но въпреки това \"Футболист на годината 2017\" разкри в кристален образ тъжното положение на българския футбол. Гласуването сред журналистите показа, че на него му липсва качество, което е следствие на дълбоките проблеми по цялата пирамида. Сам съм, други няма През 2017 г. Попов изпрати една от най-успешните си години в професионален план. Атакуващият полузащитник помогна на \"Спартак\" да стане шампион след 16-годишно прекъсване и спечели Суперкупата на Русия. Записа и пет мача в групите на Шампионската лига, а в националния отбор си върна капитанската лента и направи силни двубои. И заслужено отново спечели наградата. С близо два пъти по-малко точки втори остана нападателят Мартин Камбуров, за когото на 37 години това е първо влизане в тройката. А трети стана Тодор Неделев, помогнал на \"Ботев\" да вземе купата и Суперкупата. \"Естествено, че не съм абониран за тази награда, конкуренция има\", каза дипломатично Попов. Но уточни: \"Очаквах до октомври-ноември да спечеля тази награда. След това се разколебах, тъй като не играех редовно. Тази награда обаче не е за месец или два, а за цяла година. Щастлив съм и благодаря на хората, които са гласували за мен. Изравних една легенда като Христо Бонев и мога да бъда единствено доволен от този факт\". Не беше далеч времето, в което за първите места в анкетата се съревноваваха футболисти, състезаващи се \"Манчестър юнайтед\", \"Атлетико\" (Мадрид), \"Астън вила\" или такива с важна роля във водещи отбори в Холандия, Русия или Швейцария, например. Такива бяха \"трите коня, дърпащи каляската\" - Бербатов, Мартин Петров и Стилиян Петров. След това и Николай Михайлов като вратар на \"Твенте\" и Иван Иванов от \"Базел\". Такъв можеше да е и Неделев, но той не успя да се пребори за място в \"Майнц\" и се върна в Пловдив. Сега вече е друго. И макар в българското първенство да има футболисти с качества, то за индивидуална награда са важни и спечелените с отбора отличия. А такива имат \"Лудогорец\" и \"Ботев\". Шампионите обаче все по-рядко и по-малко използват българи в състава си. Показателно е, че единственият призьор на клуба от Разград в анкетата е Марселиньо. Съвкупността от тези факти е в основата на непрестанното \"опипване\" на състава на националния отбор и честата смяна на футболистите в него. Голямата болка Наскоро президентът на БФС  Борислав Михайлов посочи като успех победите на България срещу Швеция и Холандия . Освен мимолетна радост обаче, те не донесоха нищо повече, защото националният отбор остава без класиране на голямо първенство от 2004 г. \"Наясно съм, че всяка награда е ценна, но футболът е колективен спорт. Затова бих си заменил призовете от \"Футболист на годината\" за едно участие на световно или европейско първенство\", каза Ивелин Попов. Горе-долу по същото време в телевизионно интервю вицепрезидентът на футболния съюз Йордан Лечков за пореден път развиваше тезата си, че управлението на БФС е добро и Михайлов заслужава четвърти пореден мандат. В хвалебствията се включи и министърът на спорта Красен Кралев, който индиректно заяви подкрепа за Михайлов: \"Надявам се догодина пак в същия състав да се съберем тук за връчване наградата за най-добър футболист\", каза той от сцената на церемонията, останала извън ефира на БНТ. \"През годината свършихме много работа с Борислав Михайлов и неговия екип - Емил Костадинов, Антон Попов и всички останали. Имахме отличен синхрон.\" Покрай размяната на любезности на управленско ниво и липсата на достатъчно качество на терена може би е добре, че Бербатов сам помоли да не се гласува повече за него. Защото дори и само с името си и участието в благотворителния си мач, току виж влязъл в тройката. Просто защото в момента това е нивото на българския футбол.", "date": "2018.01.08", "title": "\"Футболист на годината\" - кристалното отражение на българския футбол"}
{"url": "https://www.dnevnik.bg/sviat/2018/01/08/3107844_naidjul_faraj_otiva_v_brjuksel_da_zashtiti_britancite/", "text": "Активистът за Брекзит и бивш лидер на евроскептичната партия UKIP  Найджъл Фараж  иска да представи в Брюксел мнеието на 17.4 млн. британци, гласували за излизане от Европейския съюз. Днес той ще се срещне с главния преговарящ от страна на ЕС Мишел Барние. Фараж  настоява, че Барние се среща с хора, които \"искат да спрат или да отложат за Брекзит\" и той ще защити останалите. Като лидер на UKIP именно  Фараж  настоя бившият премиер Дейвид Камерън да предложи референдум за членството в ЕС и водеше яростна кампания за отказа от него.  Брекзит е негова кауза от 20 години  насам и след резултата от референдума Фараж подаде оставка с мотива, че е изпълнил мисията си. Той поиска среща с  Барние , след като в Брюксел бяха представители на торите, лейбъристите и либералните демократи. Европейската комисия коментира тогава, че \"вратата на Барние е винаги отворена\", но преговорите се провеждат само между него и министъра за Брекзит Дейвид Дейвис.", "date": "2018.01.08", "title": "Найджъл Фараж отива в Брюксел да защити британците, които искат Брекзит"}
{"url": "https://www.dnevnik.bg/razvlechenie/2018/01/08/3108522_tri_bilborda_izvun_grada_i_leidi_burd_sa_golemite/", "text": "Драмата \"Три билборда извън града\" на Мартин Макдона и комедията \"Лейди Бърд\" на Грета Гъруиг са най-добрите филми на 2017 г. според Асоциацията на чуждестранните журналисти, акредитирани в Холивуд. Сдружението връчи наградите си, известни като \"Златен глобус\", на церемония в Лос Анджелис, на която всички се явиха облечени в черно в знак на солидарност с жертвите на сексуално насилие. Нощта беше белязана и от остри и емоционални изказвания по повод големия скандал, започнал с разкритията срещу продуцента Харви Уайнстийн, и в подкрепа на онези, които дръзнаха открито да говорят за една от тайните на развлекателната индустрия и извън нея. \"Три билборда...\" на британеца Макдона си тръгна с най-много статуетки - 4, включително за главна роля в драматичен филм на Франсис Макдорманд. При мъжете Гари Олдман бе отличен за най-добър актьор в историята за Уинстън Чърчил \"Най-мрачният час\" - първа голяма американска награда за големия актьор, също британец, който също е и критик на церемонията. За роли в комедия бяха отличени изпълнителката на главната роля в \"Лейди Бърд\" Сирша Ронан и Джеймс Франко\" за неговия The Disaster Artist - филм за \"най-лошия филм, правен някога\", \"Стаята\" от 2003 г. За най-добър режисьор бе определен мексиканецът Гийермо дел Торо за \"Формата на водата\". Но внимението на медиите бе насочено и към това дали и какви послания ще изпратят участниците в церемонията. \"Честита нова година, Холивуд! Вече сме 2018 г. - марихуаната най-после е разрешена и сексуалният тормоз най-после не е\", започна водещият Сет Майерс. \"Време е да говорим за слона, който не е в залата. Харви Уайнстийн не е сред нас тази вечер, защото чух слухове, че е откачен и с него е трудно да се работи. Но не се притеснявайте. Той ще се върне след 20 години, когато ще стане първия, освиркан при изброяване на починалите през изминалата година\". Тон за вечерта бе зададен още преди началото, когато на червения килим една след друга пристигаха звезди, облечени изцяло в черно. Те поддържаха основната тема и в изказванията си. Опра Уинфри, която бе отличена за цялостен принос, каза: \"Всички в тази зала сме почитани заради историите, които разказваме, а тази година самите ние се превърнахме в история за разказване. Но нашата история не засяга само развлекателната индустрия. Изказвам благодарност на жените, които се изтърпели години на насилие и посегателства, защото като майки имат деца за изхранване, сметки за плащане и мечти за преследване\". \"Мнозина от нас са възпитавани да не говорят за тези неща\", каза и Лора Дърн, отличена за най-добра поддържаща роля в телевизионния сериал \"Големи малки лъжи\".\"Нека научим децата си да говорят без страх от последиците и това да бъде новата пътеводна звезда на нашата култура.\"", "date": "2018.01.08", "title": "\"Три билборда извън града\" и \"Лейди Бърд\" са големите печеливши от черния \"Златен глобус\""}
{"url": "https://www.dnevnik.bg/photos/2018/01/08/3108497_fotogaleriia_nagrajdavaneto_na_nai-dobrite_futbolisti/", "text": "Ивелин Попов беше избран за   за трета поредна година. Капитанът на националния отбор събра 228 точки и изпревари Мартин Камбуров (125) и Тодор Неделев (48) в 57-ата анкета. Попов се изравни с легендарния Христо Бонев, който също е трикратен победител, а пред него са единствено   с пет и рекордьорът Димитър Бербатов, който седемкратен победител.", "date": "2018.01.08", "title": "Фотогалерия: Награждаването на най-добрите футболисти в българския футбол"}
{"url": "https://www.dnevnik.bg/zdrave/2018/01/08/3108531_samo_70_ot_decata_sa_imunizirani_sreshtu_morbili/", "text": "По данни на Националния център по заразни и паразитни болести около 70% от децата в България са имунизирани срещу морбили. Това обяви пред БНТ директорът на центъра Тодор Кантарджиев. Уточни, че в момента в съседните страни като Румъния, Сърбия и Северна Гърция има много случаи на заболяването. Дребната шарка върлува и в Европа - засегнати са Германия, Франция и Италия. През миналата седмица и здравното министерство призова родителите да проверят дали децата им са ваксинирани. Ваксината е тривалентна и се поставя за пръв път на 1 г., а след това се повтаря на 12 г., напомни Кантарджиев. В Сърбия вече е регистриран един смъртен случай след заболяването, а от началото на епидемията в Румъния са починали 50 души. Кантарджиев обясни, че проблем в случая са късните усложнения. Те обичайно засягат централната нервна система и някои от тях са с тежка инвалидизация. Експертът посочи, че чистият въздух е враг на морбилите и затова препоръча редовно проветряване на помещенията, а децата под 1 г. да не общуват с пристигащи от чужбина хора. ", "date": "2018.01.08", "title": "Само 70% от децата са имунизирани срещу морбили"}
{"url": "https://www.dnevnik.bg/bulgaria/2018/01/08/3108526_shef_ot_avtomobilnata_inspekciia_e_osvoboden_zaradi/", "text": "Областният директор на бившата ДАИ в Пазарджик, а сега Изпълнителна агенция \"Автомобилна администрация\", Владимир Добрев ще бъде освободен. Това съобщи самият той в ефира на БиТиВи. Освобождава поста от 15 януари срещу 6 заплати обезщетение. Дотук се стигнало след като преди време завел подчинените си на инструктаж по темата корупция в затвора. Самият той разказа, че в миналото си на следовател е ходил служебно в затвора и още помни какво въздействие е имало това върху него, затова решил да заведе служителите си в учебния център. Допълни, че през последните години агенцията е проверявана от различни служби след сигнали за корупция. Уведомил за идеята си и своя ръководител. Впоследствие обаче служител се оплаква, макар че самият той не се е предвиждало да бъде на въпросния инструктаж. Директорът обясни, че посещението не е включвало контакт със затворниците. Той припомни, че през последните години е имало множество проверки на различни нива в агенцията заради сигнали за корупция. Имаше и арестувани и обвинени служители.", "date": "2018.01.08", "title": "Шеф от автомобилната инспекция е освободен заради инструктаж на служители в затвора"}
{"url": "https://www.dnevnik.bg/sport/2018/01/08/3108528_real_madrid_minava_v_rejim_mach_za_mach_a_zidan_shte/", "text": "Треньорът на \"Реал\" (Мадрид) ще опита да открие причината за слабите резултати в Испания. Испанският шампион  завърши 2:2 при гостуването си на \"Селта\"  и вече е на 16 точки от водача \"Барселона\", макар да е с мач по-малко. \"Няма да говорим за лигата всяка седмица. Губим точки, а ако губим точки, няма да имаме успех. Трябва да вървим мач за мач и да побеждаваме\", каза Зидан. Французинът продължи: \"Необходимо е да установя проблема, защото аз съм отговорният. Опитвам и ще продължим да опитваме. Напоследък не играем с постоянство\". По думите му \"Реал\" не играе така, както трябва. \"Нужно е да имаме повече вяра във възможностите си. Вероятно нямаме нужната увереност, за да играем добре 90 минути.\" След мача президентът на \"Реал\" Флорентино Перес е влязъл в съблекалнята на отбора. Зидан каза, че той е окуражил футболистите. Бразилецът Марсело заяви, че това е най-трудният момент, през който \"Реал\" минава, откакто той е в състава.", "date": "2018.01.08", "title": "\"Реал\" (Мадрид) минава в режим \"мач за мач\", а Зидан ще търси проблема"}
{"url": "https://www.dnevnik.bg/bulgaria/2018/01/08/3108535_borisov_se_zastupil_za_zatvorenite_v_turciia/", "text": "Премиерът Бойко Борисов е поставил въпроса за изпратените в затвора турски журналисти по време на разговора си с турския президент Реджеп Ердоган. Това обяви в ефира на БиТиВи депутатът от ГЕРБ Вежди Рашидов, който също бе в Истанбул през уикенда, където о фициално бе открита  след ремонт така наречената Желязна църква. С надеждата \"Бойко да не се разсърди\" Рашидов посочи, че премиерът застанал зад свободата на словото, зад журналистите. Това, по разказа на Рашидов, задържало разговора, но смята, че отсрещната страна разбрала посланието. Премиерът посочил, че не е добър знак за Европа да има затворени журналисти. Това е нещо, което ако Бойко го постигне, ще е много важно, уточни той. Колко е свобода или не е друг въпрос, но свобода на словото трябва да има, заключи Рашидов. Според него Борисов има уникалната възможност да бъде един от важните лидери в ЕС и да балансира Балканите.\"Тази дипломация, която води Бойко Борисов, дразни сигурно много наши хора, но е много полезна за света\", посочи той. В отговор на въпрос за обръщението, което използвал премиерът към Едроган -Тайпи, се породило от това, че \"имаме много добра дипломация и комуникация с турското правителство и сърдечно усещане за приятелство\". Когато има приятелство между хората, те могат да си казват и малките имена и по-умалителни, поясни още Рашидов. Министърът на външните работи Екатерина Захариева също коментира пред БНТ, че по време на официалните разговори в Турция е бил повдигнат въпросът за опазването на свободата на словото и върховенството на правото в Турция. Тя подчерта, че българската страна повдига въпроса честно и не през медиите.", "date": "2018.01.08", "title": "Борисов се застъпил за затворените в Турция журналисти пред Ердоган"}
{"url": "https://www.dnevnik.bg/bulgaria/2018/01/08/3108530_durjavata_shte_remontira_djamiiata_v_razgrad/", "text": "Държавата ще ремонтира джамията в Разград, която е паметник на културата и архитектурата, съобщи външният министър Екатерина Захариева. Темата е била поставена пред българската делегация в Истанбул вчера за откриването на реставрираната от Турция Желязна църква. Турската държава финансира ремонта с 3.5 млн. евро. Захариева беше попитана какво е поискала турската страна взамяна. Тя припомни, че с финансиране от държавата са реставрирани джамиите в Пловдив и Стара Загора, ремонтира се и софийската. Религиозните паметници трябва да се пазят, каза Захариева, призова към толерантност и избягване на езика на омразата. Джамията \"Ибрахим паша\" в Разград започва да се строи през 1530 г. , а е готова в началото на 17 в. при управлението на султан Ахмет Първи. През последния половин век джамията не е ремонтирана, а преди три години стана обект на  вандалско посегателство от самозвани \"реставратори\". ", "date": "2018.01.08", "title": "Държавата ще ремонтира джамията в Разград"}
{"url": "https://www.dnevnik.bg/evropa/2018/01/08/3108537_finlandiia_moje_da_se_otkaje_ot_izpolzvaneto_na/", "text": "Финландия може да се откаже от използването на енергия, произведена с помощта на въглищата, до 2025 година, предаде ТАСС. По думите на министъра на земеделието и околната среда Кимо Тиликайнен, цитиран от държавната финландска информационна агенция, правителството планира да изясни може ли да спре използването на въглища в страната още през 2025 година. Досега в енергийната стратегия на страната като година за отказ от въглищата бе посочена 2030 година. По думите на Тиликайнен въглищата могат да бъдат заменени с природен газ, който отделя с 60 процента по-малко вредни вещества в атмосферата. Още през 2019 година трябва така да променим данъчното облагане в енергетиката, че да се подобри конкурентоспособността на газа в сравнение с каменните въглища, посочи министърът. От финландската асоциация на енергийната промишленост не споделят стремежите на правителството и са на мнение, че отказът от въглища е ненужен и скъп. На електроцентралите, които работят с каменни въглища във Финландия, се падат едва малко над 8 процента от произвежданата енергия. Около 20.5 процента от използваната електроенергия във Финландия се внася, а 25.9 на сто се произвежда от атомни електроцентрали в страната. Близо 20 процента от енергията страната получава от хидроцентрали, около 12 процента от биогорива, а 7.4 на сто от природен газ. Производството на енергия от алтернативни източници се развива във Финландия, но делът й все още не е голям. /БТА", "date": "2018.01.08", "title": "Финландия може да се откаже от използването на въглища в енергетиката до 2025 г."}
{"url": "https://www.dnevnik.bg/evropa/2018/01/08/3108539_germanski_evrodeputat_si_navleche_kritiki_zaradi_izraz/", "text": "Евродепутатът Манфред Вебер от баварската консервативна партия Християнсоциален съюз (ХСС) предизвика вчера полемика в Германия, след като заяви, че трябва да се намери \"категорично решение на миграционния въпрос\", израз, който е близък до използваният от нацистите за изтреблението на евреите през Втората световна война, предаде \"Франс прес\", цитирана от БТА. Вебер е председател на дясната Европейска народна партия (ЕНП), която е основна политическа формация в Европейския парламент. Той увери, че не е имал никакви лоши намерения. \"През 2018 г. основната европейска тема е категоричното решение на миграционния въпрос\", заяви той вчера пред баварското обществено радио. \"Нуждаем се от правни отговори на европейско равнище\", добави Вебер. Той беше незабавно укорен в Германия за използване на изрази, близки до използваните от режима на Адолф Хитлер, нарекъл избиването на 6 милиона евреи през Втората световна война \"окончателно решение\". Изразът, използван от Вебер на немски не е същият, но е близък. В изявлението си председателят на ЕНП се опитваше да защити спорното участие на унгарския премиер Виктор Орбан в среща на ХСС, състояла се в Бавария в четвъртък и петък. \"Ние трябва да решим миграционния въпрос и ако искаме да го решим Виктор Орбан и страните от Вишеградската четворка са основни партньори\", добави той. По-късно вчера, изправен пред критики и протести в социалните мрежи, Вебер заяви в \"Туитър\", че не е имал намерение да използва съзнателно подобен речник. Абсолютна безсмислица е да ми се приписва подобно намерение, подчерта той.", "date": "2018.01.08", "title": "Германски евродепутат си навлече критики заради израз за мигрантите, напомнящ нацизма"}
{"url": "https://www.dnevnik.bg/na_put/2018/01/08/3108247_fotogaleriia_2018_-_turisticheski_destinacii_za/", "text": "Колкото повече човек пътува, толкова повече му се иска да го прави - да посещава нови места, да се връща във вече познати и да открива в тях невидяното. Дори и в най-масово посещаваната дестинация любознателният пътешественик открива \"своето\" чрез лични наблюдения, срещи и преживявания. В началото на годината \"Дневник\" подбра няколко по-далечни и не масови за пътуване от България дестинации, препоръчвани от авторитетни туристически издания.", "date": "2018.01.08", "title": "Фотогалерия: 2018 - туристически дестинации за напреднали"}
{"url": "https://www.dnevnik.bg/biznes/2018/01/08/3108545_po-skupiiat_tok_za_proizvoditelite_niamalo_da_se/", "text": "При 30% поскъпване на тока, се очаква оскъпяване на крайната продукция на дадено предприятие с 2 до 5%. Това изчисли Димитър Зоров, председател на Асоциацията на млекопреработвателите в България. Уточни, че конкретно в млечния бранш между 5 и 10% от общите разходи са разходите за електрическа енергия. От 1 февруари токът за индустрията поскъпва в различна степен - между 30 и 60 на сто, обявиха в края на годината различни организации на бизнеса. Днес Зоров уточни, че в тази ситуация вероятно голяма част от преработвателите ще оставят този завишен разход за своя сметка. \"Друг е въпросът, че ние в момента не можем да отчетем реалното повишение какво ще бъде, защото преработката е свързана с други косвени суровини каквито са опаковките. В опаковките също се използва доста електрическа енергия и ние не знаем дали нашите доставчици ще променят цените и как ще се отрази това при тях\", допълни той и призова потребителите да подкрепят българското производство. Антон Иванов от Българския енергиен форум има обективни причини за повишение на цените на електрическата енергия и те се наблюдавали в цяла Европа. В нашия регион те били обусловени от ниските температури в началото на 2017 г. и сушата през пролетта след това. Заради повишеното търсене в резултат на тези климатични условия търговците на ток натрупали големи загуби, от порядъка на 30 млн. лв. Иванов заяви, че цените на борсите за ток в Европа са се повишили спрямо миналата година с около 5 до 10 процента, в България повишението за потребителите е с 30 до 60 сто, защото българският пазар е ограничен, неликвиден и няма механизми, които да контролират спекулативното повишение на цените на електрическата енергия. И други участници на пазара на ток призоваха да се подобрят правилата за търговия, които в момента позволяват злоупотреби, които в допълнение не може да бъдат санкционирани заради несъвършената уредба.", "date": "2018.01.08", "title": "По-скъпият ток за производителите нямало да се отрази на крайните цени"}
{"url": "https://www.dnevnik.bg/evropa/2018/01/08/3107461_kakva_bulgariia_vidiaha_chujdite_medii_pokrai/", "text": "Започналото на 1 януари българско председателство на Съвета на Европейския съюз очаквано насочи вниманието на чуждите медии към България. През последните седмици редица авторитетни издания писаха за страната, като определенията за новия председател на Съвета на ЕС не се различаваха особено. Корумпирана, но безопасна за ЕС, най-бедната страна в съюза, в която никой не преследва политическата корупция, олигарси, доминиращи медийния елит - това са част от основните акценти в чуждите статии, посветени на България. Корупция и медии Германският в.\"Ди Цайт\"  отбелязва, че \"за пръв път най-бедната страна в ЕС поема тази позиция\" и макар българите да са запълнили дупките по пътя между летището в София и НДК, да са напълнили града с 3000 камери и каруците да изчезнат от улиците на столицата, те не са поставили под контрол  . Авторът Томас Розер описва Националния дворец на културата като бивш \"олющен бункер\" и обяснява, че сградата, модернизирана срещу 22.5 млн. евро е както символ на усилието на правителството страната да се представи добре, така и на основния ѝ проблем - корупцията, защото прокуратурата разследва предишния директор за злоупотреба с държавни средства. \"Франс прес\"  обръща внимание, че мрежите от политически и икономически интереси са превърнали за репортерите в България   в бягане с препятствия. Влиятелният медиен елит се доминира от олигарха Делян Пеевски - 37-годишен магнат от тютюневия и строителния бизнес, ръководещ медийна империя с размер, който е трудно да се разбере поради прикритата собственост. Според \"Репортери без граници\" той контролира почти 80% от разпространението на печатни издания в страната, пише агенцията. Около корупцията се върти и статията в британския  в. \"Гардиън\", който  цитира доклад на Центъра за изследване на демокрацията, обрисуващ \"унищожителна картина на корумпираност от върховете до низините на обществото\". Механизмът за сътрудничество и верификация, създаден при приемането на България и Румъния през 2007 г., трябваше да действа няколко години, но и днес двете страни са обект на специално наблюдение дали следват европейските норми, разказва на читателите си \"Гардиън\".   обаче е изчезнал, казват от средите, борещи се с корупцията. Приоритетите На  българските приоритети  обръща внимание френският в. \"Монд\", който отбелязва, че България поема от Естония председателството в Съвета на ЕС и планира да засили   с оглед противопоставяне на руското и  турското влияние там . Под заглавие  \"Дали това се вписва във вашето добросъседство?\"  отново обръщайки внимание на приоритетите, турският вестник  \"Хюриет\"  писа, че България е изключила Турция от програмата си за шестмесечното председателство. Когато става дума за Западните Балкани, се казва, че те \"имат нужда от ясна европейска перспектива\", че \"амбицията на Българското председателство е да постигне ясен план за действие с конкретни стъпки за всяка от държавите\", защото \"това е пътят към траен мир, сигурност и просперитет в региона\". За   през следващата половин година се говори като за продължаване на работата чрез диалог и сътрудничество, подчертава изданието. Френският  вестник \"Монд\"  отбелязва, че списъкът със задачите на София е особено натоварен и деликатен. Най-трудно за нея вероятно ще е постигането на споразумение по въпроса за миграцията, а друг ключов въпрос ще е бюджетът на ЕС за периода 2021-2027 г. Излъскване на имиджа В обзор под заглавие \"Още отзиви за българското европредседателство\"  \"Дойче веле\"  коментира, че на европредседателството си България гледа и като на шанс да излъска малко имиджа си. \"Дойче веле\" цитира германския в. \"Ди Велт\", според който \"най-бедната държава членка на ЕС е твърдо решена през шестте месеца на своето председателство да подобри както своя, така и имиджа на целия регион на Западните Балкани\" По-нататък пише, че амбициозните цели и задачи, които си поставя България, по никакъв начин не могат да бъдат изцяло осъществени, но те демонстрират  . \"А за българите и за други източноевропейци, които в Европа често пъти се чувстват като граждани втора категория, дори само тази нагласа е балсам за душата\", пишат още авторите на статията. За бежанците и мигрантите и  българското европредседателство  става дума и в статията в икономическия всекидневник \"Ханделсблат\", която носи многозначително заглавие \"Охранителят на Меркел\" (\"охранител\" в смисъл \"охрана на входа\", б.ред.): \"За Бойко Борисов се сбъдва едно отдавнашно желание. От началото на годината България за пръв път поема председателство на Съвета на ЕС за половин година. В това начинание българският министър-председател иска да се представи като  \". Според в. \"Нойес Дойчланд\" \"не само дясно-националното правителство, но и мнозина българи се надяват, че председателството на ЕС ще поизлъска спорния имидж на страната, която се смята за особено корумпирана и относително изостанала.\" Подготовката на доброволците е привлякла вниманието на  швейцарският \"Тан\" . Изданието цитира Евгения Колданова от Националния център по подготовката и провеждането на българското председателство в Съвета на ЕС, според която присъствието на доброволците със сигурност най-добре откроява европейския устрем на българите. Има ли дух на промяна В репортаж дни преди началото на европредседателството швейцарският вестник  \"Нойе цюрхер цайтунг\" разказва, че  призраците на миналото бродят във Варна въпреки настояването на местните власти, че в града вече има дух на промяна. Изданието отбелязва, че почти четири години  след смъртта на Пламен Горанов , който пламна, докато протестираше срещу тогавашния кмет Кирил Йорданов и целия Общински съвет, част от обстоятелствата около инцидента все още са загадка – например  как точно се е запалил  и защо изчезна спонтанно издигнатата грамада в негова чест грамада пред общината. В разговор с изданието журналистът от \"Дневник\" Спас Спасов разказва, че в последното десетилетие във Варна има много  , сред които изпъкват тези с необичайните договори за разпродаване на общинска земя и издаването на разрешително за строеж на ромски образователен център, който така и не е довършен. Инвестициите в центъра възлизат на около милион лева, а той остава на ниво строителна площадка, без канализация и електричество, с половин дузина бетонни колони, останали на нея - ромите вече са отнесли важните материали. \"За кашата няма никакви последици\", коментира Спас Спасов. Шанс за натиск Според експерта от \"Политико\" Крисчън Оливър  българите харесват идеята , че ще бъдат в центъра на вниманието, което може би ще накара политиците да започнат да работят добре. Оливър е и автор на  \"наръчника\" за еврочиновници , пристигащи в София за председателството. Според него \"никой няма да се преструва, че столицата на България е земен рай. На пръв поглед тя е суров град с блокове от социалистическо време, мършави бездомни кучета, тротоари, осеяни с дупки, и немалко опасни подлези. Но ако погледнете малко по-отблизо, ще видите, че София има своя чар.\"", "date": "2018.01.08", "title": "Каква България видяха чуждите медии покрай европредседателството"}
{"url": "https://www.dnevnik.bg/sport/2018/01/08/3108615_stoichkov_niama_da_e_dalech_vremeto_kogato_bulgarska/", "text": "Единият от акционерите в \"ЦСКА - София\", Христо Стоичков, очаква стадион \"Българска армия\" да се превърне в \"истински бисер\". Според него не да е далеч времето, когато това ще стане. Клубът спечели конкурса за базите и  преди дни подписа договора за дългосрочно ползване . До момента червените не са представили плановете си за модернизация на съоръжението. \"Веднага започва да се работи по този въпрос. Цялото ръководство го желае. Аз съм един от тримата с Гриша Ганчев и Юлиян Инджов, които сме се ангажирали, и няма сила на света, която да ни накара да се откажем. Гарантирам, че всичко ще бъде според правилата. Винаги съм живял според тях и така трябва да бъде в ЦСКА\", каза Стоичков в интервю за \"Труд\". \"Тепърва България ще види документацията за новия стадион. Ще се съобразим с всички изисквания на държавата и общината. Няма да е далеч времето, когато стадион \"Българска армия\" ще бъде истински бисер. Нашите фенове го заслужават най-много\", добави Стоичков, който дълго отказваше да коментира темата ЦСКА. По думите му проблемът с базите е тежал върху клуба през всичките години на демокрацията. Той поздрави министъра на спорта Красен Кралев за това, че е направил всичко необходимо \"ЦСКА да получи своя дом\". \"За мен \"Българска армия\" и Панчарево имат изключителна важност\", каза бившият футболист на ЦСКА. Стоичков е уверен, че ЦСКА ще стане шампион.", "date": "2018.01.08", "title": "Стоичков: Няма да е далеч времето, когато \"Българска армия\" ще бъде истински бисер"}
{"url": "https://www.dnevnik.bg/detski_dnevnik/2018/01/08/3108661_samo_9_chastni_uchilishta_i_5_chastni_detski_gradini/", "text": "Само 9 частни училища и 5 частни детски градини ще получават финансиране от държавата през 2018 г. Става въпрос едно училище в София и по две във Варна, Велико Търново, Добрич и Пловдив, както и за три детски градини във Варна, една в София и една в Търговище. Списъкът на частните училища и градини, които от т.г. ще получават държавна субсидия, е публикуван в Държавен вестник. Субсидия от държавата получават частното средно училище \"П.Р. Славейков\" (София), частната професионална гимназия по икономика и управление и частна профилирана гимназия \"Едмънт Бърк\" (Пловдив), частно средно училище \"Леонардо да Винчи\" и частна профилирана гимназия по туризъм и предприемачество (Добрич), частно начално училище \"Д. Екимов\" в с. Русаля, Търновско, частна профилирана гимназия \"АК-Аркус\" във Велико Търново, частно средно училище \"Мечтатели\" и частно основно училище \"М. Монтесори\" (Варна). Пари от държавата ще получават и частните детски градини \"Аз съм българче\", \"Д-р Мария Монтесори\", \"Мечтатели\" и \"Чебурашка\" (Варна), \"Арлекино\" (София) и \"Монтесори-Търговище\" - ООД (Търговище), съобщава в. \"Сега\". От 2018 г. частните училища и детски градини имат право на държавно финансиране, ако приемат 20% от децата без такса. За целта в бюджета на образователното министерство бяха заделени 7 млн. лева. Държавното финансиране на частни училища и градини предизвика големи спорове в обществото покрай приемането на новия училищен закон през 2015 г. От списъка на подалите заявление за финансиране частни училища и градини се разбира, че те масово не искат държавна субсидия. По данни от 2015 г. частните училища са 162, а градини - 54.", "date": "2018.01.08", "title": "Само 9 частни училища и 5 частни детски градини ще получават финансиране от държавата"}
{"url": "https://www.dnevnik.bg/evropa/2018/01/08/3108645_belgiia_e_na_praga_na_nova_pravitelstvena_kriza_zaradi/", "text": "Белгия се изправя на ръба на нова правителствена криза, след като зачестяват призивите за оставка на държавния секретар по убежището и миграцията Тео Франкен, предаде БТА. Миналата есен Франкен сключи от името на правителството споразумение със Судан за обратно приемане на незаконно пребиваващите в Белгия граждани на африканската държава. Местни медии тогава уточниха, че става дума за 158 суданци, задържани в Брюксел и отведени в център за мигранти от закрит вид. През декември се появиха непроверени съобщения, че част от върнатите суданци били подложени на мъчения. Белгийското правителство възложи външна независима проверка и спря временно връщанията към Судан. Опозицията поиска оставката на Франкен, а от началото на януари представители на партии от управляващото мнозинство започнаха да се присъединяват към виждането, че държавният секретар следва да се оттегли. Снощи председателят на партията мандатоносител Нов фламандски алианс (НФА) Барт де Вевер предупреди, че ако управляващото мнозинство поиска официално оставка от Франкен, това ще доведе до оттеглянето на НФА от правителството. В случай че се стигне дотам, вероятно ще се наложат преговори за нова коалиция или нови избори. Тази сутрин премиерът Шарл Мишел, който представлява малката партия Реформаторско движение, изрази нежелание да се съобразява със заплахи и шантаж. По неговите думи Белгия трябва да защитава границите си с човешки средства, да приема подлежащите на прием и да действа твърдо срещу незаконно пристигналите в страната. Премиерът уточни, че независимата проверка по случая не цели да определи дали Франкен трябва да подаде оставка, а да помогне за извличането на поуки. Заплахата от правителствена криза в Белгия се наблюдава с опасения, след като преди седем години страната счупи рекордите на Гинес за продължителност на преговорите за съставяне на управляваща коалиция. През 2011 г. поредното белгийско правителство положи клетва след договорки, продължили 541 дни.", "date": "2018.01.08", "title": "Белгия е на прага на нова правителствена криза заради разследване за мигранти"}
{"url": "https://www.dnevnik.bg/sport/2018/01/08/3108658_dvukratnata_shampionka_azarenka_sushto_ostava_izvun/", "text": "Двукратната шампионка от Australian Open Виктория Азаренка няма да участва в надпреварата. Тенисистката от Беларус продължава да води борба за попечителството на 11-месечния си син Лео. Тя няма възможност да напусне Калифорния с детето си, докато процесът не приключи. Азаренка не е играла от около половин година, като за последно участва в \"Уимбълдън\". Заради липсата на мачове тя загуби много места и изпадна от първите 200 в световната ранглиста. През декември  организаторите на Australian Open обявиха, че ѝ дават \"уайлд кард\" . Сега на мястото ѝ ще се включи Айла Томлянович от Австралия. Това е поредната лоша новина за организаторите на първия за годината турнир от Големия шлем. Носителката на 23 титли от шлема и действаща шампионка  Серена Уилямс заяви, че пропуска надпреварата , защото не е напълно подготвена след раждането на дъщеря си Олимпия в началото на септември. Извън турнира остават също  Анди Мъри, който игра във финалите в Мелбърн в пет от последните осем сезона , както и Кей Нишикори.", "date": "2018.01.08", "title": "Двукратната шампионка Азаренка също остава извън Australian Open"}
{"url": "https://www.dnevnik.bg/sviat/2018/01/08/3108676_vtori_den_petrolen_tanker_gori_v_moreto_blizo_do/", "text": "Пожарът на петролния танкер, аварирал до източния бряг на Китай, не може да бъде потушен вече втори ден, а 32-мата членове на екипажа все още са в неизвестност. Танкерът \"Санчи\", пренасящ петрол от Иран към Южна Корея под панамски флаг, се сблъска с китайски товарен кораб в събота вечерта местно време. Експерти се опасяват, че той може да експлодира и да потъне. Засега мащабът на щетите за околната среда не е известен, но е възможно те да бъдат най-страшните от 1991 г. насам, когато 260 000 тона петрол се разляха до бреговете на Ангола, пише агенция \"Ройтерс\". Танкерът е пренасял 136 000 тона ултралек суров нефт, или еквивалента на малко под 1 млн. барела. Суровината има ниска плътност, силно токсична е и много по-експлозивна от обикновения суров петрол. Тя приема формата на безцветна и безароматна течност, но само под определено налягане и атмосферни условия. Може да се изпари във въздуха или да се разтвори във водата, което означава, че ограничаването на щетите ще бъде много затруднено. Четири спасителни кораба от Китай и военен самолет на американския военноморски флот участват в издирването на екипажа, който се състои от 30 иранци и 2 бангладешци. Южна Корея също е изпратила кораб и хеликоптер. Екипажът на товарния кораб, който е пренасял американски зърнени култури, е в безопасност, самата машина е понесла леки щети.", "date": "2018.01.08", "title": "Втори ден петролен танкер гори в морето близо до Шанхай"}
{"url": "https://www.dnevnik.bg/bulgaria/2018/01/08/3108693_sobstvenikut_na_laktima_petur_hristov_e_ubit_na_ulica/", "text": "Бизнесменът Петър Христов - собственик на компанията за млечни продукти \"Лактима\", който е сочен за близък до зам.-председателя на ГЕРБ Цветан Цветанов, беше прострелян тази сутрин на улица в София и почина в болница малко по-късно. Убийството е извършено в близост до мола на бул. \"България\". Малко след 10 часа е подаден сигнал за прострелян мъж в района на ул.\"Ралевица\" в кв. \"Манастирски ливади\", съобщиха от МВР. По информация на БНТ 49-годишният Христов е убит с 8 куршума с малокалибрен пистолет. Повече информация от МВР, дадена на първия брифинг три часа след убийството, четете  тук.  Районът е отцепен, предприет е първоначален оглед. Нападателят се издирва. Петър Христов е в Съвета на директорите на холдинга \"Пропъртис Мениджмънт Груп\", който обединява дружества от хранително-вкусовата промишленост, инфраструктурата, строителството, туризма, финансови и консултантски компании. Холдингът е собственик на \"Лактима\" ЕАД, известна с производството на айрян \"Балкан\". Изпълнителен директор на компанията е дъщерята на Христов - Михаела. Връзката с ГЕРБ Петър Христов е смятан за близък до бившия вицепремиер и вътрешен министър Цветан Цветанов, съобщава  \"Капитал\" . Цветан Цветанов е депутат именно от листата на ГЕРБ във Велико Търново. Бизнесменът е участвал в множество прояви на управляващата партия във Велико Търново. През 2014 г. Цветанов открива детска площадка в града, чието изграждане е спонсорирано от собственика на \"Лактима\".  През миналата година Христов участва в заключителното събрание на ГЕРБ преди балотажа на президентските избори и призовава съгражданите си да гласуват за Цецка Цачева. \"Поискайте подкрепата на всеки ваш приятел, съсед, близък – в името на тази демокрация, която ви доведе днес тук. Направете така, че в понеделник да останем демократи!\", призовал той, цитиран от пресцентъра на ГЕРБ. Името на Петър Христов нашумя покрай делото срещу шефа на антимафиотите във Велико Търново Орлин Тодоров. В обвинителния акт прокуратурата посочваше,е че Тодоров е издавал придобита по служебен път класифицирана информация на Христов. Служителят на ГДБОП  получи условна присъда  заради действията си, но впоследствие  осъди държавата в Страсбург за незаконни обвинения . Тодоров беше замесен и в едно от съдебните дела срещу Цветанов след падането на ГЕРБ от власт през 2013 г. Бившият вицепремиер беше съден заради шестте \"Не\" върху искането за прилагане на специални разузнавателни средства срещу Орлин Тодоров, но  беше оправдан . Петър Христов е роден в Силистра, учил в средното сержантско военно училище в Горна Оряховица и Висшето военно училище във Велико Търново, съобщава визитката му в спиксание \"Мениджър\". Магистър е по финанси в Свищовската стопанска академия. Член е на Съвета на настоятелите на Великотърновския университет и на консултативния съвет към Министерството на регионалното развитие и благоустройството. През 2008 г. Петър Христов получава наградата \"Велико Търново\" за принос в развитието на града, а през 2009 г. - приза \"Дарител\" на Националното сдружение на общините. Семеен, има дъщеря и син.", "date": "2018.01.08", "title": "Собственикът на \"Лактима\" Петър Христов е убит на улица в София (допълнена)"}
{"url": "https://www.dnevnik.bg/photos/2018/01/08/3108566_fotogaleriia_koi_specheli_zlaten_globus/", "text": "Седемдесет и петото издание на наградите на Асоциацията на чуждестранните журналисти \"Златен глобус\" оцени високо филми с независим дух на церемония в Лос Анджелис снощи, на която всички се явиха облечени в черно в знак на солидарност с жертвите на сексуално насилие.", "date": "2018.01.08", "title": "Фотогалерия: Кой спечели \"Златен глобус\""}
{"url": "https://www.dnevnik.bg/bulgaria/2018/01/08/3108695_kakvo_triabva_da_vkljuchva_suvurshenoto_cv/", "text": "Пътят към мечтаното работно място винаги преминава през подготовката на CV, което е нужно при кандидатстването за почти всяка една позиция. Често обаче доста хора се провалят още при тази първа стъпка. Според повечето работодатели точно в детайлите при писането на CV-то се крие тайната за успеха на кандидатурата за работа. Но какво трябва да  включва перфектната автобиография , за да се открои тя от другите? Форматът на CV-то е ключов и определено  по-креативната автобиография  би ви откроила в морето от кандидати. Все пак обаче оформянето много зависи от самата работа, за която ще кандидатствате. Истината е, че нетрадиционните автобиографии не са за всеки и за всички случаи. Те могат да бъдат полезни за търсещите работа в творчески индустрии като дизайн, маркетинг, реклама и туризъм. Предимството на интересното визуално представяне е, че показва още в самото начало начина на мислене и техническите възможности на потенциалния служител. Не се увличайте обаче твърде много, рискувате да станете протяжни и да отегчите проверяващите документите ви.  Стандартната автобиография  има предимството, че улеснява доста човекът, който я преглежда. Правилото тук е да бъдете максимално ясни и конкретни, както и да посочите всички позиции, които сте заемали до момента и които са релевантни за длъжността, за която кандидатствате. От друга страна, внимавайте да не изпаднете в другата крайност, т.е. да бъдете толкова лаконични, че да си проличи липсата на какъвто и да е съществен опит. Ако нямате такъв, не се отказвайте, а  помислете какво може да включите  като допълнителен мотив да ви извикат на интервю. Например, ако имате успешни участия на олимпиади, курсове, стажове и дори спортни състезания, не се двоумете да ги добавите. Но и в този случай се придържайте към правилото да включвате само информация, която има отношение към позицията, за която кандидатствате. Често снимката е определяна като ненужна част от CV-то, защото все пак за човек се съди по качествата, а не по външния вид. Дори някои анализатори смятат подобно изискване за опасно, защото може да даде повод за дискриминация въз основа на външен вид, възраст, пол и пр., които не би трябвало да имат значение в процеса на подбор. Как ще постъпите зависи изцяло от вас – ако кандидатствате за позиция, при която външният вид е от особено значение, може би няма да навреди, ако прикачите и ваша снимка. Във всички други случаи обаче това не е необходимо. Като плюс определени работодатели смятат и изпращането на CV-то както на английски, така и на български. На добавянето на хобитата също се гледа положително, защото се вижда какво кандидатът обича да прави през свободното си време. Ако все още не сте открили подходящото за вас работно място, за което да напишете перфектната автобиография, разгледайте актуалните топ обяви на  Karieri.bg :  търси  Advisor, IT Risk & Compliance  търси  CCDP/CCNP Collaboration Engineer търси: Експерт Експерт в отдел \"Методология и отчетност\"", "date": "2018.01.08", "title": "Какво трябва да включва съвършеното CV"}
{"url": "https://www.dnevnik.bg/sport/2018/01/08/3108707_pejo_povede_sled_vtoriia_etap_na_dakar/", "text": "При пълна доминация на бъгитата на \"Пежо\" премина вторият етап от  рали \"Дакар\" , 267 километра около перуанския град Писко. Първите три места бяха окупирани от пилоти на френския производител, а етапната победа при Сирил Депре, негова втора в категорията на автомобилите. Французинът измина трасето за 2:56.51 часаq с 48 секунди по-бързо от Стефан Петерханзел и три минути пред  Себастиен Льоб . Етапната победа изкачи Депре начело в генералното класиране, като той има аванс от 27 секунди пред Петерханзел. \"Това беше един страхотен ден за нас и сме много доволни. За първи ден имахме такива големи пясъчни дюни, но нашата кола се справи отлично с тях\", каза Депре. Макар, че имаше  проблеми със спирачките в събота Себастиен Льоб  вече е четвърти, на шест минути зад съотборника си. Третото място е за южноафриканеца Жиниел де Вилер с \"Тойота\", който изостава на 5:44 минути. Първоначално Де Вилер беше обявен за победител, но се оказа, че има проблеми при датчиците, които засичат колите. Четвъртият пилот на \"Пежо\" Карлос Сайнц имаше сериозни проблеми, като на два пъти спука гума. Етапът беше много тежък, заради пясъчните дюни край Писко. Много коли затънаха в пустинята, а част от мотоциклетите също имаха проблеми. Досегашният лидер Насел ал Атия загуби повече от 14 минути. Катарецът трябваше да спира два пъти, защото неговият навигатор Матийо Бомел се почувства зле. \"Денят беше много труден, защото откривахме трасето и трябваше да разбиваме дюните. Загубихме време, защото Матийо се почувства зле, той е болен. Надявам се още в следващия етап да сме по-добри\", каза Ал Атия. При камионите най-добре се представи Едуард Николаев, който преодоля отлично дюните и излезе начело в генералното класиране. Пилотът на \"Камаз\" и шампион от 2017 г. има аванс от 5:38 минути пред Алеш Лопрес с \"Татра\". В категорията на мотоциклетите етапната победа отиде при Жоан Бареда, която е 20-а за него в \"Дакар\". Испанецът с \"Хонда\" се изкачи начело в генералното класиране, като има аванс от 2:30 минути пред Адриен ван Беверен с \"Ямаха\", а трети и четвърти са състезателите на КТМ Матиас Валкнер (+4:50) и Сам Съндърланд (+5:04). При АТВ четириколките води Игнасио Касале с аванс от 1:43 минути пред миналогодишния победител Сергей Карякин, а в категорията UTV начело е Хуан Карлос Урибе, който е с 12:08 минути пред Рейналдо Варела. Третият етап отново е на територията на Перу, като екипажите ще преодолеят 501 км между Писко и Сан Хуан де Маркона. От 501-те километра само 295 са състезателни.", "date": "2018.01.08", "title": "\"Пежо\" поведе след втория етап на \"Дакар\""}
{"url": "https://www.dnevnik.bg/bulgaria/2018/01/08/3108602_upravliavashtite_imali_ubeditelni_argumenti_sreshtu/", "text": "Правната комисия в парламента ще разгледа на заседание тази сряда  ветото  на президента, наложено на антикорупционния закон, който депутатите окончателно приеха в края на миналата година. Това обяви председателят на комисията Данаил Кирилов (ГЕРБ) пред БНР. Той подчерта, че заседанието на комисията е нарочено още преди началото на официалното пленарно време (парламентът започва работа на 11 януари - бел. ред.) и ако председателският съвет на Народното събрание реши, Кирилов заяви, че в правна комисия ще се придържа към мотивите на държавния глава, които \"не били много\". По думите му екипът на президента е направил обобщение на всичко казано от БСП в дебатите по закона досега. Самото вето пък не е изненадало управляващите, защото намерение за  налагането му президентът Румен Радев  заяви още докато течеше приемането на закона на второ четене. В мотивите на държания глава имало \"политически мотиви, маскирани с правни аргументи\", но доминирали и \"правно-техническите съображения\". Управляващите вече са излагали позицията си по тези мотиви и смятат, че техните контрааргументи са убедителни. Председателят на правната комисия в парламента коментира двата основни аргумента на президентското вето - каква е гаранцията за политическа независимост при начина на сформиране на антикорупционния орган и използването на СРС-та. По думите на Кирилов Народното събрание създава много органи. \"Това, което гарантира обществения интерес, е публичната процедура за подбор на кандидатите.\" Това било и Според него практиката на Народното събрание в последните два парламента значително се е подобрила, като парламентът бил изпълнил изискванията на международните партньори в този подбор. Друга защита била, че във всеки парламент имало опозиция и спорът с управляващите ще изкарва наяве всички качества и недостатъци на кандидатите, за да не се стига до грешни избори. Така при избор на кандидати за антикорупционния орган управляващите нямало как да не се съгласят с аргументите на опозицията, заяви още Кирилов. След уточнението, че управляващата коалиция има достатъчно гласове да наложи и спорни кандидати, той обясни, че когато се разбере, че има даден кандидат имал явни недостатъци, това се обсъждало. За използването на СРС-та от новия орган за борба с корупцията Кирилов заяви, че е грешно внушението, че веществените доказателства от подслушване на агенцията няма да се използват от прокуратурата. \"Не е така - когато насочват към престъпление, ще се ползват от държавното обвинение\", увери председателят на правната комисия. Уточнено му беше, че проблемът е с тези, които няма да се ползват от прокуратурата - дали няма да се злоупотребява с тях, на което той заяви, че съдебното разрешение е гаранция срещу злоупотреби. А когато не се ползват от антикорупционния орган, СРС-тата ще се унищожават. Втора точка на заседанието на правната комисия в парламента в сряда бил и  м ораториумът за спиране на давността за придобиване на имоти частна държавна и общинска собственост.  Текстът за него е получен на 23 декември, т.е. вече в почивните дни, и затова не бил приет от парламента (според сайта на Народното събрание проектът е вкаран на 22 декември - бел. ред.). По думите на Кирилов , при които граждани да придобият по давност имоти държавна или общинска собственост. \"За да се случи нещо преди този период, давността трябва да е 4 години 11 месеца и 3 седмици и за няколко дни да се довърши до 5 години, иначе имаме стриктни забрани за придобиване по давност\", обясни той. Повече за проблема и как депутатите забравиха да удължат защитата за придобиване по давност на държавни и общински имоти четете  тук . Кирилов коментира и  оттеглената непосредствено преди празниците оставка от депутата от ГЕРБ Делян Добрев , с която бе сезиран Конституционният съд от БСП. Според Кирилов конституционните съдии трябвало да съобразят факта, че Добрев си е оттеглил оставката, и да преценят дали има предмет по настоящия спор, да се произнесат по принцип или да прекратят делото. След дебатите в парламента обаче той е можел да направи своята преоценка, допълни Кирилов. Повече за оттеглената оставка, подадена и неприета от парламента заради скандала \"Кумгейт\", вижте  тук .", "date": "2018.01.08", "title": "Управляващите имали убедителни аргументи срещу президентското вето върху антикорупционния закон"}
{"url": "https://www.dnevnik.bg/gradska_sreda/2018/01/08/3108644_dupka_se_obrazuva_v_asfalta_na_bul_dondukov_a/", "text": "Малко повече от месец след като приключи ремонтът на столичния булевард \"Княз Александър Дондуков\", по асфалтовата настилка вече има дупка, а ограничителите за велоалеята продължават да се чупят. За това сигнализират от организацията \"Спаси София\". Първата дупка по новата настилка на булеварда е в участъка след бул. \"Васил Левски\" в посочка улица \"Кракра\". Ремонтът на \"Дондуков\" започна в началото на юни, като  приключи в средата на ноември ,  два месеца след първоначално обявения срок  - 15 септември. Заради  честите проблеми при изпълнението му  от \"Спаси София\" организираха протест за оставката на кмета на София Йорданка Фандъкова под надслов  #ДанчеСлез - Протест за цялостно творчество\" . Шествието премина по булеварда и беше  иронично аплодирано от протестиращите . Дни преди събитието неизвестен извършител премахна част от паветата. Това даде повод на премиера Бойко Борисов в изказване по време на заседание на Министерския съвет  да обвини \"протестърите\", като видя \"политическа атака\".  \"Смятайте какъв противник имаме срещу нас!\", каза тогава Борисов. В днешното съобщение до медиите от \"Спаси София\" посочват, че извършителят все още не е заловен, и изказват \"опасения, че накрая може да се окаже, че същите, които вадиха павета, са тези, които поставяха асфалта\". Ремонтът се изпълняваше от строителната фирма \"Трейс груп холд\" и струваше 7 млн. лева.  Общински съветници от опозицията поискаха договорът на фирмата с общината  да бъде прекратен. В отговор председателят на общинския съвет Елен Герджиков каза, че е  по-изгодно фирмата да довърши ремонта заради опасността от съдебни дела и бъдещи неустойки . От \"Трейс груп холд\" казаха пред \"Дневник\", че булевардът е в гаранция и всякакви нови щети ще бъдат за тяхна сметка. От Столичната община казаха, че са очаквали  ограничителите на велоалеята отново да бъдат счупени , защото същата съдба са имали и другите, които са поставяни на по-старите велотрасета в града.", "date": "2018.01.08", "title": "Дупка се образува в асфалта на бул. \"Дондуков\", а велоалеята отново е счупена, съобщиха от \"Спаси София\""}
{"url": "https://www.dnevnik.bg/skorost/2018/01/08/3108703_zabraniava_se_parkiraneto_i_dvijenieto_na_koli_v/", "text": "Забрана за движение на автомобили или паркирането им по някои от основните централни улици и булеварди ще бъде въведена от 10 до 12 януари. Ограниченията се предприемат по повод събитията по откриването на българското председателство на Съвета на Европейския съюз (ЕС) и посещението на Колежа на членовете на ЕС.     От 17:30 часа на 10 до 12 януари ще бъде забранено паркирането по улица \"Ген. Гурко\" между ул. \"Г. С. Раковски\" и ул. \"Княз Александър I\". От същия час на следващия ден се забраняват паркирането и престоят на автомобили в по улиците \"Княз Александър І\", \"Аксаков\", \"Дякон Игнатий\", \"Кузман Шапкарев\", \"Славянска\", \"Бенковски\" и \"Иван Вазов\", в участъка между ул. \"Ген. Гурко\", ул. \"Г. С. Раковски\" и бул. \"Цар Освободител\".     До 12 ще бъде забранено паркирането на улици \"Баба Неделя\", \"Д-р Христо Стамболийски\" и \"Доспат\" между бул. \"Витоша\" и ул. \"Баба Неделя\".", "date": "2018.01.08", "title": "Забранява се паркирането и движението на коли в центъра на София за откриването на европредседателството"}
{"url": "https://www.dnevnik.bg/evropa/2018/01/08/3108673_nad_sto_hiliadi_dushi_sa_potursili_ubejishte_vuv/", "text": "През 2017 г. във Франция са регистрирани малко над 100 000 молби за убежище - \"исторически\" резултат, за който допринася по-специално повишеният брой кандидати от Албания и Западна Африка. Това заяви днес пред \"Франс прес\" директорът на френската служба за защита на бежанците и лицата без гражданство Паскал Брис, предаде БТА. Броят на молбите, подадени във ведомството, е скочил миналата година със 17 на сто - на общо 100 412, при ръст от 6.5 процента за 2016 г. Тенденцията към растеж \"се поддържа\", при все че не става дума за масивен приток отвън, добави Брис. По думите му данните \"потвърждават, че Франция е сред най-първите страни, където се търси убежище в Европа\", но след Германия, която очаква тази година почти 200 000 кандидати. За по-пълна представа обаче е необходимо да се сложат в сметката и мигрантите, които още не са подали молби в службата. На първия етап от процедурата местните власти проверяват по силата на Дъблинския регламент дали съответните лица не трябва да подадат молби в друга европейска страна. Броят на удовлетворените молби във Франция е намалял от 38 на сто през 2016 на 36 процента миналата година. През 2018 г. убежище са искали най-вече жители на Албания, макар и държава от списъка на \"сигурните страни на произход\" - 7630 молби от пълнолетни лица, от които френската бежанска служба е удовлетворила само 6.5 процента. На второ място е Афганистан с 5987 молби. Следват Хаити с 4934, Судан с 4486, Гвинея с 3780. През 2017 г. във Франция са пристигнали много повече търсачи на убежище от страни в Западна Африка, по-специално от Кот д'Ивоар, чийто брой е нараснал почти двойно - на 3243 души, ДР Конго - 2941, и Алжир - 2456. Средното време за изчакване на резултат след подадена молба за убежище е \"намаляло на около три месеца\", а службата ще се стреми от тази година да дава отговор в двумесечен срок, както разпореди президентът Еманюел Макрон, добави Паскал Брис.", "date": "2018.01.08", "title": "Над сто хиляди души са потърсили убежище във Франция през 2017 г."}
{"url": "https://www.dnevnik.bg/biznes/2018/01/08/3108711_kritikite_kum_komisiiata_za_konkurenciia_bili_zaradi/", "text": "Недостатъчното познаване на материята често предизвиква ненужно напрежение и криворазбрани изводи за работата и решенията на Комисията за защита на конкуренцията. Това се разбира от думите на председателя на ведомството Юлия Ненкова в интервю пред \"Стандарт\". Тя прави този извод в отговор на въпрос за критиките към комисията по повод проверките за картел при търговията с горива, които  завършиха с констатации за нарушения , но не последваха видими санкции. \"Производството беше напоено с очаквания за сензации...\", обобщава казуса Ненкова. Допълва, че всеки ден комисията трябвало да отговаря на въпроса дали ще работи въз основа на факти или в посока автоматично публично одобрение. Ненкова посочва като голям проблем в областта на обществените поръчки непрекъснатото обжалване, и то на всички елементи от дадена поръчка, което забавя изпълнението й и при всяко обжалване комисията се налага да преглежда отново вече прегледани документи. Според нея смисълът на работата на институцията би се деформирал, ако се измерва с общата сума от наложените санкции през съответната година. Тя даде пример с общо 16-те жалби срещу обявената поръчка за изграждането на тол-система. Казусът принуди миналата година премиера  Бойко Борисов да се закани , че накрая държавата ще я изгради за своя сметка, за да не се бави повече проектът.", "date": "2018.01.08", "title": "Критиките към Комисията за конкуренция били заради непознаване на материята"}
{"url": "https://www.dnevnik.bg/sviat/2018/01/08/3108726_banun_otreche_da_e_kritikuval_sina_na_trump/", "text": "Бившият стратег на Доналд Тръмп Стивън Банън опроверга твърденията на журналиста Майкъл Улф, че е обвинил сина на президента в липса на патриотизъм и в предателство. Миналата седмица откъси от книгата на Улф \" Огън и ярост: В Белия дом на Тръмп \" предизвикаха острата реакция на Белия дом. В книгата Улф цитира Банън, който критикува срещата на представители на кампанията на Тръмп с  руска адвокатка , обещала им компромати за Хилъри Клинтън. В отговор  президентът обвини \"Смотания Стив\" , че си е \"изгубил ума\". Вчера Банън разпространи изявление, в което уточнява, че коментарите му са били насочени към бившия мениджър на предизборната кампания на Тръмп  Пол Манафорт , а не към сина на държавния глава. \"Доналд Тръмп Младши е патриот и добър човек\", казва Банън, цитиран от агенция \"Ройтерс\". \"Съжалявам, че отговорих със забавяне на  неточните информации  по отношение на Дон-младши и че това отмести фокуса от историческите постижения на президента в първата година на управлението му.\" Книгата на Улф разбуни духовете миналата седмица, когато части от нея бяха публикувани от световните медии. Основана на над 200 интервюта с близкото обкръжение на президента, тя изобразява  Тръмп като нестабилен  и неадекватен управник. Най-скандалните твърдения в нея можете да прочетете  тук .", "date": "2018.01.08", "title": "Банън отрече да е критикувал сина на Тръмп"}
{"url": "https://www.dnevnik.bg/kultura/2018/01/08/3108737_liza_djerard_otnovo_gostuva_v_sofiia_tozi_put_pod/", "text": "Един от най-големите гласове в популярната музика, Лиза Джерард, отново ще гостува в София, този път за специален проект на диригента Йордан Камджалов. Певицата и основаният от Камджалов Genesis Orchestra ще представят \"Симфония на скръбните песни\" по Хенрик Гурецки на 14 март в зала 1 на НДК. Освен творбата на известния полски съвременен композитор на концерта ще прозвучат и песни от самостоятелната кариера на Джерард, както и от времето й в Dead Can Dance. Тя е известна като половинка от австралийското даркуейв дуо, както и със собствените си композиции, някои от които като музиката й към \"Гладиатор\" са носители на \"Златен глобус\" и номинирани за \"Оскар\". Последно певицата записа и съвместен албум с хора \"Мистерията на българските гласове\", който бе представен у нас, а тази година излиза и по света. Събитието е част от серията концерти \"Свобода в класиката\", която тръгва през март с едно от най-сложните класически произведения – \"Реквием\" на Моцарт.", "date": "2018.01.08", "title": "Лиза Джерард отново гостува в София, този път под диригентството на Йордан Камджалов"}
{"url": "https://www.dnevnik.bg/sviat/2018/01/08/3108743_iran_zabrani_prepodavaneto_na_angliiski_v_nachalnite/", "text": "Иран забрани преподаването на английски в началните училища, след като иранският върховен водач аятолах Али Хаменей заяви, че ранното изучаване на този език създава условия за западно \"културно нашествие\", предаде \"Ройтерс\". \"Преподаването на английски език в официалния курс на обучение на държавните и частните начални училища е против законите и правилниците\", заяви по иранската държавна телевизия ръководителят на държавния Висш съвет за образованието Мехди Навид-Адхам, цитиран от агенцията и от \"Ню Йорк таймс\". По думите му в този етап на образованието трябва да се положат основите на иранската култура в програмата на учениците. Някои начални училища в страната преподават английски, но обикновено това се случва в средния етап на образованието, на възраст между 12 и 14 г. Някои деца учат език на допълнителни уроци извън учебната програма.  В реч през 2016 г. върховният водач на Иран аятолах Али Хаменей предупреди за опасностите от \"културна инвазия\" в страната и изрази гнева си от \"преподаването на английски дори в предучилищните учреждения\". Той каза, че макар да няма нищо против да се учат чужди езици, става дума за \"разпространяването на чужда култура в страната между деца, младежи и млади възрастни\".", "date": "2018.01.08", "title": "Иран забрани преподаването на английски в началните училища"}
{"url": "https://www.dnevnik.bg/photos/2018/01/08/3108671_fotogaleriia_ot_cherveniia_kilim_na_chernite_zlatni/", "text": "Черно - това бе цветът на вечерта на наградите \"Златен глобус\" снощи в Лос Анджелис, Калифорния. Почти всички гости уважиха призива на кампанията на жените в Холивуд \"Времето изтече\" да го носят в знак на солидарност към жертвите на сексуален тормоз. На снимката: Салма Хайек (вляво) и Ашли Джъд, две от десетките актриси, проговорили срещу сексуалните набези на известния продуцент Харви Уайнстийн", "date": "2018.01.08", "title": "Фотогалерия: От червения килим на \"черните\" златни глобуси"}
{"url": "https://www.dnevnik.bg/biznes/2018/01/08/3108739_onlain_formuliar_ulesniava_vrushtaneto_na_stoki_v/", "text": "От интернет страницата на Комисията за защита на потребителите  може да бъде изтеглен  формуляр за отказ от онлайн покупка. Той ще улесни потребителите както при заявяването на желанието им да върнат несполучливи покупки, така и като доказателство, че са го направили, ако на по-късен етап възникне спор с търговеца по този въпрос. Това напомнят от комисията. \"Възможно е да настъпи объркване у хората кога и при какви условия имат право да върнат стока без дефект\", каза председателят на комисията Димитър Маргаритов пред БНР, цитиран от пресцентъра си. За разлика от пазаруването в реален магазин при покупката онлайн възможността за връщане е регламентирана в закона, допълва Маргаритов. Според него в реалните магазини уговорката, че купена стока може да бъде върната, би трябвало да е възприета от търговците добра практика, при която ясно е заявена процедурата писмено, на видно място, че в определен срок дадени стоки или всички в обекта могат да бъдат върнати и потребителят да получи или обратно заплатената от него сума за тях, или например ваучер на тази стойност с валидност за определен период. Маргаритов обяснява, че щом даден търговец е оповестил на клиентите, че ще могат да се възползват от такава добра практика, след това не би могъл да се откаже, защото именно този анонс е допринесъл съществено за решението на потребителя да си купи точно тази стока, знаейки, че той или негов близък може впоследствие да я върне, ако не му хареса.", "date": "2018.01.08", "title": "Онлайн формуляр улеснява връщането на стоки в магазините"}
{"url": "https://www.dnevnik.bg/bulgaria/2018/01/08/3108725_sudebnata_vlast_plashta_nad_milion_godishno_za_naemi/", "text": "Съдебната власт плаща над 1.3 млн. лв. годишно за наем на 10 имота, информира в днешния си брой в. \"Сега\" като се позовава на отговори от Висшия съдебен съвет (ВСС) по Закона за достъп до обществена информация. Съдилища и прокуратури се помещават под наем, инспекторатът ползва офиси в бизнес сграда, а дирекция на съдебния съвет и прокуратурата в Девня - апартаменти. Сред наемодателите има фирми, банка и частно лице. Най-голяма сума месечно - 76 029.06 лв., се дава за сграда в центъра на София, ползвана от Административния съд - София област, Софийската градска прокуратура, администрацията на ВСС и Софийската окръжна прокуратура. Общата разгърната застроена площ на имота е 2399 кв.м, а договорът за наем е до края на март 2020 г.  Инспекторатът към ВСС ползва освен основната си сграда и офиси от 481 кв.м. и подземно паркомясто в бизнес-сграда в столичния център. Всеки месец това струва по 15 240 лв. на съдебния бюджет. Договорът е до ноември 2021 г.  Макар съветът сравнително скоро да влезе в новата си сграда, администрацията му, която набъбнала значително през предишния мандат на кадровия орган - от стотина на близо 160 души, не се побира в нея. Затова и една от дирекциите на съвета се помещава в апартамент от 78 кв. м в съседство. Той е нает от частно лице срещу 800 лв. месечно. Районният съд в Девня ползва 727 кв. м от сграда, собственост на Уникредит Булбанк. Месечният наем е 1364.69 лв., а договорът е в сила до октомври 2022 г. Прокуратурата в града е под наем в три апартамента от по 66 кв. м с мазетата им. Наемът е 400 лв. Според справката на съвета договорът е бил до 28 април м.г. През септември съветът решава да удължи договора с още 5 г. Прокуратурата и съдът в Балчик също са под наем. За тях всеки месец се плащат по 5853 лв., като договорът е изтекъл в края на м.г. и не е ясно дали е продължен. Държавното обвинение в Елин Пелин и Разлог също се помещават под наем. Така работи и Районният съд в Карлово. Същевременно съдебната власт е и наемодател, информира още вестникът. Тя отдава малки части от съдебните палати за банкови офиси и за вендинг машини. Върховният касационен съд (ВКС) е дал на мобилен оператор 52 кв.м открити площи за инсталиране на далекосъобщителни съоръжения срещу 1435 лв. месечно. Най-висок наем в системата плаща едноличен търговец за стол-ресторанта от 298 кв. м в сградата на Върховния административен съд - 6300 лв. месечно. Договорът изтича през есента. До април пък Инвестбанк ще плаща по 5778 лв., за да ползва 35 кв.м от фоайето на Окръжния съд в Сливен. Договорът е сключен преди 3 г. Друга фирма е наела 67 кв. м на партера на съда за кафене срещу 250 лв.", "date": "2018.01.08", "title": "Съдебната власт плаща над милион годишно за наеми"}
{"url": "https://www.dnevnik.bg/biznes/2018/01/08/3108745_bnb_otchita_nad_50_mln_evro_zaguba_ot_upravlenieto_na/", "text": "Управлението на международните валутни резерви от страна на БНБ през първата половина на 2017 г. е донесло 57.6 млн. евро загуба. Това се равнява на -0.25% доходност. Това се вижда от отчета на централната банка за изтеклата година, внесен в Народното събрание, съобщава  capital.bg . Изданието припомня, че за последен път централната банка постигна отрицателна доходност през 2013 г. Тогава обаче то се дължеше изцяло на спада на цената на златото, което доведе до преоценка в баланса на БНБ. Сега загубата идва предимно от инвестициите в ценни книжа. Посочва се, че в голяма степен този резултат е очакван заради това, че висококачествените държавни облигации в еврозоната имат отрицателна доходност, а тъкмо в тях предимно БНБ влага резервите. Освен ако този риск не е хеджиран, това вещае и нови загуби за институцията, тъй като очакванията са от 2019 г. Европейската централна банка да започне да спре изкупуването на ценни книжа и да започне да затяга паричната си политика. Това ще доведе до покачване на лихвите и доходностите на международните пазари, посочва изданието. На фона на обема на собствените средства на БНБ (над 4.3 млрд. лв. към края на годината) и на валутните резерви (над 46 млрд. лв.) тази отрицателна доходност не изглежда тревожна и тя носи основно репутационен проблем за централната банка, се посочва в публикацията. В първото тримесечие на 2017 г. се наблюдава и друга нова тенденция - намалява делът на инвестициите в ценни книжа за сметка на този на депозитите в чуждестранни банки. Позитивна тенденция е, че за пръв път от 2007 г. балансът на БНБ се е изчистил от книжа с рейтинг А и съдържа само АА- и нагоре. Делът на най-висококачествените ААА книжа в портфейла се покачва от 67 на 74%.", "date": "2018.01.08", "title": "БНБ отчита над 50 млн. евро загуба от управлението на резерва"}
{"url": "https://www.dnevnik.bg/evropa/2018/01/08/3108762_orban_nareche_zavoevateli_bejancite_koito_idvat_v_es/", "text": "Унгарският премиер Виктор Орбан нарече завоеватели онези бежанци, които пристигат в Европейския съюз в търсене на по-благополучен живот, предаде ТАСС, като се позова на интервю, дадено от политика на германския в. \"Билд\" и публикувано днес. Запитан защо Унгария не желае да приема кандидати за убежище, Орбан казва: \"Ние не гледаме на тези хора като на мюсюлмански бежанци. Гледаме на тях като на мюсюлмански завоеватели. За да се озове в Унгария човек примерно от Сирия, трябва да преодолее територията на четири страни, които, дори да не са толкова богати като Германия, все пак са стабилни, тоест там те вече не трябва да се страхуват за живота си.\" \"Дори само това е потвърждение, че те мигрират по икономически причини в търсене на по-добър живот\", добавя политикът. Орбан заявява, че страната му трябва да има правото сама да решава кой ще живее на нейна територия. Той изразява опасения, че прекомерният брой мигранти от мюсюлмански страни може да предизвика появата на т.нар. успоредни общества. \"Християнското и мюсюлманското общество не може никога да бъдат обединени\", обяснява той. Идеите на мултикултурализма според него \"са илюзия\". Орбан заявява, че Унгария допринася за уреждане на миграционната криза, защитавайки външната граница на ЕС със Сърбия. \"Това ни струва един милиард евро от 2015 г. насам, а Брюксел не ни е платил нито цент\", отбелязва той.", "date": "2018.01.08", "title": "Орбан нарече завоеватели бежанците, които идват в ЕС по икономически причини"}
{"url": "https://www.dnevnik.bg/bulgaria/2018/01/08/3108758_obrazovatelniiat_ministur_pokazal_neznanie_v_kazusa_s/", "text": "Горещ обществен спор предизвика Истанбулската конвенция, насочена срещу насилието срещу жени и момичета, домашното насилие. \"Обединените патриоти\" и БСП се обявиха срещу ратификацията на документа, а вицепрезидента Илиана Йотова подкрепи ратификацията и определи документа, като \"един много важен документ\". Между насилието, социалния пол и спекулациите Има разлика между джендър и пол по отношение на превода на понятията в правния текст. Тази разлика е направено в обяснителния доклад към конвенцията. Той дава официалното тълкуване на конвенцията или смисъла, който са вложили авторите на документа. Това обясни в интервю за БНТ доц. Велина Тодорова, член на Комитета по правата на детето на ООН и първият български представител в този международния орган с четиригодишен мандат. Тя е бивш зам.-министър на правосъдието, специалист по семейно право, работи от години върху случаи на домашното насилие. Доцент Тодорова цитира параграф 43 от обяснителния доклад към конвенцията: \"Терминът джендър, основан на двата пола - мъжки и женски - обяснява, че има също така социално конструирани роли, поведения, дейности и атрибути\". Става въпрос за това мъже да заемат социални роли, да упражняват професии, характерни традицонно за жени, и обратно, обясни Тодорова. Тя е на мнение, че конвенцията трябва да бъде ратифицирана, защото тя цели разчупване на половия стереотип от гледна точка на социални функции, а не на биологичния пол. Разчупване на половия стереотип \"Тази конвенция не се занимава с анатомичния пол, а с ролите, които всяко общество придава на жените и мъжете. Българските мъже започнаха да се борят против половите стереотипи. Например, те са недоволни от решенията на съда по отношение на родителските права и заявяват и се борят за това бащите да бъдат признати наравно с майките като родители, които могат да отглеждат и малките деца. Ето ви разчупване на един полов стереотип\", обясни Тодорова. По думите й това означава, че и мъжете искат да изпълняват роли, които в миналото са били приписвани само на жените. Кодексът на труда също вече дава на бащите отпуски по бащинство. \"Истанбулската конвенция се отнася до социалната роля на мъжете и жените, а не до анатомичния им пол, не засяга въпроса за смяна на пола или половото самоопределение. Конвенцията се отнася до разчупването на стереотипите спрямо социалната роля на мъжете и жените\", подчерта Велина Тодорова. За да работи един закон, това означава, че институциите трябва да го разберат. Законодателството и конвенциите много зависят от културата на разбиране, за да могат да се прилагат, коментира още експертът. Институциите не прилагат законите Велина Тодорова напомни, че от 2004 година в България съществува Закон за защита от дескриминация, който казва, че децата трябва да се учат на ненасилие (чл.35), да бъдат обучавани по начин към преодоляване на стереотипи за ролята на жената и мъжа във всички сфери на обществения живот и това обучение трябва да започва още от детската градина. \"Министърът на образованието е гласувал против ратификацията на конвенцията\", възмути се експертът. \"Това значи непознаване на закона\", заключи тя. \"Институциите не прилагат законите. Те трябва да дадат пример, като първо ратифицират тази конвенция и веднага подготвят пакет от промени в българското законодателство\", обобщи Тодорова. Тя определи като \"абсурд\" и \"срам\" позицията на БСП против ратификацията на конвенцията и призива към правителството да я оттегли. Според нея позицията е спекулация и партийно решение. \"Тази партия преди 70 години въведе законодателство за равноправие на половете, по други причини - идеологически. Тогава жените ги направихме трактористки, комбайнерки, кранистки - да разчупим стереотипите в професията. И сега тази партия казва, че социалният пол ги притеснява. Няма как да ги притеснява равноправието между половете, ненасилието\", заяви Тодорова.", "date": "2018.01.08", "title": "Образователният министър показал незнание в казуса с Истанбулската конвенция"}
{"url": "https://www.dnevnik.bg/bulgaria/2018/01/08/3108786_mvr_proveriava_dali_ubiistvoto_na_hristov_e_svurzano_s/", "text": "МВР проверява дали днешното  убийство на Петър Христов  е свързано с бизнеса му. Това съобщиха на брифинг шефът на Софийската дирекция на вътрешните работи Ивайло Иванов и директорът на \"Национална полиция\" Христо Терзийски. По думите на Терзийски убитият бизнесмен е имал разностранни бизнес интереси - в строителството, хранително-вкусовата промишленост и други като всички били с добра репутация сред обществеността. Разследващите подчертаха обаче, че проверка е показала, че Христов не е имал бизнес интереси към високо рискови акцизни стоки. Коментарът им дойде след въпрос дали намират връзка между това убийство и прострелването на  данъчен служител в центъра на София в средата на декември миналата година . Проверяват се и други версии, включително и личния живот на жертвата. Полицията не изключва като мотив и това, че Христов е съдействал на полицията за разкриване на тежко криминално престъпление, каза Терзийски. Той не навлезе в подробности, обяви, че всички получени от тях данни ще бъдат проверени, но според публикации в медиите Христов е оказал на разследващите помощ за разкриването на групата за отвличания \"Наглите\". Операция \"Наглите\" беше проведена от МВР на 17 декември 2009 г. Делото срещу задържаните при нея започна на първа инстанция в Софийския градски съд на 22 декември 2010 г. и  приключи окончателно през 2014 г.  В затвора влязоха Ивайло Евтимов-Йожи и Любомир Димитров, известен с прякора Гребеца за съответно 18 и 10 години. Ефективни присъди получиха и Прокопи Прокопиев-Поли Културиста и Даниел Димитров-Данчо Релето.  Според други публикации Христов е помогнал на разследващите по друго дело - срещу престъпното сдружение за мокри поръчки \"Килърите\". Христов не е имала охрана и няма данни да е получавал заплахи, информира още Терзийски. Ползвал е фирмен автомобил с шофьор, който го е придружавал. Аутопсия ще установи броя на нараняванията, засега полицията не може да се ангажира и с вида на оръжието. Не беше съобщено и откъде е стреляно, но екипи на полицията направиха оглед на съседен строеж. Терзийски не отговори и на въпроса в каква посока е избягал извършителя. Сигналът за убийството е бил подаден на тел. 112, откъде в СДРВ е \"пристигнал\" в 10:07 ч. Жертвата не е била на мястото на инцидента при пристигане на полицията, защото е бил откаран от негови близки в болница. Там смъртта му е констатирана в 10:49 ч., информира директорът на Столичната полицията. Христов бе застрелян пред офиса на фирмата \"Лактима\" ЕАД в София. От МВР отказаха да отговорят на въпроса дали бизнесменът е прострелян в колата си или на улицата, както и дали е имало очевидец на престъплението. Петър Христов е в Съвета на директорите на холдинга \"Пропъртис Мениджмънт Груп\", който обединява дружества от хранително-вкусовата промишленост, инфраструктурата, строителството, туризма, финансови и консултантски компании. Холдингът е собственик на \"Лактима\" ЕАД, известна с производството на айрян \"Балкан\". Изпълнителен директор на компанията е дъщерята на Христов - Михаела. Петър Христов е смятан за близък до бившия вицепремиер и вътрешен министър Цветан Цветанов, съобщава  \"Капитал\".  Цветан Цветанов е депутат именно от листата на ГЕРБ във Велико Търново.", "date": "2018.01.08", "title": "МВР проверява дали убийството на Христов е свързано с бизнеса му (допълнена в 14:24 ч)"}
{"url": "https://www.dnevnik.bg/biznes/2018/01/08/3108769_zashto_francuzite_obichat_chadura_na_chetiri_kolela/", "text": "Ситроен Дьо шво\" (Citroen 2CV) днес е истинска икона и несъмнено най-емблематичният и най-известен френски автомобил. В. \"Фигаро\" представя неговата история и причините за неговата популярност. Чадър на четири колела Дьо шво (два коня - бел.ред.) е създаден, за да отговори на търсенето на французите, желаещи да имат по-бързо и по-надеждно транспортно средство от конете и каретите. Най-прочутият модел на \"Ситроен\", този с предно предаване, вече се произвеждал от 1934 г., но цената му била висока. Тогава Пиер Буланже, вицепрезидент и главен инженер в компанията, възлага на своя екип да разработи проста и достъпна кола, солидна и лека, с достатъчно мощен двигател, за да може да транспортира поне четирима души и 50 кг багаж. Едно от изискванията било да преминава през неравен път с кошница, пълна с яйца, без да се счупи нито едно от тях. Дошъл и резултатът: автомобил с платнен покрив, двигател с водно охлаждане отпред и много меко окачване - нещо като чадър на четири колела. Заровените доказателства През 1939 г. първата партида от 250 \"Дьо шво\" излиза от заводите и получава триумфално посрещане от публиката. Франция обаче влиза във война с Германия и заводите на \"Ситроен\" започват да произвеждат военно оборудване. В усилията си да скрие проекта си от окупаторите Буланже заравя няколко коли, а останалите унищожава, за да не попаднат в ръцете на врага. Той обаче продължава тайно да разработва модела и постига подобрена версия с двигател с въздушно охлаждане, произведен с по-евтини материали от алуминия, от който се прави в началото. През 1948 г. на Автосалона в Париж е представена известната днес версия, а производството започва през юни 1949 г. под наименованието \"Дьо шво А\" (2CV A). Медиите приветстват лесното управление на автомобила и неговата здравина. През 1951 г. е пуснат моделът микробус 2CV. С течение на годините са лансирани специални издания на \"Дьо шво\", най-оригиналната от които е версията \"4x4 Сахара\" (Sahara) - с двигатели отпред и отзад. Те се използват главно в полицията и в армията и днес са много търсени от колекционери, тъй като от тях са произведени само 694 бройки. През февруари 1989 г. френската поточна линия спира производството. Но с 5 114 940 коли в цял свят \"Дьо шво\" се е превърнала в синоним на френския начин да се радваш на живота./БТА", "date": "2018.01.08", "title": "Защо французите обичат \"чадъра на четири колела\""}
{"url": "https://www.dnevnik.bg/sport/2018/01/08/3108779_grigor_dimitrov_specheli_shouto_s_leitun_hjuit_i/", "text": "Григор Димитров победи бившия водач в световната ранглиста по тенис Лейтън Хюит в шоу мач в Сидни. Българинът се наложи с 4:1, 4:2 срещу австралиеца. Двамата изиграха вълнуващ двубой с красиви разигравания. Димитров привлече вниманието с радостта си след последната точка. Той направи ас, но трябваше да изчака и резултата от намесата на \"ястребовото око\". \"По-значимо от финал в турнир от АТП\", написаха шеговито организаторите в \"Туитър\". Въпреки че отстъпваше, Хюит също показа добра форма и хубави отигравания. Шоуто Fast4 е от серията подгряващи събития преди Australian Open, който започва на 15 януари. В надпреварата в Сидни се включиха още Ник Кириос и Александър Зверев. В мача на двойки Димитров игра с германеца. Там също имаше закачки, като в едно от разиграванията Зверев улучи отблизо в главата излезлия до мрежата Кириос, след което се хвърли върху него на земята и го прегърна. \"Александър и Григор са изключителни съперници и се надявам много фенове да дойдат да ни подкрепят. Нивото на турнира FAST4 миналата година беше много високо, но сега очаквам да е още по-високо, при положение че ще играем с Димитров и Зверев. Ще бъде вълнуващо и забавно\", каза Хюит преди турнира Димитров ще се отправи към Мелбърн за участието си в Australian Open. Миналата година той стигна до  полуфинал, където отпадна от Рафаел Надал , и сега има да защитава 720 точки за световната ранглиста.", "date": "2018.01.08", "title": "Григор Димитров спечели шоуто с Лейтън Хюит и впечатли с радостта си (видео)"}
{"url": "https://www.dnevnik.bg/razvlechenie/2018/01/08/3108760_za_pruv_put_rok_muzikata_ne_e_nai-populiarna_v_sasht/", "text": "Хип-хоп и ритъм енд блус музиката надмина по популярност рока през 2017 г. в САЩ. Това се случва за пръв път, откакто компанията Nielsen следи продажбите на популярна музика на различни носители. В годишния доклад се посочва, че макар романтичният албум   на британеца Ед Шийрън да е поставен под №1, общо 8 от десетте най-популярни заглавия в списъка са с рап или R&B. Основната причина за тази промяна е ръстът със 72% на слушането на музика през интернет според личните предпочитания (т.нар. on-demand audio streaming). Това е поставило в челната десетка албуми като   на Кендрик Ламар,   на Дрейк и   на Бруно Марс. Господството на рап и R се видя и при номинациите за годишните музикални награда \"Грами\", които ще бъдат връчени на церемония на 28 януари. Ламар и Джей-Зи са сред носителите на най-много предложения да получат престижната награда в американската поп музика. \n     Друг пример за намаляващата популярност на рока сред младите е кои изпълнители са канени на фестивала \"Коачела\". При обявяването им преди броени дни се видя, че за пръв път в 19-годишната история на калифорнийския фестивал на сцената няма да излезе като водещ изпълнител нито една рок звезда или група. От \"Нилсен\" отчитат, че с 1.9 млн. бройки най-продаваният албум на годината е Reputation на Тейлър Суифт. Първият от три години албум на поп звездата бе държан извън стрийминг слушане в интернет в продължение на 3 седмици след премиерата през ноември. За сравнение - Divide на Шийрън достигна продажби на физически носител и стрийминг от 2.7 милиона. Хитът му   прекара 33 седмици в Billboard's Hot 100, като за тази класация се използвам продажбите на албуми, продажбите на отделни песни (10 песни се смятат за един цял албум) и стрийминг (1500 слушания са равняват на един албум). Номер едно обаче е тоталният латино хит  , а на трето място е   на Кендрик Ламар. За 12-а поредна година растат (през 2017 г. - с 9%) продажбите на винилови плочи. През миналата година основна заслуга за това има преиздаването на два албума на \"Бийтълс\" -   и  . Виниловите плочи са заели през миналата година 14% от всички продажби на музика на физически носител.", "date": "2018.01.08", "title": "За пръв път рок музиката не е най-популярна в САЩ"}
{"url": "https://www.dnevnik.bg/gradska_sreda/2018/01/08/3108765_remontite_v_ndk_i_podgotovkata_na_plovdiv_2019_sa/", "text": "Ремонтите във и около НДК и провалените архитектурни амбиции на Пловдив - Европейска столица на културата 2019 г., си оспорват титлата \"градски бъг на годината\" в класацията на WhATA за 2017 г. Популярният архитектурен блог приканва читателите си  да гласуват за ежегодните му награди  до 31 януари. Промените около НДК получават цели три отделни номинации в категорията за градски бъг:  , за  и за замяната му с   Архитектите сравняват т.нар. демонтаж, извършен от Столичната община, с друг претендент в \"престижната\" категория -  събарянето на Двойната къща в София  под натиска на собственика й Кирил Кирилов-Японеца. Неправителствената организация  също има три номинации - за неуморната си борба за по-адекватна градска среда в София и протеста  #Данчеслез  (в категория \"Събитие на годината\"), за усилията си по поддръжката на   в София (\"Нормалност на годината\") и за личност на годината.  Протестите срещу високите сгради в София  са отличени сред тенденциите на 2017 г., редом с   и новите, но не и съвременни скулптури в градска среда -  в София. Много са и номинациите за събития през 2017 г. - като  изложбата \"Български архитектурен модернизъм\",   културната програма на Дома на хумора и сатирата в Габрово ,  амбициите на проекта \"Визия за София\" , няколко специализирани архитектурни събития, пърформънси и изложби,  както и споровете около поставянето на \"Бронзовата къща\" в столицата.   В номинациите за сграда на годината освен това попада един паметник на културно-историческото наследство - , както и още едно градско пространство във Варна -  . Всички номинации и категории могат да бъдат разгледани  на блога на WhATA .", "date": "2018.01.08", "title": "Ремонтите в НДК и подготовката на Пловдив 2019 са номинирани за \"градски бъг на годината\""}
{"url": "https://www.dnevnik.bg/bulgaria/2018/01/08/3108799_kratki_novini_novite_patrulni_korabi_za_voennomorskite/", "text": "Бахрейн вдига цените на бензина, за да намали държавните разходи Бахрейн отмени някои субсидии за бензина, вдигайки цените само седмица, след като въведе акцизи за цигарите и безалкохолните напитки на фона на продължаващия натиск на ниските цени на петрола върху държавните финанси. Бензинът ще поскъпне с 12 до 25 процента според октановото число. За да увеличи постъпленията в хазната си, малката островна държава наложи акциз върху тютюневите изделия, енергийните и безалкохолните напитки тази година. Оградата по границата продължава да пада Това показа на публикувана в социалната мрежа \"Фейсбук\" снимка депутатът от БСП Елена Йончева. На снимката тя държи вестник с днешна дата \"За това възпрепятстващо съоръжение, заедно с прилежащия обслужващ път, са дадени около 1 млн. лева на линеен километър\", пише Йончева. Новите патрулни кораби за военноморските сили ще бъдат купени догодина Това обяви командирът на Военноморските сили контраадмирал Митко Петев по време на откриването учебната година в пункта за базиране на военноморските сили във Варна. Той уточни, че ще има оскъпяване на проекта тъй като съответните дадени средства за патрулните кораби са били изчислени към 2015 г., а оттогава военноморската техника е поскъпнала с 30 процента поради изключителното търсене на световния пазар. Омбудсманът обеща да реши проблема с ранното пенсиониране на миньорите Проблемът с ранното пенсиониране на миньори, които са работили във вече закрити мини, ще бъде решен. Това обеща омбудсманът Мая Манолова, след като придружи миньори по време на срещата им с премиера Бойко Борисов, на която присъства и финансовият министър и управителят на НОИ. За проблема сигнализираха 169 миньори, които имаха проблем с пенсионирането си. Маршрутка ще стига до Икономическа зона Божурище От 10 януари маршрутката, свързваща София и Божурище, ще спира и в зоната, съобщават оттам. Първият бус към индустриалната зона в работни дни е от 6:35 часа, като тръгва от метростанция \"Сливница\", а последният – в 19:10 ч. Обратно, от Божурище към София първият микробус потегля в 6:20 ч., а последният – в 19 ч. Транспортът е договорен между зоната и общината, а превозвач е \"Кариста Транс\". Честотата на движение е на 10-15 минути.", "date": "2018.01.08", "title": "Кратки новини: Новите патрулни кораби за военноморските сили ще бъдат купени догодина"}
{"url": "https://www.dnevnik.bg/sport/2018/01/08/3108817_barselona_niama_da_moje_da_izpolzva_kontuzeniia/", "text": "Филипе Коутиньо ще трябва да чака около три седмици, за да може да играе за новия си отбор \"Барселона\". Бразилският полузащитник има травма на десния крак, обявиха каталунците. Очакванията са той да е възстановен в края на януари или началото на февруари. Вероятно той ще може да бъде на разположение на Ернесто Валверде за дербито с \"Еспаньол\" на 4 февруари. \"Вече съм тук и моята мечта се сбъдна\",  каза Коутиньо в обръщение към привържениците преди ден . Днес той беше представен на \"Камп ноу\". Коутиньо ни беше необходим, заяви президентът на \"Барселона\" Хосеп Мария Бартомеу. По думите му клубът е бил в надпревара с още няколко отбора, но е успял да привлече играча. Бразилецът премина на \"Камп ноу\" от \"Ливърпул\" за 142 млн. паунда, като сделката е рекордна за каталунците.", "date": "2018.01.08", "title": "\"Барселона\" няма да може да използва контузения Коутиньо три седмици"}
{"url": "https://www.dnevnik.bg/sport/2018/01/08/3108782_s_tekuchestvo_niama_kak_da_se_gradi_stabilen_otbor/", "text": "Треньорът на \"Левски\" Делио Роси заяви, че няма намерение да привлича голям брой футболисти през зимата. Според италианския специалист текучеството на играчи е пречка при изграждането на сплотен и конкурентен отбор.  \"Ако всяка година сменяме по 12 футболисти, никога няма да направим отбор. Трябва да се взимат по възможност по трима-четирима по-добри футболисти на сезон, за да може постепенно да направиш стабилен отбор\", заяви Роси преди първата тренировка на сините за 2018 г. През лятото \"Левски\" направи мащабна селекция. Тогава в състава бяха привлечени  14 нови попълнения , сред които игралите във Висшата лига на Англия Габриел Обертан и Жорди Гомес. Роси каза, че няма проблем някой футболист да бъде продаден, но иска, ако това стане, клубът да намери по-добър играч на негово място. Италианецът посочи, че още преди два месеца е казал на ръководството какви трансфери желае. \"Всички искат да имат добър отбор и да постигат успехи, без да влагат много средства. Имаме добри футболисти и са ни необходими още няколко, които да ни позволят да подобрим целия отбор\", каза още Роси. Във вторник сините заминават за Малта, където ще останат до 6 февруари. Отборът ще изиграе пет приятелски срещи.", "date": "2018.01.08", "title": "С текучество няма как да се гради стабилен отбор, заяви Делио Роси"}
{"url": "https://www.dnevnik.bg/analizi/2018/01/08/3108694_advokat_na_diavola_li_e_premierut_borisov_v/", "text": "Министър-председателят  Бойко Борисов заяви по време на визитата си в Турция , че страната ни иска да види нормализиране на диалога между Анкара и Брюксел. България ще се опита да допринесе в качеството си на ротационен председател на Съвета на ЕС \"за постигане на \"разбирателство, което разрешава, а не създава проблеми\". В този контекст някои политици и анализатори побързаха да кажат, че европредседателството започва с външнополитически гаф.  Турският президент Реджеп Ердоган и неговото управление са обект на много сериозни критики не само в авторитетни медии в ЕС, САЩ и т.н., но и от висши политици в тези страни. Ердоган е определян като диктатор, чийто трон е стабилизиран чрез жестоки репресии; описван е като човек, чиито властови амбиции са зле прикрити под маската на демократични промени в конституционната уредба. Възстановяването на православни храмове и синагоги, инициирано от Ердоган, е ясен жест – готови сме да бъдем толерантни към инакомислещите. Но дали тези жестове могат да бъдат приети за чиста монета? И, не на последно място, дали премиерът Борисов, ако е готов да лобира за легитимирането на режима на Ердоган в очите на Брюксел, не се превръща в адвокат на дявола? Критиците на правителството, които оспорват българската политика към Турция, обикновено пропускат интересите на нашата страна от това отношенията между София и Анкара да бъдат добри и ползотворни. А такива интереси обективно съществуват.  На първо място, темата сигурност. По данни от 2016 г. има поне 2.7 млн. бежанци на територията на южната ни съседка. Те са използвани от турския президент като пионка, като заложници, за да \"убеждава\" европейските политици, че трябва да бъдат благосклонни към неговите искания. Анкара получава значителни средства от Брюксел, като в замяна не отваря шлюзовете, за да пропусне бежанската вълна към Стария континент. За момента изглежда, че Ердоган по-скоро блъфира и едва ли би използвал това \"биологично оръжие\". Така или иначе обаче ние сме в непосредствена близост и не можем да се преструваме, че то не съществува. Второ, съвсем лаконично, има значителни икономически интереси както на България в Турция, така и обратно. Над 1/5 от българския износ извън ЕС, на стойност 2.7 млрд. лв., е за Турция (данните са на НСИ за първите 8 месеца на 2017 г.).  Трето, България е мултиетническа страна. Турците са най-малко 9% от населението. Имаме етнически партии – инструменти, чрез които Анкара може пряко да въздейства върху политическата ни система. Много турци от български произход, които живеят в южната ни съседка, гласуват на изборите в нашата страна. В тази връзка можем да се запитаме на каква политическа сделка е продукт посредническата роля на Борисов. Не е тайна, че етническата формация ДОСТ на Лютви Местан, която възникна и се развиваше под егидата на Анкара, на практика изчезна от политическа сцена. Турският дипломат Сюлейман Гьокче, който поддържаше топли отношения с ръководството на ДОСТ и си позволяваше на моменти да се държи твърде провокативно, вече не е посланик тук. ДОСТ предизвика остро безпокойство в ДПС, защото беше опасен конкурент на партията на Ахмед Доган, но партията на Местан бе обект на особено внимание и от страна на българските власти. Вероятно Борисов е приел да бъде посредник на Анкара в Брюксел за сметка на замразяването на политическия проект на Местан ДОСТ. Накратко, виждаме класическа реализация на римската максима   – дай, за да получиш. Борисов вероятно е повлиян или най-малкото действа в съзвучие с интересите на ДПС. Визирам двойствената роля на етническата партия, която макар и привидно опозиционна, участва в управлението чрез министъра на икономиката Караниколов, за когото се смята, че е близък до депутата от ДПС Делян Пеевски, както и чрез други лостове. Повечето анализатори пропуснаха, че в новогодишната реч на почетния председател на ДПС Ахмед Доган стана дума за необходимостта от подобряването на отношенията с Република Турция: \"Дори сме длъжни да продуцираме добросъседски отношения с Република Турция и да й помогнем в диалога й с ЕС. Разбира се, според нашите скромни възможности.\" Това е много важен знак, особено в контекста на доскоро напрегнатите отношения между етническата партия и Анкара.  Четвърто, като стана дума за Делян Пеевски, не можем да не споменем и аферата \"Булгартабак\". В края на 2017 г. това предприятие за пръв път беше назовано в прав текст в  доклада на турската служба  за борба с организираната престъпност и контрабандата. Става дума за контрабандата с български цигари, пласирани на турския пазар. Основният проблем на турските власти тук е не толкова, че се ощетява хазната поради неплатени мита и данъци, а че кюрдските бунтовници, които контролират контрабандните канали, получават солидни такси от контрабандистите, за да пропуснат стоките към трети страни. Така контрабандата с български цигари влива свежа кръв в заклетите врагове на режима на Ердоган. Не е ясно дали тази тема е била обсъждана в разговора на \"четири очи\" (плюс  тези на Вежди Рашидов ).  Преди месец в предаването \"Денят с Веселин Дремджиев\" основателят на ДПС Осман Октай (отстранен от движението през 2001 г. заради несъгласия с политиките на Ахмед Доган) заяви, че има информация за четири лица от най-близкото обкръжение на премиера Борисов, които имат интерес от контрабандата. Разбира се, информацията, изнесена от г-н Октай, трябва да бъде проверена. Но при всяко положение Анкара, изглежда, има сериозни основания да се съмнява в това доколко посредническата роля на българската държава е автентична.  В заключение, влизайки в ролята на комуникационен канал между Турция и ЕС, премиерът Борисов се замесва в опасна и рискована политическа игра. Тя трябва да бъде наблюдавана много внимателно. ", "date": "2018.01.08", "title": "Адвокат на дявола ли е премиерът Борисов в отношенията Анкара - Брюксел"}
{"url": "https://www.dnevnik.bg/evropa/2018/01/08/3108829_sofiia_zalaga_na_narodnata_muzika_v_ceremoniiata_po/", "text": "Изпълнения на автентични фолклорни песни и композиции, старинни църковни песнопения, народни танци и фолклорни ритми със съвременно звучене са включени в културната програма на церемонията по откриването на българското председателство на Съвета на Европейския съюз. Тя ще се състои на 11 януари 2018 г. от 19:30 до 20:30 часа в Народния театър \"Иван Вазов\". Церемонията ще бъде открита с изпълнение на химна на страната от детския хор на Българското национално радио. Следват встъпителни думи от министъра за българското председателство Лиляна Павлова и речи на президента на Румен Радев, председателя на Европейския парламент Антонио Таяни, председателя на Съвета на ЕС Доналд Туск, председателя на Европейската комисия Жан-Клод Юнкер и премиера Бойко Борисов. След панела с речите детският хор ще изпълни и химна на ЕС. В културната програма са включени изпълнения на камерния ансамбъл \"Йоан Кукузел-Ангелогласния\", вокалната акапелна формация \"Ева квартет\", Стоян Янкулов и ансамбъл \"Чинари\", Националния фолклорен ансамбъл \"Българе\", инструменталната формация \"Булгара\" и дуета Крис и Велин. В Брюксел официалното откриване на българското европредседателство ще бъде отбелязано с концерт в Центъра за изкуства БОЗАР на 1 февруари от 20:00 часа. Програмата съчетава произведения от българската класическа музика и фолклор и от европейската музика. Те ще бъдат представени от Софийската филхармония с диригент Найден Тодоров, хор \"Ваня Монева\" с диригент Ваня Монева и със специалното участие на сопраното Соня Йончева и пианиста Людмил Ангелов.", "date": "2018.01.08", "title": "София залага на народната музика в церемонията по откриването на европредседателството"}
{"url": "https://www.dnevnik.bg/sviat/2018/01/08/3108748_jeliaznata_curkva_v_istanbul_izprashta_kum_es_poslanie/", "text": "Откриването на реставрирания български православен храм  \"Свети Стефан\" в Истанбул  може да изпраща силно послание в Европа във време, когато България е ротационен председател на Съвета на Европейския съюз, но това не е непременно повод за оптимизъм за евентуално турско членство на фона на обтегнати отношения между Анкара и редица държави на Стария континент. Това отбелязват редица медии в страната след вчерашното посещение на премиера Бойко Борисов и правителствена делегация. Проправителственият \"Йени шафак\" отделя няколко материала на посещението на откриването на църквата и на посещението на Борисов, включително на факта, че Ердоган прие българския премиер в двореца \"Йълдъз\" в района на Бешикташ за повече от час и че двамата са посетили откриването заедно. Според Анадолската агенция премиерът Бинали Йълдъръм също е провел с българския си колега среща от над един час преди обяд и двамата са обсъдили възможността за подобряване на отношенията между България и Турция на базата на \"взаимна изгода и добросъседски отношения\". Цитатът е от правителствени източници, пожелали да запазят анонимност. Агенцията отбелязва, че Йълдъръм и Борисов са се съгласили за нуждата процесът на членство на Турция в ЕС да бъде съживен. Други турски издания цитират Ердоган с думите, че \"България държи ротационното председателство на ЕС\" и \"тази церемония по повторно отваряне в този момент ще изпрати силно послание на международната общност\". Отношенията между Турция и България са в по-малка степен тема на материалите - те са интересни предимно заради обещанието на Борисов да помогне в  диалога между Турция и ЕС , което той отправи и на откриването,  и в интервюто си с Анадолската агенция , публикувано ден по-рано. \"Дали България е способна да допринесе за нормализацията на отношенията Турция - ЕС, е трудно да се предскаже, тъй като страната вече има достатъчно вътрешни и свързани с Балканите въпроси пред себе си, пише \"Хюриет\". Същевременно на официалното си пътуване до Франция миналата седмица Ердоган получи посланието, че засега не може да има повече стъпки към пълно членство на Турция в ЕС.\" \"Последният пример\" за религиозна толерантност По-сериозен акцент е ролята на Турция във възстановяването на над 5000 културни обекта в Близкия изток, Северна Африка, Южна Азия и Балканите през последните 15 години. \"Не разделяме свободата на изповедание в Желязната църква от тази в джамията \"Мурадие\" (\"Джумая джамия\" - бел. ред.) в Пловдив. Затова е важно, че моят приятел Бойко доведе главния мюфтия на България Мустафа Алъш (Хаджи)\", казва Ердоган, цитиран от \"Сабах\". Анадолската агенция изрежда примери на сирийски и арменски религиозни храмове, възстановени от Турция в последните години, и посочва \"Свети Стефан\" като \"последния пример\". Издания като \"Милиет\", \"Хабертюрк\" и \"Стар\", цитирани от БТА, също посочват събитието като пример за толерантност и свобода, свързани с културното наследство от времето на Османската империя. В. \"Тюркие\" извежда в заглавие думите на Ердоган: \"Сега е твой ред, \"България\", за забележителностите, които се нуждаят от ремонт в страната и че това може да се направи съвместно. И \"Хюриет дейли нюз\", чийто собственик приема сдържана (а понякога отровено критична) линия към турските власти, изтъква, че събитието е част от истински \"уикенд на толерантността\", ден след чествания на Богоявление недалеч от мястото на църквата. Според изданието обаче очакванията за хармонично съществуване и толерантност в международен план - специално в отношенията между ЕС и Турция - засега не са кой знае колко реалистични. Някои наблюдатели на Турция и политиката ѝ като Абдуллах Бозкурт същевременно отбелязват в \"Туитър\", че Борисов едва ли е бил доволен от желанието на Ердоган да възстановява паметници на културата в България.", "date": "2018.01.08", "title": "\"Желязната църква\" в Истанбул изпраща към ЕС послание за толерантност, пишат турски медии"}
{"url": "https://www.dnevnik.bg/citat_na_deniia/2018/01/08/3108816_citat_na_denia_vsichki_iskame_da_sme_shampioni_v/", "text": "Това заяви треньорът на \"Левски\" Делио Роси преди първата тренировка на сините за 2018 г. Италианският специалист призова за търпение и сплотеност между футболистите в отбора. , каза Роси. Италианският специалист допълни, че не смята да привлича множество нови попълнения през зимата. Според него  текучеството на играчи е пречка  при изграждането на сплотен и конкурентен отбор.", "date": "2018.01.08", "title": "Цитат на деня: Всички искаме да сме шампиони в спринта, но първо трябва да проходим"}
{"url": "https://www.dnevnik.bg/evropa/2018/01/08/3108848_kitaiskiiat_put_na_koprinata_ne_moje_da_bude/", "text": "Еманюел Макрон каза днес, че Китай и Европа трябва да работят заедно по инициативата на Пекин \"Един пояс - един път\". Целта й е да изгради съвременен Път на коприната, който обаче не може да бъде \"еднопосочен\" според френския президент, предаде \"Ройтерс\", цитирана от БТА. \"Древните пътища на коприната никога не са били само китайски\", заяви Макрон в реч пред университетски преподаватели, студенти и търговци в град Сиан - източна отправна точка на древния Път на коприната. \"По дефиниция тези пътища могат да бъдат единствено общи. Ако са пътища, не може да са еднопосочни\", заяви френският държавен глава. Насърчаваните от Китай културни и инфраструктурни проекти според него може да бъдат в интерес на Франция и Европа, стига да се изпълнят в духа на сътрудничеството. \"Тези пътища не може да бъдат пътища за нова хегемония, които да превърнат всеки, поел по тях, във васал\", заяви той. Започнат през 2013 година, проектът на Си цели да свърже Китай по суша и море с Югоизточна Азия, Пакистан и Централна Азия, след това с Близкия изток, Европа и Африка. На среща през май 2017 г. Си обеща да вложи в проекта 124 милиарда долара, но западните столици подозират, че инициативата има за цел да наложи китайското влияние в чужбина, а не толкова да допринесе за благоденствието. Френският президент предложи на Китай да даде нов тласък на климатичната битка и да се подготви за поемане на още повече ангажименти срещу глобалното затопляне на следващата конференция за климата, която ще се състои в края на годината в Полша, предаде \"Франс прес\". В речта си, продължила час и петнайсет минути, Макрон призова за съюз между Франция и Китай в името на \"бъдещето на света\" и обеща да посещава азиатската страна \"поне веднъж годишно\", за да влязат двустранните отношения \"в нова ера\". \"Утре ще поискам от президента Си да направим нова стъпка във френско-китайските отношения, да предприемем борба за климата. Предлагам на президента Си френско-китайска година на екологическия преход през 2018-2019 г., през която да мобилизираме нашите компании, стартъпи, градове и региони. Нека покажем на света, че ние, французите и китайците, сме способни да направим нашата планета отново велика и красива\", заяви Макрон, цитиран от \"Асошиейтед прес\". Макрон, който е привърженик на меката дипломация и на символиката, подари на китайския си колега Си Цзинпин 8-годишен кафяв кон от президентския кавалерийски корпус на име Везувий. Изборът на подарък е \"безпрецедентен дипломатически жест\", казаха от Елисейския дворец и заявиха, че по време на последната му визита в Париж през 2014 г. Си е бил силно впечатлен от 104-мата ездачи. Подаръкът е и в отговор на китайската \"дипломация на пандите\" - първата дама Брижит Макрон  стана кръстница на китайска панда , подарена от Пекин на зоопарк край Париж. Френският президент  е на първото си посещение в Китай , откакто бе избран миналата година. Утре и вдругиден ще води преговори със Си Цзинпин и други китайски лидери по теми като Северна Корея, климата, борбата срещу финансирането на тероризма. Макрон, който пътува с бизнес делегация, иска да осигури споразумения по време на визитата си, включително френски компании да получат същия достъп до китайските пазари, какъвто китайските компании получават в чужбина. Двете правителства се очаква да обявят френско-китайски инвестиционен фонд за над 1 милиард евро. Китай е най-големият азиатски търговски партньор на Франция, но френската страна отчете 30 милиарда евро търговски дефицит миналата година.", "date": "2018.01.08", "title": "Китайският Път на коприната не може да бъде еднопосочен, настоя Макрон"}
{"url": "https://www.dnevnik.bg/photos/2018/01/08/3108691_snimka_na_denia_jeliaznata_curkva_otvutre/", "text": "Вчера в Истанбул официално беше открита след реставрация българската църква \"Св. Стефан\", наричана още Желязната църква.", "date": "2018.01.08", "title": "Снимка на деня: Желязната църква отвътре"}
{"url": "https://www.dnevnik.bg/sviat/2018/01/08/3108746_bivsh_premier_se_otkaza_ot_prezidentskite_izbori_v/", "text": "Бившият египетски министър-председател Ахмед Шафик заяви, че няма да се кандидатира на президентските избори тази година, предадоха световните агенции и БТА. Шафик беше смятан за най-сериозния евентуален съперник на президента Абдел Фатах ас Сиси, който още не е обявил кандидатурата си за втори мандат. Малко по-късно днес египетските власти обявиха, че изборите ще се проведат между 26 и 28 март, а балотажът ще е от 24 до 26 април. Шафик е бивш командир от военновъздушните сили и беше премиер при режима на Хосни Мубарак, свален при народно въстание през 2011 г. Той избяга в Обединените арабски емирства, след като през 2012 г. загуби (с 48.2% от гласовете) президентските избори от кандидата на организацията \"Мюсюлмански братя\" Мохамед Морси, а в края на миналата година се завърна в Египет, след като обяви намерението си да се кандидатира за президент. Шафик каза, че след завръщането си в Египет е преосмислил решението си и е преценил, че не е \"идеалният човек\", който да ръководи държавата в този момент. \"Затова реших да не се кандидатирам на предстоящите президентски избори през 2018 г.\", заяви той. След завръщането си Шафик беше подложен на остри критики от проправителствените медии и имаше спекулации, че е държан от властите в хотел в Кайро.", "date": "2018.01.08", "title": "Бивш премиер се отказа от президентските избори в Египет и остави Сиси без сериозен съперник"}
{"url": "https://www.dnevnik.bg/video/2018/01/08/3108864_video_raketa_na_spacex_izletia_v_kosmosa_za_taina/", "text": "След неколкократно отлагане американската частна компания \"Спейс Екс\" снощи изстреля \"космически апарат\" в рамките на секретна мисия на американското правителство, за която се знае единствено, че се нарича \"Зума\", предаде \"Франс прес\". Ракетата \"Фалкън 9\" беше изстреляна от Кейп Канаверал във Флорида в 20 ч. местно време (3 ч. българско), както показаха кадри, предавани пряко от \"Спейс Екс\". \"Спейс Екс\" и Пентагонът не отговориха на журналистическите въпроси за естеството на мисията. Компания \"Нортроп Груман\", изработила апарата, посочи само, че клиентът е американското правителство, а \"товарът\" ще бъде изведен на ниска орбита, без да прави повече уточнения. Не е известно и дали мисията е от цивилно или военно естество. Ако обаче задачата се окаже свързана с националната сигурност на САЩ, тя няма да е първата, в която участва компанията - общо две такива устройства (сателит и безпилотен \"космически самолет\" Х-37В) съответно през май и септември миналата година.  Това е първото изстрелване за \"Спейс Екс\" през 2018 г. след рекордните 18 през 2017 г.", "date": "2018.01.08", "title": "Видео: Ракета на SpaceX излетя в Космоса за тайна мисия на САЩ"}
{"url": "https://www.dnevnik.bg/bulgaria/2018/01/08/3108890_adelina_radeva_shte_vodi_zaedno_s_viktor_nikolaev/", "text": "Телевизионната водеща, известна от ефира на БНТ, Аделина Радева ще води заедно с Виктор Николаев сутрешния блок на \"Нова телевизия\" \"Здравей, България\", съобщиха от пресцентъра на медията.  \"Познавам добре работата на Аделина и вярвам, че със своя дългогодишен опит и силно екранно присъствие тя ще допринесе за затвърждаване успеха на сутрешния блок на \"Нова телевизия\". Професионалното й партньорство с Виктор Николаев започва още преди години и в този смисъл присъединяването й към \"Здравей, България\" е естествено продължение на пътя, който им предстои за извървят като работен тандем\", коментира Вяра Анкова, генерален директор \"Информация\" в \"Нова броудкастинг груп\". Аделина Радева започва журналистическата си кариера като радиоводещ в ефира на FM+. От 2000 до 2006 г. е кореспондент на \"Нова телевизия\" в Атина. Оттам прави репортажи и за българската секция на \"Дойче веле\". През 2008 г. започва работа в Българската национална телевизия. Водеща е на централната новинарска емисия от 2011 г., на публицистичното предаване за новини, анализи и коментари \"Още от деня\" (2016-2017) и на сутрешния блок \"Денят започва\" (в периода 2008 - 2011), където за пръв път е екранен партньор с Виктор Николаев. Автор е на документални филми за събитията в Гърция за рубриката \"В кадър\" на дирекция \"Информация\", на различни телевизионни студиа и извънредни предавания на дирекция \"Програма\" в БНТ и на поредица от репортажи за новините на БНТ1.  Завършила е Държавния каподистрийски университет на Атина, специалност \"Комуникации и средства за масово информиране\". Следвала е \"Класически филологии\" в Софийския университет \"Св. Климент Охридски\".  \"Признателна съм за доверието и с готовност приемам предизвикателството да бъда част от водещата медийна компания в страната. За мен е удоволствие да работя отново в екип с Виктор Николаев и съм сигурна, че ни предстоят много успехи заедно\", коментира Радева. Мястото й на водещ на публицистичното предаване \"Още от деня\" заема  новият програмен директор на БНТ 1 Емил Кошлуков . Той ще се редува в ефира с другия водещ Поли Златарева.", "date": "2018.01.08", "title": "Аделина Радева ще води заедно с Виктор Николаев сутрешния блок на \"Нова телевизия\""}
{"url": "https://www.dnevnik.bg/sviat/2018/01/08/3108876_dvama_dushi_postradaha_pri_pojar_v_trump_tauur/", "text": "Двама души са пострадали при пожара близо до покрива на \"Тръмп тауър\" рано тази сутрин, съобщиха властите в Ню Йорк, цитирани от \"Ройтерс\". Агенцията уточнява, че президентът Доналд Тръмп е бил във Вашингтон по това време. Според един от синовете му, Ерик Тръмп, става дума за проблем с електричеството в системата за охлаждане на небостъргача, причинил пожар. В \"Туитър\" той похвали нюйоркските пожарникари, пристигнали по думите му \"за минути\", и ги определи като \"герои\". Един от получилите изгаряния при пожара в 68-етажната сграда е тежко пострадал и може би има опасност за живота му, казва пожарната в града. Пожарът е бил овладян скоро след началото малко преди 14 ч. българско време, но се е наложило екипът да продължи борбата с огъня повече от час и половина по-късно. \"Тръмп тауър\"  беше основният адрес на Тръмп, преди той да се нанесе в Белия дом като държавен глава.", "date": "2018.01.08", "title": "Двама души пострадаха при пожар в \"Тръмп тауър\""}
{"url": "https://www.dnevnik.bg/sport/2018/01/08/3108869_mats_vilander_grigor_e_po-blizo_do_1_v_sveta_otkolkoto/", "text": "През 2018 г. Григор Димитров има по-големи шансове да стане №1 в света, отколкото да спечели титла от Големия шлем. Това заяви експертът на \"Евроспорт\" и носител на седем трофея от Големия шлем Матс Виландер в интервю за \"Дневник\" и чуждестранни медии. Според един от най-успешните тенисисти в историята Димитров все още не е способен да победи водещите играчи в най-големите мачове. В същото време шведът прогнозира, че българинът ще завърши в челната тройка и този сезон.  \"Не съм сигурен дали Григор е готов да спечели титла от Големия шлем. Причината е начинът, по който играе. Той може да победи почти всички играчи, но все още е малко непостоянен по отношение на ударите\", коментира Виландер на въпрос на \"Дневник\". По думите му Димитров \"притежава всички необходими умения, за да бъде №1\". \"Що се отнася до ранглистата, той има перфектната игра, защото е постоянен по отношение на физическото си състояние, в движението по корта, в отношението към играта, в това да разбере кой е най-добрият начин да играе срещу определен съперник\", допълни той. Виландер заяви, че в момента Димитров е един от топ играчите, които другите трябва да се стремят да победят. \"Григор има много голям шанс да бъде №1, №2 или №3 в края на сезона. Наистина го вярвам.\"", "date": "2018.01.08", "title": "Матс Виландер: Григор е по-близо до №1 в света, отколкото до титла от Големия шлем"}
{"url": "https://www.dnevnik.bg/bulgaria/2018/01/08/3108863_sled_sluchaia_v_novi_iskur_mvr_se_oplaka_che/", "text": "Директорът на \"Национална полиция\" Христо Терзийски каза, че в обкръжението на заподозрения за шесторното убийство в Нови Искър Росен Ангелов е имало хора, които са знаели, че той е обявен за издирване още през 2009 г. и не са подали информация до институциите. \"Към момента полицията има данни, че в обкръжението на Ангелов е имало хора, които са знаели, че той е обявен за издирване като бъдещ затворник. И хората въобще не са направили труда да подадат каквато и да е информация, че контактуват с такива лица, които са били осъдени, с влезли в сила присъда\", заяви на брифинг Терзийски. Темата на пресконференцията беше друга - отново за убийство, станало тази сутрин в София. Повече за убийството на бизнесмена Петър Христов четете  тук , а за версиите на полицията до момента вижте  тук . По думите на Терзийски, както и на директора на Столичната полиция Ивайло Иванов полицията е извършила необходимото по случая в Нови Искър. Те обясниха, че по външни признаци гилзите,  с които се предполага, че се е самоубил Росен Ангелов , отговарят на тези, с които са убити шестимата в нощта на 31-ви срещу 1-ви. Но МВР чака резултатите от балистичната експертиза, за да потвърди информацията със сигурност. На въпроса как е търсен Ангелов, който е обявен за издирване още през 2009 г., Терзийски заяви, че са проверявани няколко пъти адресите му, които са в Добрич, на територията на 2-ро районно в София, както и адреси, които според оперативна информация Ангелов е обитавал в района на полицията на Своге. Проверките са правени непосредствено след обявяването му за общодържавно издирване. Във връзка с разказ пред медиите на човек, който твърди, че е работил с Ангелов, Терзийски изрази възмущението си, че се \"дава трибуната на човек, който е работил с него в автосервиза. Той знае, че това е човек с присъда, който е обявен за издирване, и вижда жена, която е убита, и той прави една логична връзка между жената, която е убита - бивша жена на въпросния Росен, и той не подава абсолютно никаква информация към който и да е орган в тази държава\". \"Няма нито един сигнал от човек от \"Дружба\", където е живял дълго, нито от сервиза, където е работил\", оплака се още директорът на \"Национална полиция\". \"И аз затова искам, може би говоря малко емоционално, но трябва да се замислим, че да свършим ние някаква работа, трябва обществото да ни съдейства по някакъв начин. Проверяваме всеки един сигнал - фалшив, достоверен, недостоверен. Да, най-вероятно и ние имаме пропуски, аз не мога да кажа, че сме безгрешни, но ние разчитаме на свидетелски показания\", коментира още той. \"Ами ние имаме хора, които от доста по-дълго време са обявени за издирване с влезли в сила присъди и най-вероятно се намират на най-различни места на планетата. Затова обявяваме такива хора и през Интерпол, и Европол.\" Така Терзийски отговори на въпроса защо не са могли да открият Ангелов осем години. Росен Ангелов беше издирван в района на софийското село Луково,  след като на 2 януари бяха намерени шестима убити  в къща в Нови Искър. Пет дни по-късно главният секретар на МВР Младен Маринов обяви, че Ангелов вероятно се е самоубил. Повече за казаното от Маринов четете  тук .  Жертвите на тежкото престъпление, за което е заподозрян Ангелов, са Неделчо Юнаков (роден 1976 г.), неговият син Георги Юнаков (роден 1998 г.), тъщата му Еленка Бурджиева (родена 1945 г.), доведената му дъщеря Нанси Иванова (родена 2001 г.), нейният приятел Боби Иванов (роден 1999 г.) и Кети Кюхова (родена 1973 г.), с която Юнаков е живеел на семейни начала. В търсенето на Ангелов се включиха сили на МВР, специалните части, жандармерията и армията.", "date": "2018.01.08", "title": "След случая в Нови Искър МВР се оплака, че гражданите не информирали за издирвани заподозрени"}
{"url": "https://www.dnevnik.bg/video/novinite_na_bnt/2018/01/08/3108903_video_drugite_novini/", "text": "Акцентите в емисията днес: Промяна в столичния трафик от 10 до 12 януари Нови доказателства за намаляване на озоновата дупка Чествания за 140 години от рождението на Яворов Фестивал на българска драматургия \"Това съм аз\" - песента, победител на кинонаградите Опра Уинфри със специална награда \"Златен глобус\"", "date": "2018.01.08", "title": "Видео: Другите новини"}
{"url": "https://www.dnevnik.bg/sport/2018/01/08/3108911_stanimir_stoilov_ostava_v_astana/", "text": "Футболен треньор №1 на България Станимир Стоилов  остава в \"Астана\". 50-годишният специалист подписа днес нов договор с казахстанския шампион, съобщи клубът чрез официалната си страница във \"Фейсбук\". Предишният му контракт изтече в края на 2017 г. Срокът и параметрите по новия договор не бяха обявени. В петък Стоилов и неговият екип ще изведат отбора за началото на предсезонната подготовка. \"Не крия, че от самото началото желанието му беше да продължа да работя в \"Астана\". Заедно постигнахме много през последните години. Наистина се влюбих в нашите фенове, в града и в целия Казахстан, който стана моята втора родина\", каза Стоилов след подписването на договора. Българинът пое \"Астана\" през лятото на 2014 г. Той спечели четири поредни титли в Казахстан, веднъж вдигна купата на страната и стана първият български треньор, който вкарва чуждестранен отбор в групите на Шампионската лига. При дебюта си в най-силния клубен турнир казахстанците спечелиха четири точки и допуснаха само две загуби в шест мача в група с \"Атлетико\" (Мадрид), \"Бенфика\" и \"Галатасарай\". През 2017 г. \"Астана\" отпадна в последния квалификационен кръг на Шампионската лига. След това отборът записа успешно участие в Лига Европа, като прескочи груповата фаза. Тимът на Стоилов стана първият представител на Казахстан, който ще участва в евротурнирите напролет. В 1/16-финалите на Лига Европа \"Астана\" ще се изправи срещу \"Спортинг\" (Лисабон). Това ще са първите официални мачове на казахстанския отбор за 2018 г. Първата среща е в Астана на 15 февруари, а реваншът в Португалия е седмица по-късно. \"Надявам се, че ще успеем да защитим честта на нашия клуб в предстоящите мачове със \"Спортинг\". Предстои ни много важна подготовка. Трябва да работим без отпускане, за да влезем в новия сезон във възможно най-добра форма\", каза още Стоилов. ", "date": "2018.01.08", "title": "Станимир Стоилов остава в \"Астана\""}
{"url": "https://www.dnevnik.bg/evropa/2018/01/08/3108909_ungariia_globi_osnovnata_opozicionna_partiia_zaradi/", "text": "Унгарската държавна агенция за одит (ASZ) глоби основната опозиционна партия \"Йоббик\" с 331.66 милиона форинта (1.29 милиона долара) за антиправителствен билборд, финансиран от богат противник на премиера Виктор Орбан, предаде \"Ройтерс\". Националистическата партия \"Йоббик\", която влезе в парламента през 2010 г. с радикална крайнодясна програма, сега се опитва да си създаде по-центристки имидж, за да победи Орбан на изборите през април, на които се очаква неговата партия \"Фидес\" да запази властта. Като потвърди информацията в предварителен доклад, унгарската Държавна агенция за одит заяви, че \"Йоббик\" е била глобена, защото води рекламна кампания на цена под пазарните. Агенцията даде на \"Йоббик\" 15 дена, за да плати глобата, равна на ценовото предимство, което партията е получила незаконно за кампанията, обвиняваща Орбан и някои от приближените му в корупция. Глобата възлиза на повече от две трети от годишната държавна субсидия на \"Йоббик\" (475.8 милиона форинта) и според партията, която отрича да е направила нещо незаконно, това може да попречи на предизборната й кампания. \"Йоббик\" е използвала билбордове на магната Лайош Шимичка, някогашен съюзник на Орбан, по-късно станал поддръжник на крайнодесните. Партията е получила обществено финансиране от почти милиард форинта през 2015 и 2016 г. Според ASZ финансите на партията за този период не са били достатъчно прозрачни. Агенцията, която е ръководена от бившия депутат от \"Фидес\" Ласло Домокос, отхвърля обвиненията в политизиране срещу враговете на Орбан и твърди, че разследването е част от редовната двегодишна проверка на партиите, които получават обществено финансиране.", "date": "2018.01.08", "title": "Унгария глоби основната опозиционна партия заради билбордове, финансирани от враг на Орбан"}
{"url": "https://www.dnevnik.bg/sviat/2018/01/08/3108736_sled_isliamska_durjava_-_kude_da_budat_sudeni/", "text": "Френското правителство получи първите молби за репатриране на френски жени и деца на джихадисти, задържани в Сирия и Ирак, и заяви, че ще се произнесе, разглеждайки всеки случай поотделно. Най-малко две французойки, държани в Сирия, искат от френските власти те да бъдат съдени и ако трябва - осъдени, заради присъединяването си към групировката \"Ислямска държава\", но във Франция и децата им да бъдат с тях. 33-годишната Емили Кьониг, пропагандистка и известен вербовчик на \"Ислямска държава\", заяви миналата сряда чрез адвоката си, че е \"на разположение на френското правосъдие\", което я издирва от 2015 г. Задържана в началото на декември, тя се намира в лагер на кюрдските сили в Сирия заедно с момченцето си на 4 годинки и близначките си на 1 годинка. Една от французойките, задържани заедно с нея, поиска от  президента Еманюел Макрон  да бъде прехвърлена във Франция заедно с двете си деца, за да \"отговаря за действията си\", твърди нейният адвокат. Правителството проучва тези послания. \"Искаме да сме сигурни, че те идват действително от хората, които казват, че са ги изпратили\", заяви в четвъртък министърката на правосъдието Никол Белубе. Според източник във Франция, запознат с въпроса, тридесетина пълнолетни френски джихадисти, мъже и жени, придружавани от няколко десетки деца, са били арестувани в Сирия и Ирак, като голяма част от тях са били задържани от кюрдските сили в Сирия. Сред тях има известни фигури на френското джихадистко движение, като например 36-годишният Тома Барнуен, ветеран на джихадистка мрежа в Югозападна Франция, към която гравитираха между впрочем и  Мохамед Мера , братята Клен и Емили Кьониг. След  атентатите от 2015 г. , извършени отчасти от френски джихадисти, завърнали се от Сирия, тези хора са кошмарът на френските власти. Правителството досега смяташе, че онези, които са задържани в Ирак, трябва да бъдат съдени в Ирак, където може да получат смъртна присъда. По-неясна и условна е позицията за тези, които са задържани в Сирия, където кюрдите контролират част от северните и североизточните райони. Те си ги върнаха от  \"Ислямска държава\"  с помощта на западните страни, но нямат призната държава. \"Ако в сирийски Кюрдистан има съдебни институции, способни да осигурят справедлив процес, френските джихадистки ще бъдат съдени там\", заяви в четвъртък френският правителствен говорител Бенжамен Гриво. Халед Иса, представител на Сирийската кюрдска федерация (Рожава) в Париж, от своя страна заяви за \"Франс прес\", че сирийските кюрди са готови \"да се договорят с Париж\" за съдбата на тези затворници. Едно от решенията е затворниците да бъдат прехвърлени във Франция, както Рожава постъпи преди няколко месеца в отношенията си с Чечения, допълва Иса. \"Кюрдските сили се обръщат към Франция. Ние ще трябва следователно да вземем определен брой решения, по-специално свързани с децата на джихадистите\", каза миналия вторник министърът на правосъдието Жерар Колон.  Казусът с жените и техните деца  е много деликатен и през ноември Макрон увери, че тяхната съдба ще бъде разглеждана \"случай по случай\". Това изявление бе разкритикувано от адвокати и от семействата на засегнатите жени, които смятат, че това означава излизане от рамките на закона. Надигат се гласове, които са против завръщането на тези хора на френска територия. \"Не трябва да бъдат поемани никакви рискове със сигурността на французите\" и \"френските джихадистки трябва да бъдат съдени там, където се намират\", подчертава Лидия Гиру, говорителка на дясната партия \"Републиканците\". Според френските власти около 1700 французи са заминали от 2014 г. към джихадистките зони в Ирак и Сирия. Смята се, че около 450 от тях вече са загинали, а 302 са се върнали във Франция. Пълнолетните биват системно подлагани на съдебни проверки, децата - най-малкото на съдебен или образователен надзор. /БТА", "date": "2018.01.08", "title": "След \"Ислямска държава\" - къде да бъдат съдени европейските джихадисти"}
{"url": "https://www.dnevnik.bg/sport/2018/01/08/3108995_futbolistut_na_ludogorec_vurdjil_misidjan_e_razsledvan/", "text": "Нападателят на \"Лудогорец\"  Върджил Мисиджан  е разследван в Холандия за нападение над възрастен мъж на паркинг в Розендал. Футболистът на българския шампион е нанесъл побой над 68-годишния Рон ван Акелиен, довел до двойна фрактура на левия му глезен. \"Мога да потвърдя, че се води разследване, но не знам нищо повече по въпроса\", потвърди пред медиите в Холандия адвокатът на Мисиджан Нортие Лют. Той обясни, че футболистът трябва да се яви на 30 март пред прокуратурата в града. Случката е станала в петък, пред жилищна сграда в града. Според разказ на съпругата на пострадалия Ван Акелиен, Мисиджан е паркирал пред дома на свой приятел, блокирайки входа към задния двор на семейството. След молба да премести колата си Мисиджан се е нахвърлил върху жертвата. Прегледите в болница са установили двойна фрактура на левия глезен, както и наранявания по лакътя. Приятел на Мисиджан твърди, че е преместил автомобила на футболиста, но въпреки това Ван Акелиен първи е изблъскал Мисиджан и дори е отправил расистки обиди към него. \"Съпругът ми учтиво помоли шофьора да премести колата си, нищо повече. Извършителят обаче даде очилата си на своя приятел и събори Рон на земята. И това при положение, че моят мъж има проблеми със сърцето. Не е имало провокация\", обясни съпругата на жертвата Ени. От полицията в града потвърдиха, че са арестували Мисиджан, който е бил разпитан и освободен. Футболистът на \"Лудогорец\" обаче остава заподозрян.  се свърза с агента на Мисиджан, който не коментира случката, защото не е запознат с детайли. В момента играчът е в Турция, където днес започна  зимната подготовка на българския шампион .", "date": "2018.01.08", "title": "Футболистът на \"Лудогорец\" Върджил Мисиджан е разследван за побой над възрастен мъж"}
{"url": "https://www.dnevnik.bg/sviat/2018/01/08/3109003_siriiskata_armiia_napredva_v_nai-golemiia_bastion_na/", "text": "Сирийските правителствени сили напредват в северозападната провинция Идлиб - най-големия бастион на бунтовниците в страната, предаде \"Асошиейтед прес\", като се позова на държавни медии и опозиционни активисти. Днес те превзеха, подпомагани с въздушни удари, 14 села. В края на октомври сирийските правителствени сили и техни съюзници започнаха офанзива в централната провинция Хама и граничещата с нея на север Идлиб, припомня АП. Оттогава те си върнаха близо 100 села от бунтовнически групировки, включително свързани с Ал Каида джихадисти. Офанзивата набра скорост след Коледа, когато сирийските правителствени сили получиха подкрепления от други части на страната. Тя има две главни цели - превземане на контролираната от бунтовници военновъздушна база Абу Зухур и обезопасяване на пътя между столицата Дамаск и най-многолюдния сирийски град, Алепо. Двайсет и един души са били убити в провинция Идлиб при интензивни въздушни удари и артилерийски обстрел от вчера, съобщи Сирийският център за наблюдение на правата на човека - базирана във Великобритания неправителствена мониторингова организация, която разполага с широка мрежа от информатори в Сирия. /БТА", "date": "2018.01.08", "title": "Сирийската армия напредва в най-големия бастион на бунтовниците"}
{"url": "https://www.dnevnik.bg/bulgaria/2018/01/08/3109010_prokuraturata_obvini_21_migranti_za_bunta_v_lagera_v/", "text": "Малко повече от година след бунта в бежанския лагер в Харманли районната прокуратура в града изготви обвинителния акт. Той ще бъде преведен на три езика, за да могат обвиняемите да се запознаят с него и чак тогава ще бъде внесен в съда, съобщава БНТ. 21 мигранти от афганистански произход са обвинени в хулиганство, извършено с особена дързост и цинизъм. Срещу тях има и обвинение за унищожаване на имущество за над 85 хил. лева. Четирима от обвиняемите са непълнолетни, но прокуратурата е на мнение, че са разбирали какво правят. На 24 ноември 2016 г. в лагера в Харманли избухнаха безредици заради изолация, наложена поради съмнение за епидемия от заразни болести. При бунта бяха ранени над 20 полицаи,  унищожени бяха сградата на новия приемателен център , столовата, оборудване и специализирани полицейски автомобили. Делата, свързани с пострадалите полицаи, са отделени в други две досъдебни производства, уточниха от прокуратурата.", "date": "2018.01.08", "title": "Прокуратурата обвини 21 мигранти за бунта в лагера в Харманли"}
{"url": "https://www.dnevnik.bg/sviat/2018/01/08/3108997_iran_moje_da_spre_rabota_s_agenciiata_za_atomna/", "text": "Иран предупреди днес, че може да преразгледа сътрудничеството си с Международната агенция за атомна енергия (МААЕ), ако Съединените щати не изпълнят своите ангажименти по международното споразумение за ядрената му програма, предаде \"Ройтерс\", като се позова на агенция \"Фарс\". Ръководителят на Иранската организация за атомна енергия Али Акбар Салехи е казал това в телефонен разговор с генералния директор на МААЕ Юкия Амано. През октомври президентът на САЩ Доналд Тръмп отказа да потвърди, че Иран изпълнява задълженията си по споразумението, въпреки че МААЕ каза точно обратното. Сега Тръмп трябва да реши до средата на този месец дали Съединените щати да продължат в съответствие със сделката да не прилагат санкциите върху иранския износ. /БТА", "date": "2018.01.08", "title": "Иран може да спре работа с агенцията за атомна енергия заради САЩ"}
{"url": "https://www.dnevnik.bg/analizi/2018/01/08/3108908_franciia_izmestva_velikobritaniia_kato_predpochitan/", "text": "Президентът на Франция Еманюел Макрон ще направи днес първото си официално посещение в Китай за преговори, целящи да засилят глобалното влияние на двете страни и да установят по-тесни връзки с Европейския съюз. Тридневната визита, първа на лидер на страна от ЕС, след като като Си Цзинпин укрепи властта си на конгреса на компартията през октомври, идва след призива на Макрон в новогодишното му послание за по-силна Европа, \"за да противостои на Китай и Съединените щати\".  И Пекин, и Париж описват визитата на Макрон като възможност за трансформиране на двустранните връзки и установяване на по-силно партньорство между Китай и ЕС. Президентът Си ще се надява на френското - а оттам и на европейското - одобрение за неговата експанзионистична инициатива \"Един пояс - един път\" и на мълчаливо съгласие с амбициите на Китай да се наложи като алтернатива на САЩ в новия световен ред. Макрон се стреми да разшири своето - а оттам и френското - международно влияние във вакуума, създаден от Брекзита и избирането на Доналд Тръмп.  Многозначителен е фактът, че Пекин приема Макрон преди Тереза Мей, която се очаква да посети Китай в края на януари. Тя неколкократно отлагаше своето пътуване, предвидено за миналото лято. Преди вота за Брекзит в Обединеното кралство Пекин тачеше Лондон като свой ключов съюзник в ЕС и тръбеше за \"златна ера\" в британско-китайските връзки. Оттогава неговият фокус се пренасочи към френската столица.  Бартелеми Курмон, високопоставен сътрудник във Френския институт за международни отношения и специалист по китайска политика, казва, че сега Пекин възприема Макрон като свой канал към Европа. \"Китайците знаят, че Франция представлява политически Европа\", казва Курмон. По думите му \"Китай смята Германия за свой икономически партньор в Европа, а Франция - за партньор в отбраната и дипломацията\". \"Преди Брекзита Китай гледаше на Великобритания като на главен посредник за Европа, но сега Обединеното кралство представлява по-малък интерес\", казва той.  Чжао Чън, експерт по китайско-европейските отношения в Китайската академия за обществени науки, казва, че не бива да се преувеличава значението на факта, че Макрон отива в Пекин преди Мей, но добавя: \"Откакто Великобритания реши да напусне ЕС, Германия и Франция са приоритетни за Китай. Сега а също на световната арена. Тя е сила от средна величина с международно влияние.\" Като ядрени сили и постоянни членове на Съвета за сигурност на ООН с право на вето Франция и Китай имат много теми за разговор, включително Сирия, израелско-палестинския конфликт, Северна Корея и климатичните промени. Говорителят на китайското външно министерство Гън Шуан заяви в петък, че двете страни ще разменят \"задълбочено възгледите си за китайско-френските отношения и по въпроси от общ интерес\", при което ще издигнат \"на нови висоти близкото и трайно китайско-френско всестранно стратегическо партньорство\". Той потвърди, че дискусиите няма да се ограничават до двустранните въпроси, а ще засегнат и \"основни международни и регионални въпроси\" и ще се разговаря за това \"как да се засили сътрудничеството, да се поддържа многостранността, да се издига многополярността, да се изгражда отворена световна икономика, да се подобрява глобалното управление за съвместно справяне с глобалните предизвикателства и да се изградят нов тип международни отношения и общност със споделени виждания за бъдещето на човечеството\".  Според Алис Екман, шеф на китайските изследвания във Френския институт за международни отношения, прокарването на мултилатеризма и преструктурирането на глобалното управление са сред основните точки от дневния ред на Париж и Пекин. \"Двете страни обаче имат в тези сфери\", казва тя. \"Под ръководството на Си Цзинпин Китай цели да наложи в света нов модел на развитие и управление, съвместим с това, което Китай досега налага у дома, тоест модел, който е доста различен от либералните демокрации.\"  Курмон е убеден, че Макрон почти със сигурност ще изрази загриженост за спазването на правата на човека от Пекин, но Китай едва ли ще се вслуша. Всъщност надеждите на Китай са да чуе одобрението на Макрон за своята инициатива \"Един пояс, един път\", казва той. Си Цзинпин започна своя втори петгодишен мандат през миналия октомври и стана най-могъщият управник на Китай след Мао Цзедун. Си обеща \"нова ера\" на китайската мощ, заговори за инфраструктурен проект за 900 милиарда долара, описван от Пекин като \"икономически пояс по Пътя на коприната и морски Път на коприната на XXI век\", като път към глобалното господство на Китай.  Курмон казва, че засега Европа праща смесени сигнали за тази масирана експанзия на китайското икономическо, стратегическо и политическо влияние. \"Много по-важно от всякакви декларации за добри намерения ще бъде какво ще каже Макрон за инициативата \"Един пояс, един път\" и дали Европа ще се противопостави, или ще съдейства на проекта. Според моите контакти той ще изпрати позитивно послание\", добавя Курмон. По време на посещението си от понеделник до сряда Макрон ще посети град Сиан (Теракотената армия) и Забранения град в Пекин. /БТА", "date": "2018.01.08", "title": "Франция измества Великобритания като предпочитан партньор на Китай"}
{"url": "https://www.dnevnik.bg/sviat/2018/01/08/3109015_sasht_shte_sprat_specialnata_zakrila_na_imigrantite_ot/", "text": "САЩ ще спрат да предоставят специална закрила на имигрантите от Салвадор на 9 септември 2019 г.. Това обяви американското министерство на вътрешната сигурност, според което 18-месечната отсрочка в прекратяването на статута ще позволи плавен преход, съобщава БТА. Министърът на вътрешната сигурност Кирстен Нилсен реши да премахне временния статут на закрила, създаден след опустошителното земетресение в Салвадор през 2001 г., позволил на повече от 200 хил. салвадорски имигранти да останат в САЩ. От министерството уточниха, че 18-месечният период ще даде достатъчно време на хората да потърсят друг имиграционен статут или да планират завръщането си в родината и ще позволи на Салвадор да се подготви за демографската промяна. През последната година американското правителство бе изправено пред редица крайни срокове за вземане на решения дали да премахне закрилата, предоставяна от САЩ на имигранти, чиито родни страни са пострадали от бедствия. Салвадорците са най-голямата група с временен статут на закрила в САЩ, следвани от хондурасците, които са около три пъти по-малко на брой и могат да загубят своя статут на закрила по-късно тази година. Хаитянците и никарагуанците ще загубят своя статут на закрила през 2019 г. Статутът на закрила на имигрантите от Южен Судан беше удължен до май 2019 г.", "date": "2018.01.08", "title": "САЩ ще спрат специалната закрила на имигрантите от Салвадор през 2019 г."}
{"url": "https://www.dnevnik.bg/sviat/2018/01/08/3109008_zelenite_v_germaniia_shte_smeniat_rukovodstvoto_si/", "text": "Германските \"Зелени\", които все още се опитват да се отърсят от провала на коалиционните преговори миналата година, ще сменят ръководството си, след като съпредседателите казаха, че няма да се кандидатират отново да заемат поста, предаде \"Ройтерс\". Разговорите за съставяне на т. нар.  коалиция \"Ямайка\"  през октомври и ноември  се провалиха  след отказа на либералите да продължат диалога с християндемократите на канцлера Ангела Меркел, посестримия им Християнсоциален съюз (ХСС) и \"Зелените\". Последните получиха 8.9% на изборите през септември и според агенцията все ще имат шанс да влязат в ново германско правителство, ако консерваторите и социалдемократите, които ще преговарят за  съставяне на \"голяма коалиция\" , не се разберат. Днес Джем Йоздемир, съпредседателят на  \"Зелените\" , спряган от редица германски медии за бъдещ външен министър в коалиция \"Ямайка\", (кръстена така от медиите заради цветовете на трите партии, които комбинирани съставят знамето на карибската страна), каза, че няма да опита да получи нов мандат. \"За мен напоследък стана ясно, че това, което предлагам, няма достатъчно подкрепа в парламентарната ни фракция - очевидно нямам мнозинство и трябва да го приема,\" каза той за \"Франкфуртер алгемайне цайтунг\". Другият съпредседател Симоне Петер, която е от лявото крило в партията, също няма да се кандидатира, а вече има членове на партията, които са казали, че ще направят това. Сред тях е Аня Пийл, която оглавява фракцията на \"Зелените\" в регионалния парламент на Долна Саксония, както и министърът на околната среда в Шлезвиг-Холщайн Роберт Хабек и и 37-годишната Аналена Бербок от Бундестага. Последните двама се смятат за \"по-прагматични\" от досегашното ръководство. Според в. \"Ди велт\" промяната може би ще вдъхне живот на партията, която, някога смятана за антисистемна сила във федералната република, е пострадала от начина, по който \"зелените\" въпроси са се превърнали в обичайна част от германската политика. От друга страна, пише изданието, има проблем, защото опитът в миналото показва, че подобни раздвижвания при \"Зелените\" лесно създават спорове.", "date": "2018.01.08", "title": "\"Зелените\" в Германия ще сменят ръководството си след провала на преговорите за \"Ямайка\""}
{"url": "https://www.dnevnik.bg/photos/2018/01/08/3108998_snimka_na_denia_i_princesata_trugna_na_detska_iasla/", "text": "Принцеса Шарлът, дъщерята на принц Уиялм и съпругата му Кейт, тръгна в понеделник на ясла близо до дома им в двореца \"Кенсингтън\" в Лондон. Майка ѝ разпространи две снимки как двугодишната принцеса потегля за \"Уилкокс\", където годишната такса е 3050 паунда за занимания до обяд плюс още 1800 паунда за следобедите. Преди години Уилям първи от кралското семейство тръгна на детски ясли, а сега през септември синът му принц Джордж приключи обучението си в детска градина и отиде в частното училище \"Томас Батърсий\" в Югозападен Лондон.", "date": "2018.01.08", "title": "Снимка на деня: И принцесата тръгна на детска ясла"}
{"url": "https://www.dnevnik.bg/sviat/2018/01/08/3109013_mei_smeni_ministri_v_kabineta_no_ostavi_vajnite_v/", "text": "Британският премиер Тереза Мей започна днес да внася промени в правителството си, чиято репутация бе белязана от няколко скандала, предаде \"Франс прес\". Промените се правят преди началото на следващата фаза на преговорите за Брекзит, отбелязва агенцията. Министрите \"тежка категория\" в кабинета, които са на първа линия в преговорите между Лондон и Брюксел, запазиха постовете си, предадоха \"Франс прес\" и \"Ройтерс\". Това за министърът на финансите Филип Хамънд, министърът на външните работи Борис Джонсън, министърът за Брекзит Дейвид Дейвис и министъркът на вътрешните работи Амбър Ръд. Промените обаче започнаха с гаф на торите. Те обявиха в акаунта си в \"Туитър\", че министърът на транспорта Крис Грейлинг застава начело на Консервативната партия. Впоследствие торите изтриха туита си. В действителност се оказа, че 46-годишният   е назначен за председател на Консервативната партия и за държавен секретар без портфейл в кабинета. Той заменя на висшия партиен пост досегашния председател Патрик Маклохлин. Брандън Луис преди това заемаше поста на държавен секретар по въпросите на имиграцията, предаде Франс прес.  Британският министър за Северна Ирландия   пък подаде оставка днес поради здравословни причини. Тази новина дойде година след падането на правителството в тази британска провинция, която оттогава не успя да сформира нов кабинет. Нов министър за Северна Ирландия все още не е обявен. Днес и утре се очакват нови номинации в кабинета на Мей, допълва \"Франс прес\". Първите оставки в кабинета на Мей бяха направени още в края на миналата година. През декември първият вицепремиерът Деймиън Грийн бе принуден да подаде оставка, след като призна, че излъгал относно порнографски снимки, открити в компютъра му в парламента. Грийн стана третият министър, напуснал кабинета на Мей за няколко седмици. Първо оставка подаде министърът на отбраната Майкъл Фалън заради скандал за сексуално посегателство. На негово място бе назначен Гавин Уилямсън. После остава подаде държавният секретар на международното развитие Прити Пател, водила паралелна дипломация с Израел. На нейно място трябваше да бъде назначен настоящият министър на здравеопазването Джеръми Хънт, но това бе оспорено заради кризата, която сега преживява националната здравна система, не успяваща да се справи с многото пациенти в разгара на изключително студената зима. На мястото на Деймиън Грийн пък днес бе назначен  , който подобно на Грийн ще подпомага работата на Тереза Мей. Лидингтън става бъде държавен секретар в офиса на кабинета, но за разлика от Грийн няма да носи титлата първи вицепремиер.  Новото правителство трябва бързо да дефинира позицията си преди следващата фаза на преговорите с Брюксел, която ще започне още този месец. Разговорите ще касаят преходния период, а през март ще бъдат фокусирани и върху бъдещите търговски отношения на Великобритания и ЕС. Според британски медии Тереза Мей може да създаде нов пост на министър, натоварен с подготовката на Великобритания за евентуална липса на финално споразумение с Брюксел. /БТА", "date": "2018.01.08", "title": "Мей смени министри в кабинета, но остави важните в преговорите за Брекзит"}
{"url": "https://www.dnevnik.bg/sport/2018/01/08/3108886_bulgariia_i_italiia_shte_otkriiat_svetovnoto_po/", "text": "България ще започне участието си на световното първенството по волейбол за мъже на 9 септември в зала \"Конгресна\" във Варна. Националите ще открият надпреварата срещу Финландия от 19.30 часа. В същия ден във Флоренция другият домакин на турнира Италия се изправя срещу Япония.  Първоначално организаторите бяха съобщили, че световното ще се проведе от 10 до 30 септември. Решението турнирът да започне ден по-рано от предвиденото е по предложение на италианската федерация, заяви вицепрезидентът на българската федерация Любомир Ганев пред \"Дневник\". Световното първенство ще се проведе до 30 септември, като в нея ще участват 24 отбора, разпределени в четири групи по шест. Възпитаниците на Пламен Константинов са в  група D  още с отборите на Полша, Иран, Куба и Пуерто Рико, като първите четири ще продължат към втория етап. Градовете-домакини на групите във втората фаза ще бъдат уточнени в зависимост от класирането на България и Италия. Двете страни ще продължат участието си съответно в София и Милано, ако заемат едно от първите три места. Единствено четвъртото място ще прати българите в Милано или Болоня.  Варна ще е българският град с най-много мачове от световното. В зала \"Конгресна\" ще се изиграят общо 21 двубоя -  15 от първата фаза и шест от втората . София остава с най-малко - шест срещи от втората фаза, тъй като по време на първата в \"Арена Армеец\" ще се проведе световното по художествена гимнастика (10-16 септември). Финалите от турнира ще се играят в Торино. Двубоите от първата фаза ще са с начален час от 17 и 20.30 часа. Единствено програмата на 12 септември в Русе ще започне в 14 часа заради изиграването на три мача от група B.", "date": "2018.01.08", "title": "България и Италия ще открият световното по волейбол ден по-рано от предвиденото"}
{"url": "https://www.dnevnik.bg/sviat/2018/01/08/3109005_hm_svali_reklama_opredelena_kato_rasistka/", "text": "Шведската търговска верига за облекло \"Хенс енд Мориц\", по-известна с абревиатурата H&M, съобщи, че изтегля снимката, заради която си навлече много обвинения в расизъм, основно в социалните мрежи. От компанията също така се извиниха за ситуацията. На въпросната снимка се вижда чернокожо дете в суитчър с надпис \"Най-готината маймуна в джунглата\" (Coolest monkey in the jungle). Тя предизвика много коментари в социалните мрежи, като много популярни личности от Швеция се обявиха против нея. Снимка на самия суитчър, но без той да е облечен от някого, продължава да е достъпна онлайн. Снимката е свалена във всички вериги на H&M. \"Извиняваме се на хората, които са могли да се почувстват обидени\", допълни говорителят на компанията.", "date": "2018.01.08", "title": "H&M свали реклама, определена като расистка"}
{"url": "https://www.dnevnik.bg/bulgaria/2018/01/08/3109029_dronovete_shte_sa_zabraneni_v_niakoi_chasti_na_sofiia/", "text": "По време на българското председателство на Съвета на Европейския съюз в някои части на София ще бъде забранено използването на дронове, всички видове планери, дирижабли, балони, както и на всички останали безпилотни машини. Парашутни скокове също няма да мога да се изпълняват. Тази информация беше публикувана на сайта на главна дирекция \"Гражданска въздухоплавателна администрация\". От там уточняват, че забраната влиза в сила на 10 януари и ще важи до 30 юни. Ограничението обаче няма да важи в почивни дни и официални празници, но ще се иска предварително разрешение и само ако не се провеждат събития, свързани с председателството. Забранените зони за дронове до височина 1000 метра са в районите на \"Пирогов\", хотел \"Хилтън\", резиденция \"Бояна\", както и цялата централна част на столицата. Забрана има и за района на Лъвов мост, паметника \"Васил Левски\", зала \"Универсиада\", метростанция \"Жолио Кюри\", мола на бул. Черни връх\", болница \"Лозенец\", \"София Тех Парк\" и намиращия се до него мол. \"Мерките се въвеждат с цел да се осигури безопасността на участниците в мероприятията по време на българското председателство на Съвета на Европейския Съюз\", съобщават от главна дирекция \"Гражданска въздухоплавателна администрация\".", "date": "2018.01.08", "title": "Дроновете ще са забранени в някои части на София по време на европредседателството"}
{"url": "https://www.dnevnik.bg/photos/2018/01/08/3108601_fotogaleriia_svetovnite_snimki_na_denia_-_8_ianuari/", "text": "Жираф пресича път в близост до изследователския център за диви животни ‘’Мпела'' в Кения.", "date": "2018.01.08", "title": "Фотогалерия: Световните снимки на деня - 8 януари 2018 г."}
{"url": "https://www.dnevnik.bg/sport/2018/01/08/3109026_peterhanzel_povede_v_rali_dakar_al_atiia_specheli/", "text": "Шампионът Стефан Петерханзел излезе начело в генералното класиране след третия етап на рали \"Дакар\". Пилотът на \"Пежо\" завърши втори отсечката между перуанските градове Писко и Сан Хуан де Маркона, в която най-бърз беше Насер ал Атия. Катарският пилот на \"Тойота\" измина 295-те състезателни километра за 3:09.08 часа. 47-годишният състезател записа втори етапен успех в тазгодишния \"Дакар\", след като  даде най-добро време и в първия етап . Шампионът от 2011 и 2015 г. финишира с 4:05 минути пред Петерханзел. Армадата на \"Пежо\" окупира и останалите три места в топ 5. Карлос Сайнц завърши трети с изоставане от 6:07 минути. Сирил Депре финишира четвърти с пасив от 7:43 минути. Деветкратният шампион в Световния рали шампионат (WRC) Себастиен Льоб отново загуби време, като остана пети на 8:34 минути зад победителя. Петерханзел, който преследва 14-а победа в рали \"Дакар\" и осма при автомобилистите, успя да измести Депре от първата позиция в генералното класиране. 52-годишният французин води с общо време 6:34:58 часа и преднина от 3:11 минути пред 43-годишния си сънародник. Ал Атия се придвижи до третата позиция, като изостава със 7:43 минути от Петерханзел. Льоб е четвърти с пасив от 10:11 минути, а шампионът от 2009 г. Жинил де Вилиерс затваря челната петица с изоставане от 11:23 минути. Етапът при моцоиклетистите беше спечелен от миналогодишния шампион Сам Съндърланд (КТМ). 28-годишният британец също записа втори успех в тазгодишната надпревара, след като беше най-бърз и в първия етап. Съндърланд измина отсечката за 3:20.43 часа. Втори финишира аржентинецът Кевин Бенавидес (\"Хонда\") с изоставане от 3:03 минути, а трети на 3:38 минути пристигна шампионът от 2016 г. Тоби Прайс от Австралия (КТМ). В генералното класиране Съндърланд има аванс от 4:38 минути пред Бенавидес и 5:00 минути пред чилиеца Пабло Кинтания (\"Хускварна\"). При четириколките отново над всички беше Инясио Казале. 30-годишният чилиец спечели трета победа от три етапа. Той измина днешната отсечка за 3:58.08 часа, като изпревари перуанеца Алексис Ернандес с 8:55 минути и аржентинеца Пабло Копети с 14:52 минути. Казале вече има доста комфортен аванс в генералното класиране. Пилотът на \"Ямаха\" води с 26:13 минути пред руснака Сергей Карякин (\"Ямаха\") и с 26:43 минути пред Копети (\"Ямаха\"). При камионите победител стана аржентинецът Федерико Вилагра (\"Ивеко\"). Той изпревари само с 35 секунди миналогодишния шампион и трикратен победител в надпреварата Едуард Николаев (\"Камаз\"). Друг руснак с \"Камаз\" - шампионът от 2015 г. Айрат Мардеев, допълни тройката с изоставане от 4:09 минути. Николаев запази първото си място в генералното класиране. 33-годишният състезател води с 8:58 минути пред Вилагра и с 52:34 минути пред беларусина Алексей Вишнеуски (МАЗ).", "date": "2018.01.08", "title": "Петерханзел поведе в рали \"Дакар\", Aл Атия спечели третия етап"}
