{"url": "https://www.dnevnik.bg/sviat/2018/10/18/3329992_sasht_obiavi_5_mln_dolara_nagrada_za_zalavianeto_na/", "text": "Вашингтон обяви награда от 5 милиона долара за залавянето на Халед Батарфи, лидер на \"Ал Кайда\", който призова за нападения срещу американци и евреи по целия свят, след като САЩ признаха Ерусалим за столица на Израел, предаде \"Франс прес\", цитирана от БТА. Той подкрепяше афганистанските талибани, преди да стане един от основните лидери на организацията на Арабския полуостров - смятаният за най-опасен клон на сунитската групировка. В клип, публикуван през януари, той определи изявлението на президента на САЩ Доналд Тръмп за Ерусалим като \"обявяване на нова юдейско-християнска кръстоносна война\" и призова мюсюлманите да нападат американци и евреи по цял свят. Държавният департамент на САЩ обяви, че предлага награда от 5 милиона долара на всеки, който отведе властите до Батарфи или помогне за ареста и изправянето му пред съда. Освен това американската дипломация удвои наградата за залавянето на Касем ар Реми, ръководител на Ал Кайда на Арабския полуостров. Сега тя е 10 милиона долара.", "date": "2018.10.18", "title": "САЩ обяви 5 млн. долара награда за залавянето на лидер на \"Ал Кайда\""}
{"url": "https://www.dnevnik.bg/bulgaria/2018/10/18/3329914_ne_e_losho_che_procesut_za_izbor_na_iztrebitel_e_dulug/", "text": "Не е лошо, че процесът са избор на нов изтребител за българската армия е дълъг, защото така могат да се изчистят евентуални грешки, а има и видимост, каза днес по Би Ти Ви председателят на комисията по отбрана Константин Попов. В отговор на въпрос той каза, че при най-оптимистичният сценарий в началото на декември може да има избран победител, а договорът да се сключи през януари следващата година. Константин Попов припомни, че на първо време става дума за осем самолета, за които са предвидени 1.8 млрд. лв. с ДДС. Плановете са на по-късен етап да се купят още осем изтребителя, като те вероятно щели да струват по-малко, допълни той. Константин Попов посочи, че при най-оптимистичният сценарий първите самолети трябва да бъдат доставени две години след подписването на договора. Пълните им способности обаче можели да се използват след шест заради нуждата от подготовка на летците. Изборът на нов самолет за армията ще бъде направен от междуведомствена комисия  между четири предложения . САЩ предлагат  нови F-16  и нови F-18, Швеция - нов \"Грипен\", а от Италия е постъпило предложение за употребявани \"Юрофайтър\".", "date": "2018.10.18", "title": "Не е лошо, че процесът за избор на изтребител е дълъг, смята председателят на комисията по отбрана"}
{"url": "https://www.dnevnik.bg/bulgaria/2018/10/18/3329910_otkriti_sa_dve_ognishta_na_ptichi_grip/", "text": "Българската агенция по безопасност на храните (БАБХ) е открила две огнища на заболяването инфлуенца по птиците (грип) в животновъдни обекти, предназначени за отглеждане на патици мюлари (отглеждани за месо) и пилета бройлери, намиращи се в с. Войводово, Хасковско. Заболяването е потвърдено с протокол от лабораторно изследване. Започнало е хуманно умъртвяване и унищожаване на всички птици, отглеждани в засегнатите обекти, което ще бъде последвано от почистване и дезинфекция. Определени са 3-километровите предпазни зони и 10- километровите зони за наблюдение около констатираните огнища на заболяването. Забранено е движението на птици и продукти от тях в и от предпазната и наблюдаваната зона. В двете зони се забраняват търговията и придвижването на домашни, диви и други птици и яйца за разплод, както и разселване на птици за подновяване на дивечовия запас. Извършват се ежедневни клинични прегледи на птиците, отглеждани в останалите селища в предпазната зона. Засилени са надзорът и мерките за биосигурност в птицевъдните ферми, както и при водните басейни, където е силно концентрирана популацията на диви птици. Извършва се епизоотично проучване за причините, довели до заболяването. Агенцията напомня, че фуражите следва да се съхраняват в закрити помещения, както и суровините за фуражи – така се избягва възможността диви пернати да заразят фуража, а оттам и питомните да бъдат заразени с вируса. На този етап няма засегнати хора и няма опасност за потребителите. Вирусът на инфлуенцата може да предизвика леко протичащо респираторно заболяване. Евентуалното заразяване може да случи, когато се вдиша контаминиран прах от фермите или при пряк контакт на хората със заразени птици.", "date": "2018.10.18", "title": "Открити са две огнища на птичи грип"}
{"url": "https://www.dnevnik.bg/sviat/2018/10/18/3329576_kak_sauditski_princ_v_germaniia_izbegnal_otvlichane/", "text": "В един слънчев и прашен ден в Кайро в края на септември в хотел в египетската столица се проведе тайна среща. Служители на саудитското посолство влязоха в лобито на хотела с чек на стойност \"няколко милиона\", разказва саудитският принц Халед бин Фархан ал Сауд. В интервю за ДПА принц Халед, който живее в изгнание в Германия и критикува саудитския режим, каза, че служителите от посолството са се срещнали с негов роднина и са му направили предложение. \"Те казаха на моя роднина, че искат да ми помогнат, защото вече нямам пари\", каза той и добави: \"Само трябваше да отида в саудитското посолство в Кайро да взема чека. Но аз знаех, че това е капан.\" Няколко дни по-късно, на 2 октомври, в саудитското посолство в друг град - Истанбул,  изчезна саудитският журналист Джамал Хашоги . Малко след обед критикът на саудитския режим, който живее във Вашингтон, отиде в посолството, за да вземе документи, необходими, за да сключи брак. Оттогава той е в неизвестност, а турски следователи смятат, че изтъкнатият журналист от в. \"Вашингтон пост\" е бил убит от саудитски наказателен отряд. Принц Халед е уверен, че същата участ е щяла да застигне и него, ако се беше оставил да го примамят в саудитското посолство в Кайро. \"Щяха да ме убият по някакъв нехуманен начин, за да сплашат останалите\", каза 41-годишният принц, който казва, че живее в изгнание в Германия от 2004 г. и междувременно е получил германско гражданство. Но Саудитска Арабия следи изкъсо своите принцове. Според информация, достигнала до ДПА, миналата година кралството се е свързало с германски представители по случая с принц Халед, за да обсъдят възможността за неговата екстрадиция. Германската страна не е отговорила на запитването. Репресии Принц Халед казва, че представители на Федералната служба за защита на конституцията (BfV) в Дюселдорф, където живее, от години комуникират с него, а германската федерална полиция също следи случая му. Изчезването на Хашоги хвърли светлина върху начина, по който богатото на петрол кралство се отнася с дисидентите си. Според експерти, наблюдаващи кралството, откакто саудитският монарх крал Салман бин Абдул Азиз ал Сауд дойде на власт в началото на 2015 г., репресиите са нараснали. Кралят направи сина си Мохамед най-могъщия човек в кралството. Това, че той няма да толерира никакво неподчинение, вече бе усетено от духовниците, бизнесмените и активистките за права на жените. Би Би Си е документирала три случая, при които критикуващите монархията саудитски принцове, живеещи в чужбина, са изчезвали. Принц Султан бин Турки изчезна, когато искаше да посети баща си в Кайро от Париж през януари 2016 г. Саудитското консулство му осигури частен самолет, но вместо в Кайро той отлетя за Рияд. Двама други принцове - Турки бин Бандар и Сауд бин Сейф ал Насер, изчезнаха в Европа. В тези случаи също е имало признаци на отвличане, твърдят от Би Би Си. На челно място Подобни обяснения съответстват на информацията, която наскоро съобщи в.\"Вашингтон пост\" във връзка със случая \"Хашоги\". Прехванати разговори на саудитски служители показват, че управляващите в Рияд са искали да го примамят от изгнанието му в САЩ обратно в кралството и там да го арестуват. Принц Халид смята, че и той е на челно място в списъка на мишените на саудитските власти. Той казва, че е изпаднал в немилост в Саудитска Арабия, след като е обвинил настоящия крал Салман, по времето, когато той все още е бил емир на Рияд, в корупция. Младият принц, който в миналото е бил саудитски дипломат на различни места, включително в Кайро, е трябвало да напусне страната. Но дори в изгнание в Германия той не е в безопасност от \"дългата ръка\" на Рияд. Първоначално е бил следен, но това е намаляло, въпреки че още продължава да получава много анонимни заплахи за убийство. Същевременно саудитските власти са се свързвали с него повече от 50 пъти през годините. \"Срещал съм се 10 пъти със саудитския посланик в Берлин, но винаги в кафенета\", каза Халед бин Фархан. \"Сега нямаше да разговаряте с мен\" Дипломатът му е предлагал няколко пъти да го изпрати със самолет у дома, за да обсъдят нещата със саудитския крал - предложения, които отклонявал. \"Ако го бях направил, сега нямаше да разговаряте с мен\", каза той. Сега след случая с Хашоги тревогите на дисидентите нараснаха. \"Разбира се, че се страхувам. Властите в Рияд няма да се спрат пред нищо\", каза принцът. В миналото Саудитска Арабия упорито отхвърляше обвиненията за отвличания, още повече за убийства на нейни критици. Молбите на ДПА за отговор на твърденията на принц Халед досега остават без отговор. Халед бин Фархан ал Сауд казва, че се чувства в безопасност в Дюселдорф и добавя: \"Продължавам да казвам, слава богу, че живея в Германия.\" Но дори в новия си дом принцът винаги е нащрек. Адвокатът му е в постоянна връзка с полицията. За всеки случай. /БТА", "date": "2018.10.18", "title": "Как саудитски принц в Германия избегнал отвличане дни преди преди Хашокжи"}
{"url": "https://www.dnevnik.bg/bulgaria/2018/10/18/3329923_severin_krasimirov_oficialno_beshe_obvinen_v_ubiistvo/", "text": "На задържания за убийството на журналиста Виктория Маринова Северин Красимиров днес от прокуратурата официално са повдигнати обвинения за изнасилване и убийство, съобщи говорителя на главния прокурор Румяна Арнаудова. Днес по обед той беше докаран в следствения арест в Русе,  след като снощи беше екстрадиран от Германия . Днес Северин Красимиров е разпитван в продължение на повече от три часа в присъствието на служебен защитник, като му е била взета и ДНК проба, предаде Би Ти Ви. Според \"Нова телевизия\" той е казал къде е скрил телефона на жертвата и днес той е открит близо до мястото на убийството. Мярката за неотклонение на Северин ще се гледа от съда утре, предаде БНТ. До момента, при разпитите в Германия, Красимиров потвърждава, че е нападнал Виктория Маринова,  но отрича да я е убил и изнасилил .", "date": "2018.10.18", "title": "Северин Красимиров официално беше обвинен в убийство и изнасилване"}
{"url": "https://www.dnevnik.bg/bulgaria/2018/10/18/3329919_za_30_g_naselenieto_v_bulgariia_shte_se_svie_s_blizo/", "text": "За 30 години - от 2001 до 2030 г., населението в България ще намалее с 1 450 000 души, предвижда демографска прогноза от анализа \"Хоризонт 2030: Демографски тенденции в България\", изготвен от експертите по демография доц. Георги Бърдаров и доц. д-р Надежда Илиева. Той беше представен днес от учените от БАН, съобщи БТА. 42% от населението - в 6 града Според демографската прогноза през 2030 г. 42 процента от населението в страната ще бъде съсредоточено в шест града - София, Пловдив, Варна, Бургас, Русе и Стара Загора. Прогнозира се също през 2030 г. 20 процента от населените места да бъдат без население и да бъдат обезлюдени, а през 2001 г. са били едва 2 процента. Заради процесите на намаление на населението прогнозата на учените към 2030 г. е 60 процента от територията на страната да се превърне в \"демографска пустиня\". Доц. Бърдаров посочи, че в последните години за демография в България се говори с две клишета и те са свързани с ниската раждаемост и с намаляването на населението в \"абсолютни бройки\".  но в сравнение със 100, 200 или 1000 години раждаемостта ни е по-ниска, тогава обаче детската смъртност е била изключително висока\", коментира доц. Бърдаров. Той отбеляза, че в началото на второто хилядолетие цялото население на Земята би се побрало в една съвременна държава и това е САЩ - 300 милиона души. Днес населението в света е 7 милиарда души, а до края на века ще достигне 10 милиарда, прогнозира ученият.  Доц. Бърдаров обобщи тезата си, че България няма ниска раждаемост и има нормална раждаемост за европейска държава, но коментира, че страната ни има също България е единствената държава в света, която в продължение на 30 години не е излязла от \"тройката\" на държавите с висок отрицателен естествен прираст. Половината от тези 30 години страната е на печалното първо място по естествен прираст - с минус 6.5 промила, но причината не е в раждаемостта, а е в изключително високата смъртност у нас - 15.5 промила, каза ученият.  По думите на доц. Бърдаров сега \"България е на първо място в Европа по обща смъртност\". У нас има общини като Макреш, Ружинци и Чупрене в Северозападна България, както и други, в които общата смъртност надхвърля 30 промила. \"Такава смъртност имат само региони, които са във военен конфликт или са поразени от болестна пандемия\", коментира ученият. Според доц. Бърдаров притеснителни са процесите, които настъпват в етническата и във възрастовата структура на населението. Ромите с висше образование са 0.5 процента, със средно образование са 9 процента, или над 90 процента от ромите са с по-ниско от средното образование, каза ученият. Според него този проблем е \"по-решим\" и е свързан с образованието, но много по-проблемна е възрастовата структура на населението в България.  В България има - 74.8 години, но и имаме и най-застарялото население, тъй много млади хора напускат България, обобщи доц. Георги Бърдаров. Той каза, че преди десет години на 100 излизащи българи в пенсионна възраст други 124 българи са влизали в активна възраст. Този коефициент днес е 100 на 62, но във Видин, Габрово и Смолян е около 100 на 40.  Доц. Надежда Илиева прогнозира, че само след 12 години 20 процента от населените места в България ще са без трудоспособно население. Затова според нея до 2030 г. трябва да бъде направена времева и пространствена прогноза на населението в България.  Може да се вземат трайни решения, за да може тази демографска тенденция да бъде обърната, и те са свързани с това да задържим младите хора в България, но и да върнем повече млади хора в страната, които са заминали да учат или работят в чужбина, коментира доц. Георги Бърдаров.  Доц. Георги Бърдаров е заместник-декан на Геолого-географския факултет на Софийския университет \"Св. Климент Охридски\" и е експерт по демография, а доц. д-р Надежда Илиева е ръководител на секцията \"Икономическа и социална география\" на департамента \"География\" в Националния институт по геофизика, геодезия и география при БАН. ", "date": "2018.10.18", "title": "За 30 г. населението в България ще се свие с близо 1.5 млн. души, сочи прогноза"}
{"url": "https://www.dnevnik.bg/sviat/2018/10/18/3329933_voenni_ot_nikaragua_otkriha_17_mln_dolara_v_bidoni_v/", "text": "Военни от Никарагуа откриха близо 1.7 млн. долара в пластмасови съдове край брега на Тихия океан недалеч от пристанището Сан Хуан дел Сур в югозападната провинция Ривас, предаде ТАСС. Сумата е конфискувана в рамките на програмата за борба с наркотиците, информира армейското командване, цитирано вчера от агенция ЕФЕ.  Според никарагуанските военни техен патрул намерил бидоните, изоставени от наркотрафиканти по време на преследване. В двата съда, хвърлени на 10 м от брега, били открити общо 1 690 000 долара. Военните обаче не успели да заловят хората, оставили парите. Според полицията в страната валутата е била собственост на контрабандисти, прехвърляли наркотици от Южна Америка в други части от света през територията и крайбрежните води на Никарагуа. / БТА", "date": "2018.10.18", "title": "Военни от Никарагуа откриха 1.7 млн. долара в бидони в океана"}
{"url": "https://www.dnevnik.bg/bulgaria/2018/10/18/3329930_sudut_pusna_pod_domashen_arest_ivancheva_i_petrova/", "text": "От 25 октомври обвинените за подкуп бивша кметица на \"Младост\" Десислава Иванчева и заместничката й Биляна Петрова излизат от килиите и ще бъдат под домашен арест. Това определи съдията от спецсъда Иво Хинов в края на днешното заседание, на което бяха разпитани 11 свидетели на обвинението. Това става 6 месеца след зрелищното им арестуване на 17 април пред Спортната палта в София, където бяха държани 5 часа в белезници в ефира на телевизиите. Досега съдът отказваше да промени мярката им за неотклонение с по-лека с мотиви, че предстои разпит на свидетели и да не им бъде оказано влияние, въпреки че и Иванчева и Петрова бяха отстранени от длъжност. Днес, след като бяха разпитани свидетелите, това основание отпадна. Смекчената мярка - домашен арест, ще влезе в сила от следващото заседание на съда - на 25 октомври, когато бъде разпитан последният свидетел посочен от прокуратурата, сегашният и.д. кмет Румен Русев. Тогава се очаква да бъде разпитана и столичният кмет Йорданка Фандъкова. Повечето свидетели днес бяха общински служители и никой от тях не каза да е чувал или знаел Иванчева да е искала пари.  Главният архитект на София  Здравко Здравков свидетелства, че тя е бавела много преписки за частни проекти, но и той отрече да е получавал сигнал за корупция срещу нея. . Секретарката на община Младост Маргарита Стоянова каза: \"Не мога да си сложа такъв грях, никога не е искала пари за себе си, а само за зелени площи и детски площадки, и то само с договори за дарения.\"", "date": "2018.10.18", "title": "Съдът пусна под домашен арест Иванчева и Петрова, считано от 25 октомври"}
{"url": "https://www.dnevnik.bg/sport/2018/10/18/3329931_bfs_privika_mladejki_nacionali_zaradi_grubo_povedenie/", "text": "Българският футболен съюз (БФС) привика за обяснение трима футболисти от младежкия национален отбор до 21 г. Футболистите на \"Славия\" Георги Йомов и Наско Милев и защитникът на \"Лудогорец\" Венцислав Керчев, който в момента играе под наем в \"Ботев\" (Враца), трябва да се явят пред комисията по етика и феърплей на 23 октомври. Тримата национали ще бъдат разпитани заради поведението си на летището във Франкфурт при завръщането на отбора от  европейската квалификация с Люксембург (0:1) във вторник. Йомов публикува видео в \"Инстаграм\", на което той, Милев и Керчев се возят на количка за багаж на летището във Франкфурт и се забавляват, като подвикват на възрастни пасажери \"мърдайте\", \"хей, риза\", \"старши\" и др. \"Комисията по етика и феърплей се самосезира на базата на качени видеоматериали в социалните мрежи, впоследствие излъчени и от български телевизии, и на свое извънредно заседание във вторник (23 октомври) от 10.00 часа ще изслуша обясненията на тримата футболисти\", се казва в съобщението на футболния съюз. От комисията и от ръководството на БФС заявиха, че са възмутени от поведението на тримата и са готови да наложат сериозни санкции. \"Заявяваме, че виновниците за уронването на престижа на националните отбори по футбол на България ще бъдат наказани с цялата строгост на дисциплинарния правилник на Българския футболен съюз\", се казва още в съобщението. ", "date": "2018.10.18", "title": "БФС привика младежки национали заради грубо поведение на летището във Франкфурт"}
{"url": "https://www.dnevnik.bg/sviat/2018/10/18/3329854_v_turciia_se_zadulbochavat_predrazsuducite_kum/", "text": "В Турция са широко разпространени погрешни разбирания и предубеждения за сирийските бежанци, много от които ще продължат да живеят в страната и всъщност трябва да бъдат интегрирани възможно най-скоро. Това смята Шебнем Кьошер от Центъра за изследване на миграцията към университета \"Коч\" в Истанбул, цитирана от \"Хюриет дейли нюз\". Близо 3.5 млн. бежанци са пристигнали в Турция от началото на гражданската война в Сирия. Някои от тях са в лагери, но голяма част живеят свободно из големите градове в Турция. \"Повечето от тези бежанци ще продължат да живеят тук. Има близо 480 хил. деца между 5- и 9-годишна възраст\", обяснява Кьошер. \"Някои от тях са родени тук, а други са пристигнали от Турция в много крехка възраст. Нямат спомени от Сирия. Турция е единственото място, което те познават\", пише изданието, като цитира разговор на изследователката с турскоезичното издание на \"Хюриет\". Според нея квалифицирани сирийци, получили гражданство, може да помогнат за интеграцията на останалите. Тя отбелязва, че ако мнозина не са пускали децата си на училище, вече са започнали да осъзнават, че вероятно ще останат по-дълго, отколкото са вярвали, и вече са \"щастливи, че децата им могат да говорят турски и да ходят на училище\". Така от 30% през 2014 г. делът на деца на сирийци, които ходят на училище в Турция, е достигнал 62%, обяснява тя. \"Гетоизация\" Само в Истанбул има 560 хил. сирийски бежанци и кварталите, в които живеят те предимно, претърпяват трансформации - досегашни жители напускат, а сирийци се заселват. \"Можем да говорим за гетоизация на сирийците\", смята Кьошер. Това може да създаде проблеми и с престъпността при по-слабо образованите сирийци, освен в образованието и икономиката, въпреки ниските нива на престъпност сред бежанците към момента. Изследователката смята, че решението е сирийските деца да общуват с турските. Същевременно близо 86% от турците според изследване смятат, че сирийските бежанци трябва да се върнат в родината си, а 80% от сирийците искат да останат. \"Не са виждали сириец\" \"Турците вярват, че сирийците им вземат работните места, държавата им предоставя помощи и сирийците могат да се обучават в университети, без да полагат входни изпити, докато турски студенти не биват приемани. Някои твърдят и че културите на двата народа са многооразлични\", обяснява тя. \"Има много предразсъдъци. Например и сирийците полагат входни изпити. Помощи за сирийците се предоставят от международни организации, няколко министерства и общини. Социалните мрежи подхранват тези погрешни схващания\", казва още Кьошер. Проблемът според нея е, че онези, които мислят, че сирийците трябва да се върнат, никога не са виждали сириец или не са общували с него.", "date": "2018.10.18", "title": "В Турция се задълбочават предразсъдъците към бежанците от Сирия, смята експерт"}
{"url": "https://www.dnevnik.bg/gradska_sreda/2018/10/18/3329879_usloviia_v_turga_za_remonta_na_graf_ignatiev_sa/", "text": "Критерият за теглото на виброизолационната подложка за трамвайното трасе в обществената поръчка за ремонта на \"Граф Игнатиев\" е ограничил конкуренцията и е свил броя на възможните доставчици на материала. Това се казва в позиция от днес на фирмата \"Пандрол\", която е доставила подложките, избрани от общината с промяна в проекта. Тя е направена след приключване на процедурата и избирането на \"Джи пи груп\" за изпълнител. В процедурата заложените критерии за тежестта отговарят на подложки, произведени от австрийската фирма \"Гецнер\". В отговор до \"Дневник\" от фирмата казват, че са подали оферта за доставката, но до днес нямат отговор защо материалите на са поръчани. Позицията идва ден след  репортаж на Би Ти Ви по сигнал на организацията \"Спаси София\" , в който се казва, че поставените подложки на \"Пандрол\" са неподходящи, защото няма да изолират вибрациите достатъчно добре. Те са различни от предвидените в проекта за ремонта материали, като общината ги е подменила след като е подписала договора за 24 млн. лева с \"Джи пи груп\". Заради подмяната проектантът – Румен Борисов се е отказал от проекта. В критериите за поръчката е посочено, че масата на подложките не трябва да надвишава 5 кг./кв. метър. Като според репортажа тези характеристики отговарят на подложки произвеждани от \"Гецнер\". Този критерии става и повод общинската комисия да отстрани един от участниците в процедурата - обединението \"ПСТ градска среда Зона 2\", защото обединението предлага подложки с тежест от 15 кг./кв. метър, които отговарят на материалите на \"Пандрол\" - които общината залага в проекта, след като го променя. \"Подобен критерии (за теглото - бел. ред.), който беше широко отразен по медиите, само ограничава конкуренцията и неизбежно свива броя на възможните доставчици, дори ги ограничава само до един\" се казва в позицията на \"Пандрол\". От фирмата посочват, че при подобни проекти е от значение \"жизненият цикъл на системата, като и двете се определят от качеството и издръжливостта на материалите\". Според \"Спаси София\" промяната в проекта е опорочила процедурата, а общинските съветници от БСП са на мнение, че така е нарушен Закона за обществените поръчки. Според зам.-кмета по транспорта Евгени Крусев становището на юристите на общината е, че промяната е несъществена и допустима от закона. Същата теза бе защитена днес в ефира на Би Ти Ви от съветникът от ГЕРБ Николай Стойнев. Основанията за промяната в проекта от вчера се проверяват от общинското звено \"Вътрешен одит\" по искане на кмета на София Йорданка Фандъкова. От \"Спаси София\" пишат и че са подали сигнали за нередности в поръчката до Европейската служба за борба с измамите (ОЛАФ), Управляващия орган към МРРБ, Одитиращия орган към Министерството на финансите, Сметната палата, Финансовата инспекция и МВР. От организацията искат и оставката на зам.-кмета по транспорта Евгени Крусев. Спорът за подложките и промяната в проекта Пред \"Дневник\" авторът на проекта Румен Борисов каза, че в идейния си проект е заложил по-тежките и по-евтини подложки, докато в техническия - тези, които са по-леки и по-скъпи. Причината е, че първо заложил по-твърдата подложка, \"защото бързахме и проектът го изискваше, трябваше да сложим някаква подложка\". Впоследствие избрал друг материал, защото според него е по-подходящ. \"За това имаме изчисления и схеми\", каза още Борисов. Проектантът каза, че от общината сами са определили какви да са изискванията в поръчката на базата на неговия проект. Той каза и че е избирал материалите, а не фирмите, които да ги доставят, като по думите му има \"поне 5-6 фирми в Европа\", които произвеждат заложените подложки. Направил промяната във вида на подложките защото установил, че по-скъпите ще изолират вибрациите по-добре, защото са по-меки. След като общината сключва договор с \"Джи пи груп\" се стига до промяна в проекта. Промяната в проекта след приключване на процедурата от общината и от \"Джи пи груп\" обясняват, с това, че той е имал много недостатъци. Според изказвания на зам.-кмета по транспорта Евгени Крусев е имало грешка в проекта за релсите, като е имало опасност от сблъсъци на трамваи. \"Предаденият ни технически проект имаше явни пропуски в целостта си, както и липсващи решения по част \"Конструкции\", \"Геодезия\" и \"Отводняване\", се казва в позиция на строителната фирма от вчера. Проверка на експерти от общинското дружество \"Столичен Електротранспорт\" показала, че по-меките подложки са неподходящи са избраната технология за поставяне на релси. Пред \"Дневник\" управителят на дружеството Асен Тасев каза, че Борисов не е представил технически проект, защото той се изработва преди започването на строителството. \"Техническият проект е качен на сайта на общината още през 2016 г.\" коментира Борисов пред редакцията. Той посочи, че е съгласувал проекта си с главния архитект на София през 2016 г., но не можеше да си спомни тогава кой е заемал поста.  Бившият главен архитект на София Петър Диков  напусна поста през февруари 2016 г. , след като подаде оставка през ноември 2015 г. До май позицията се заемаше временно от арх. Бойка Къдрева, когато за нов главен архитект беше назначен Здравко Здравков. По думите на Борисов в проекта му е нямало грешки, като според него има проблеми с настоящото изпълнение. Като пример той посочи, че са запушени \"дупките, които бяха предвидени под паветата, за да влиза през тях водата\". \"Това, че са щели да се блъскат трамваите е спекулация. Те и преди не се блъскаха, аз можех просто да повторя релсите, но дори съм оставил по-голямо разстояние между осите\", коментира още проектантът. Той посочи, че има над 100 проекта за вече построени обекти само в София, а одобрените му са над 350 от 1983 г. до днес. По думите му той е работил по проектите за всички линии на метрото в София, като изцяло е изпълнил релсовия път за линия 2 и участъците от Линия 1 от станция \"Сердика\" до Летище София и Бизнес парк. \"Досега не съм имал проблеми с общината\", посочи той. Попитан Борисов каза, че друг негов проект - за релсовия път по бул. \"Овча купел\", изпълнен миналата година, също са ползвани подложки на \"Пандрол\". \"Те обаче бяха заложени в заданието на Столичната община\", каза той. Отговорите Заложените в условията на обществената поръчка подложки е трябвало да бъдат доставени от \"Гецнер\". Потърсени \"Дневник\" от фирмата казват, че досега нямат отговор на запитванията си защо не е реализирана поръчката. В студиото на Би Ти Ви Евгени Крусев показа писмо, за което твърдеше, че е отговор на общината от 17 август. Редакцията поиска отговора от общината още вчера, но от там не успяха да го предоставят до момента. \"Дневник\" не успя да се свърже с пресцентъра, за коментар с извода на \"Пандрол\", че критерият за тежестта на подложките е ограничил конкуренцията. От \"Гецнер\" не отговориха на въпрос на \"Дневник\" кой е представителят им за България, дали имат такъв и не представиха негов контакт. Попитани изрично от фирмата нито отричат, нито потвърждават информации, че синът на проектанта Румен Борисов е техен представител. \"Някъде четох вчера, че синът ми е неофициален представител на Гецнер, няма такова нещо\", каза пред \"Дневник\" Румен Борисов. Синът на Борисов не отговаря на мобилния си телефон. \"Бяхме искрено изненадани от вчерашната ожесточена атака срещу системата, която доставяме за проекта на ул. \"Граф Игнатиев\", и особено от коментарите, отнасящи се до техническите показатели и качеството на нашите продукти\" се казва в позицията на \"Пандрол\". От фирмата пишат, че продуктите й са \"с най-високо качество\" и тези, които са доставили в София са \"идентични на тези, които сме доставили и продължаваме да доставяме в много европейски градове, в това число Париж, Брюксел, Мадрид, Лисабон, Флоренция, Варшава\". \"В това отношение ние можем категорично да уверим гражданите на София, особено тези, живеещи и работещи на ул. \"Граф Игнатиев\", и властите, че качеството на техния живот ще бъде сериозно подобрено благодарение на същественото намаляване на вибрациите и следователно и на шума\", пишат още от \"Пандрол\".", "date": "2018.10.18", "title": "Условие в търга за ремонта на \"Граф Игнатиев\" е ограничило конкуренцията, смята доставчик на материалите"}
{"url": "https://www.dnevnik.bg/sport/2018/10/18/3329826_ruski_klub_e_izhvurlen_ot_evroturnirite_za_narushavane/", "text": "Рубин\" (Казан) беше изхвърлен от евротурнирите заради нарушаване на финансовия феърплей. Наказанието е за една година и ще влезе в сила, ако елитният руски клуб се класира за някое от състезанията на УЕФА през сезон 2019-2020 или 2020-2021. УЕФА въведе финансовия феърплей през 2011 г. в опит да ограничи клубовете да харчат повече, отколкото печелят. Тези, които отчетат по-голям от допустимия отрицателен баланс, подлежат на санкции, като най-тежката е изключване от евротурнирите. Практиката в тези случаи е клубовете, които нарушат финансовия феъплей, да сключват т.нар. уредено споразумение с УЕФА. Те плащат определена глоба, като подлежат на ограничения при трансферите и броя на картотекираните играчи за евротурнирите. От УЕФА заявиха, че \"Рубин\" е нарушил споразумението си. От европейската централа обаче не дадоха повече подробности по случая. Руският клуб може да обжалва решението на УЕФА пред спортния арбитражен съд в Лозана. \"В момента разглеждаме възможностите и ползите от едно такова обжалване\", заявиха от \"Рубин\" пред \"Ройтерс\". Тимът от Казан завърши на десето място в руската Премиер лига през миналия сезон, а през настоящия след изиграването на десет кръга заема петото място, което е последното даващо право на участие в европейските турнири. Последната европейска изява на \"Рубин\" беше през сезон 2015-2016. Тогава руският клуб игра в груповата фаза на Лига Европа.", "date": "2018.10.18", "title": "Руски клуб е изхвърлен от евротурнирите за нарушаване на финансовия феърплей"}
{"url": "https://www.dnevnik.bg/bulgaria/2018/10/18/3329954_na_rukovodstvoto_na_bsp_mu_se_privijdat_vragove_s/", "text": "На ръководството на БСП му се привиждат врагове с партиен билет и това пречи на Изпълнителния съвет да обединява, каза днес по БНТ бившият лидер на левицата Михаил Миков. \"Сънуваш бели мишки, когато си гузен\", допълни той. Изказването му беше по повод  споровете в различните крила на БСП  за смяната на главния редактор на партийния орган \"Дума\". През миналата седмица част от социалистите в Националния съвет разкритикуваха лидера Корнелия Нинова, че е направила рокадата, като е подменила колективният принцип на ръководство. Под позицията се бяха подписали над 50 от общо 180 членове на съвета. Сред тях са Михаил Миков, Атанас Мерджанов, Ангел Найденов, Румен Гечев, Румен Овчаров, Красимир Янков и др. В отговор днес  от Изпълнителното бюро обявиха , че в случая е спазен устава и определят критиките като неоснователни. През август Йордан Мичев бе назначен от Изпълнителното бюро за изпълняващ длъжността главен редактор на в. \"Дума\" на мястото на Таня Джаджева. По устав това е правомощие на Националния съвет. На последното заседание на съвета лидерът на БСП Корнелия Нинова обяснила, че той е на изпитателен срок и след това кандидатурата му ще бъде предложена за гласуване от по-широкия орган за управление. Миков днес посочи, че острото противопоставяне няма да помогне, а е нужно разбиране, каквото той до момента не виждал. Той обясни, че недоволството не е само срещу смяната на главния редактор на \"Дума\", но и срещу начина на работа, който се характеризирал с рядкото свикване на Националното бюро. \"БСП винаги е била партия с колективно ръководство, когато това не е било факт, партията реагира и се връща към този принцип. Лявото е по-колективистично, десните партии са по-лидерски\", обобщи бившият водач на БСП. В отговор на въпрос Михаил Миков каза, че на този етап не се искат оставки, а проява на разум и разбиране. \"Ще дадем още един шанс на Нинова и Изпълнителното бюро да тръгнат по друг път\", завърши той.", "date": "2018.10.18", "title": "На ръководството на БСП му се привиждат врагове с партиен билет, смята Миков"}
{"url": "https://www.dnevnik.bg/sviat/2018/10/18/3329881_za_trump_amerika_e_na_purvo_miasto_no_kude_sa/", "text": "Ако това президентство поставя \"Америка на първо място\", къде се нареждат правата на човека? Отказът на президента Доналд Тръмп да окаже открит натиск върху Саудитска Арабия заради изчезването на журналиста  Джамал Хашоги  повдига въпрос, който преследва неговата външна политика. В отношенията с Русия, в Азия, а тази седмица в Близкия изток Тръмп често, изглежда, не изпитва неудобство да омаловажава тревогите за нарушенията на правата и да отхвърля важността на американското морално лидерство. Някогашният магнат в областта на недвижимите имоти вероятно също толкова лесно би оставил американските интереси във финансите и сигурността да ръководят неговите предпочитания и думи. В интервю за \"Асошиейтед прес\" във вторник Тръмп повтори твърденията на саудитски кралски особи, че нямат нищо общо с очевидното убийство на Хашоги, и намекна, че им вярва. \"Говорих с престолонаследника, така че ето каква е ситуацията. Той каза, че двамата с баща му не знаят нищо за това. А това е много важно\", каза Тръмп. Той направи сравнение между обвиненията срещу саудитците заради Хашоги, който според турски служители е бил убит в саудитското консулство в Истанбул, и твърденията за сексуално посегателство, отправени срещу върховния съдия Брет Кавано при изслушването за неговото утвърждаване. Тръмп намекна, че и двамата са били смятани за \"виновни до доказване на невинността\". Не много американски лидери биха определили Саудитска Арабия като невинна. Саудитска Арабия е замесена в кървава  гражданска война в Йемен , при която са убити хиляди цивилни и която влоши глад, отнел живота на много други. Във вътрешен план абсолютната монархия строго контролира словото и облеклото, а службите й за сигурност са обвинявани в изтезания. Тръмп не показва заинтересованост да влиза в конфронтация с кралството заради Хашоги, нито с руския  президент Владимир Путин  заради убийства или със  севернокорейския лидер Ким Чен-ун  заради политически затворници. Предишни президенти и от двете партии използваха своя пост, за да насърчават американските ценности и идеали, дори действията им да не съответстваха на това, но Тръмп рядко се възползва от тази възможност. Вместо това той говори неща, които други не биха казали, открито подкрепяйки компромисите, които оправдава като най-доброто за американските цели. \"Няма да изоставим Саудитска Арабия. Не искам да правим това\", заяви той вчера пред \"Фокс бизнес нюз\". Тръмп даде да се разбере, че издига като приоритет икономиката на страната, а не моралността \"Не ми харесва да спирам наливането на значителни количества пари в нашата страна\", каза Тръмп миналата седмица. \"Знам, че се говори за различни видове санкции, но (саудитците) харчат 110 милиарда долара за военно оборудване и за неща, които създават работни места за тази страна. Не ми харесва идеята за спиране на инвестиции за 110 милиарда долара в Съединените щати.\" Сътрудници на Белия дом намекват, че макар Тръмп да няма желание открито да критикува определени световни лидери - най-забележителният случай беше, когато не порица Путин на  срещата им на върха в Хелзинки , той е готов да отправя твърди послания при закрити врата. Те изтъкват начина, по който е дисциплинирал Ким и египетския президент Абдел Фатах ас Сиси - двама авторитарни лидери, които в крайна сметка освободиха задържани американци. Все пак сделкаджийският подход на Тръмп не се харесва на някои от съюзниците му републиканци в Конгреса. Неговата партия от години защитава идеята, че САЩ имат дълг да насърчават американските ценности и правата на човека и дори да се намесват, когато те са заплашени. Някои републиканци призовават Тръмп да не изоставя този възглед. \"Отворен съм за идеята Конгресът да седне с президента, ако всичко това се окаже вярно, а изглежда, че е така... и да каже: \"Как можем да изразим осъждане, без да взривим Близкия изток\", заяви сенаторът републиканец от Луизиана Джон Кенеди. Тръмп отхвърля представата, че другарува с диктатори, но не изразява усещане, че американското лидерство се простира извън границите на САЩ. В излъчено в неделя интервю за предаването \"60 минути\" по телевизия Си Би Ес той пренебрегна собствената си оценка, че Путин \"вероятно\" е замесен в убийства и отравяния. \"Но аз разчитам на тях, каза той. Това не е в нашата страна.\" Отношенията между САЩ и Саудитска Арабия са сложни. Двете държави са взаимно свързани в енергетиката, военната област, икономиката и разузнаването. Правителството на Тръмп настоятелно ухажва саудитците да подкрепят неговия дневен ред в Близкия изток за противодействие на иранското влияние, борба с екстремизма и стремеж за постигане на мир между  Израел и палестинците . Ключово значение за американското правителство има връзката между двама млади принцове. Зетят на Тръмп Джаред Къшнър и престолонаследникът Мохамед бин Салман поддържат чести контакти, а техните отношения изиграха роля за необичайното избиране на Рияд за първа спирка при първата международна обиколка на новия американски президент през 2017 г. Въпреки че одобри забрана за пътуване за много страни с предимно мюсюлманско население, Тръмп стана първият президент на САЩ, чието първо официално посещение беше в ислямска държава. Бляскавото посрещане, което получи Тръмп в Рияд, изпълнено с танци със саби, бляскави дворци и негови снимки по фасади на сгради и по пътни табели, даде пример как той може да бъде приеман при бъдещи пътувания в чужбина, при които домакините да разчитат на ласкателство и пищност. \"Ако погледнете Саудитска Арабия, тя е съюзник и огромен купувач не само на военно оборудване, а и на други неща\", каза Тръмп вчера. \"Когато отидох там, те се ангажираха да купят неща за 450 милиарда долара и военно оборудване за 110 милиарда долара. Това са най-големите поръчки в историята на тази страна, вероятно в историята на света... А вие помните този ден в Саудитска Арабия, където беше поет този ангажимент.\" /БТА", "date": "2018.10.18", "title": "За Тръмп Америка е на първо място, но къде са човешките права"}
{"url": "https://www.dnevnik.bg/sviat/2018/10/18/3329956_putin_rusnacite_shte_idat_v_raia_v_sluchai_na_iadrena/", "text": "Руснаците ще идат в рая в случай на евентуална ядрена война, защитавайки се с войнска решимост, увери руският президент Владимир Путин, но подчерта, че всеки агресор, използвал атомно оръжие срещу неговата страна, ще бъде унищожен, предаде агенция \"Франс прес\". \"Агресорът трябва да разбере, че наказанието ще бъде неизбежно и че ще бъде унищожен. А ние, като жертви на агресия, като мъченици, ще отидем в рая. А те, те просто ще умрат, дори няма да имат време да се покаят\", заяви Путин на  форума на клуб \"Валдай\"  в град Сочи. Ако се стигне до ядрена война, Русия \"не може да бъде инициаторка на подобна катастрофа, защото ние нямаме концепция за превантивен удар\", подчерта руският президент. Той добави, че в подобна ситуация Москва ще изчака да се увери, че е обект на ядрено нападение, но няма да използва първа тези оръжия. Русия смята, че новата ядрена доктрина на САЩ, приета в началото на тази година, е войнствена и антируска. През 2016 г. Путин разпореди засилване на руските ядрени сили и модернизация на въоръженията в отговор на засилването на военното присъствие на НАТО по границите на Русия, което Москва приема като заплаха, припомня АФП. През март руският президент  похвали в реч пред парламента  новите оръжия, разработени от неговата страна и ги определи като непобедими. Това предизвика опасения за нова надпревара във въоръжаването със САЩ. / БТА", "date": "2018.10.18", "title": "Путин: Руснаците ще идат в рая в случай на ядрена война"}
{"url": "https://www.dnevnik.bg/sport/2018/10/18/3329781_bah_obiavi_buenos_aires_za_izkljuchitelno_silen/", "text": "Буенос Айрес е изключително силен кандидат за летните олимпийски игри през 2032 г. Това заяви президентът на МОК Томас Бах в края на  младежките игри, които се провеждат в аржентинската столица . \"Това, което се случи тук, надмина всичките ни очаквания\", каза германецът в интервю за \"Насион\". Игрите през 2032 г. са първите, за които Буенос Айрес може да се бори, тъй като следващите три домакина на летни олимпиади вече са определени. През 2020 г. организатор е Токио, а след това идва ред на Париж 2024 и Лос Анджелис 2028. Преди две години в друго интервю Бах каза, че Буенос Айрес е добър вариант за домакин. \"Мисля, че това се потвърждава още повече\", посочи сега той. По думите му аржентинците са показали \"чистия олимпийски дух\" чрез страстта си към спорта и логистичните и технически възможности, които са предоставили за младежките игри. Аржентина гледа с надежда към двете най-големи домакинства в спорта - това на световното първенство по футбол през 2030 г. и на игрите две години по-късно. Очаква се страната да е част от кандидатура с Уругвай за мондиала, с който ще бъдат чествани сто години от първото световно по футбол.", "date": "2018.10.18", "title": "Бах обяви Буенос Айрес за изключително силен кандидат за игрите през 2032 г."}
{"url": "https://www.dnevnik.bg/politika/2018/10/18/3328302_prezidentut_radev_shte_ima_audienciia_pri_kralica/", "text": "Президентът Румен Радев ще има аудиенция при Нейно Величество Елизабет Втора днес. Държавният глава е на тридневно работно посещение във Великобритания. По-късно през деня президентът ще изнесе лекция на тема \"Предизвикателства за сигурността пред Европа\" в \"Оксфорд юниън\" – най-голямата общност за дебати на Университета в Оксфорд, основана през 1823 г. Държавният глава ще разговаря и с български студенти във Великобритания и с членове на Комитета на \"Оксфорд юниън\", съобщиха от \"Дондуков\" 2. В сряда Румен Радев посети щаба на Съюзното военноморско командване на НАТО - MARCOM, в Нортууд, където се разговаря с командира на MARCOM вицеадмирал Клайв Джонстън. След срещата той обяви, че  сигурността се гарантира с изграждане на способности  и това е основна задача на България като съюзник. По-късно държавният глава се срещна и с българи, които живеят във Великобритания. Той бе посрещнат с  искане да спре геноцидът в България . ", "date": "2018.10.18", "title": "Президентът Радев ще има аудиенция при кралица Елизабет Втора"}
{"url": "https://www.dnevnik.bg/sviat/2018/10/18/3329245_reklamite_za_mejdinnite_izbori_v_sasht_shte_struvat/", "text": "Бюджетът е смайващ: кандидатите от Републиканската и Демократическата партия се очаква да похарчат 4.5 милиарда долара за клипове за предизборна агитация до междинните избори в САЩ на 6 ноември. Вложение само от няколко хиляди долара обаче може да се окаже сред най-ефективните. Когато младата нюйоркчанка  Александрия Окасио-Кортес , новодошла в политиката, научила, че двама режисьори, споделящи нейните леви идеали, й предлагат да изработят видеоклип за по-малко от 10 000 долара, тя не се поколебала. Открилата се възможност била твърде примамлива за предизборния ѝ екип с ограничени средства. От тази среща се родил клип, който показва в интернет как бившата по онова време 28-годишна възпитателка и сервитьорка се среща с избиратели от квартала си между \"Бронкс\" и \"Куинс\". \"Противоборството на тези избори ще е \"народът срещу парите\", заяви младата испаноезична американка, която на първичните избори при демократите се изправи срещу влиятелен партиен съперник. Тя се цели в едно от 435-те места в Камарата на представителите, за които ще се гласува на 6 ноември. На същата дата американците ще подновят една трета от сенаторите, както и множество местни мандати. Човечен, провокативен, непринуден, нейният клип се разпространи бързо в интернет и беше гледан 5.1 млн. пъти. Четири седмици по-късно Александрия Окасио-Кортес шокира върхушката, като спечели първичните избори. \"Можем да ги свалим от власт\" Подобно на нея, множество кандидати, които се впускат за първи път в политиката (повечето - демократи, които искат да си върнат Камарата на представителите, контролирана сега от републиканците на Доналд Тръмп), се опитват да се представят пряко пред избирателите. Интернет е голяма възможност за новаците, подчертава 21-годишният Ник Хейс, съосновател на компания \"Мийнс ъв пръдакшън\", която стои зад клипа на Александрия Окасио-Кортес. \"Социалните мрежи и дигиталните кампании предоставиха на кандидатите, които не разполагат с четири милиона, дадени им от някоя голяма компания, възможност да бъдат чути и да общуват с избирателите по невъзможен досега начин\", обясни той пред АФП. \"Със силно присъствие в социалните мрежи, с ефикасно послание и ясен фокус, говорейки за политики, които засягат работниците, можем да свалим тези хора от власт\", допълни Хейс, имайки предвид представителите на върхушката. В перспективата на ноемврийските избори за реклама в интернет се очаква да бъдат похарчени около 800 милиона долара срещу 3.7 милиарда долара за телевизионни реклами според групата \"Кантар Медия\". \"Социалните мрежи промениха коренно начина, по който предизборните екипи комуникират с избирателите\", обясни за АФП Нийл Оксман, политически консултант, работил по предизборните клипове на стотици кандидати от 80-те години на миналия век насам. \"Сега можем да ги видим безплатно на телефона си\", отбелязва той. Източници на дарения Дали този ефект ще помогне на кандидатката Ем Джей Хигър, бивш летец от американските военновъздушни сили, да пребори републиканеца, който от 16 години представлява в камарата нейния консервативен избирателен окръг в щата Тексас? Тя вече има \"най-добрата политическа реклама, виждана някога\", каза композиторът и звезда на Бродуей Лин-Мануел Миранда. В три минути и половина тя описва как се е измъкнала жива при атака срещу хеликоптера й в Афганистан. \"Вкопчих се в ските на хеликоптера, отвърнах, стреляйки по талибаните, докато се връщахме в безопасна зона\", разказва четиридесетинагодишната жена, която виждаме да обядва спокойно със семейството си, а на стената на дома ѝ е облегната вратата на прословутия хеликоптер. На фона на музиката на \"Роулинг стоунс\" тя си спомня за \"вратите\", които е трябвало да разбие, за да напредне в армията, както и за стъклената врата, през която баща ѝ хвърлил майка ѝ. Ем Джей Хигър, с нейната лъчезарна усмивка и татуировки по ръцете, беше доста неизвестна, когато започна кампанията си. След като клипът й се превърна в явление - гледан е вече близо три милиона пъти - даренията заваляха в касите на кампанията й, а надпреварата стана по-оспорвана. Демократите не са единствените, които изпробват силите си в по-дълъг формат, отколкото позволява интернет. \"Политически некоректната и горда от този факт\" консерваторка Марша Блекбърн, която сега е член на Камарата на представителите, се кандидатира в Тенеси за едно от местата в американския Сенат. В пространен клип тя критикува американската организация \"Планирано родителство\", засягайки полемиката за \"продажбата на части от бебета\". Туитър определи нейния коментар като твърде \"взривоопасен\" и й забрани да публикува клипа си в мрежата, ако не премахне това изказване. Марша Блекбърн отказа... После превърна спора в основание за набиране на средства за кампанията си.", "date": "2018.10.18", "title": "Рекламите за междинните избори в САЩ ще струват над 4 млрд. долара"}
{"url": "https://www.dnevnik.bg/sviat/2018/10/18/3329243_predi_evroizborite_kak_feisbuk_i_gugul_obeshtaha_da_se/", "text": "Дезинформация е използвана в поне 18 държави по време на изборите през последните години, показва доклад на \"Фрийдъм хаус\". От септември 2015 г. европейски служби са събрали над 4400 примера за прокремълска пропаганда, която отрича публично известни факти. 83% от европейците намират фалшивите новини за заплаха за демокрацията. В тази обстановка ще се проведат  изборите за Европейски парламент  догодина. По инициатива на Европейската комисия интернет гиганти и бизнес асоциации подписаха кодекс за борба с това явление, а тази седмица връчиха на еврокомисаря Мария Габриел индивидуалните си планове как да допринесат. \"За първи път в света имаме случай, в който индустрията се е съгласила на доброволна основа да има набор от саморегулаторни стандарти за борба с дезинформацията\",  каза Габриел . \"Ако резултатите се окажат незадоволителни, можем да предложим допълнителни действия, включително такива от регулаторен характер\", уточни тя. Подписалите този кодекс се ангажираха да спират рекламните приходи за пропагандни акаунти и сайтове; да показват информация кой стои зад политическите реклами; да ограничат фалшивите акаунти и ботовете и да правят качественото съдържание по-видимо. Терминът  \"фалшиви новини\"  не се използва в документите – според комисията той опростява проблема и тя предпочита \"дезинформация\". Дефинирана като \"лъжлива информация, създадена целенасочено и разпространена, за да повлияе обществото мнение или да прикрие истината\", тя не включва  журналистически грешки, сатира или пародия . Фалшивите новини не са незаконни сами по себе си и няма съществуващо законодателство, което да се занимава с тях. Кодексът е отворен за подписване от социалните медии, търсачките, онлайн рекламните мрежи и рекламодателите, като всяка една от тези групи предоставя различни видове услуги чрез различни технологии на различни аудитории. При подписване те могат да уточнят кои точно ангажименти ще поемат. Фейсбук От лятото потребителите могат да проверят спонсорираните постове на страниците – стига да влязат в съответната страница и да изберат секцията Info and Ads. Тя показва както спонсорираното съдържание, така и какви постове се рекламират в различни държави, има и отделна секция за спонсорирано съдържание на тема политика и обществени въпроси. За есента на 2018 г. компанията е предвидила: - обучение за всички политически групи в ЕП как да използват \"Фейсбук\" в кампаниите си; - кръгла маса за интегритет на изборите; - създаване на онлайн ресурси за изборите – с информация за инструментите на \"Фейсбук\" и примери за добри практики. През пролетта на 2019 г. компанията е обещала да въведе в действие инструмента си за прозрачност на политическите реклами в целия ЕС. В САЩ вече политическите реклами идват с обяснение кой и колко е платил за тях, до колко и какви хора са достигнали те. Гугъл През есента на 2018 г. компанията е обещала: - да започне обучения на политическите групи; - да обяви инструменти за прозрачност на политическите реклами и те да бъдат действащи по време на евроизборите; - да представи инструменти за сигурност и да обучи европейските политически групи как да боравят с тях. За пролетта на 2019 г. са обещани: - нови инструменти за прозрачност на политическите реклами; - достъп до Fact Check Explorer – инструмент, който ще улесни маркирането и откриването на съдържание за проверка на фактите. Туитър През есента на 2018 г. микроблогинг платформата ще: - осъвремени и разшири правилата си за идентифициране на фалшиви акаунти; - обучи европейските политически групи. През първите три месеца на 2019 г. ще: - създаде специален център за европейските избори, в който да публикува полезна информация за потребителите и политиците и инструменти за безопасност; - осъвремени и центъра си за прозрачност на рекламите със специален портал за политическата реклама в ЕС. Мозила През есента на 2018 г. фондацията \"Мозила\" е обещала да наеме двама служители, които да работят по темата дезинформация в ЕС – единият е координатор за партньорствата, а другият специалист по комуникациите. През 2019 г. ще - засили мерките за сигурност по подразбиране в браузъра. Става въпрос за бъдещия \"Файърфокс\" 65 - продължи да инвестира в Стипендиантската програма на фондация \"Мозила\", участниците в която изследват проблеми на интернет екосистемата. - между март и май \"Файърфокс\" ще създаде и инструмент, който позволява потребителите да следят политическите реклами, които получават.", "date": "2018.10.18", "title": "Преди евроизборите: как \"Фейсбук\" и \"Гугъл\" обещаха да се борят с дезинформацията"}
{"url": "https://www.dnevnik.bg/analizi/2018/10/18/3329123_sauditskiiat_zalog_na_trump_stava_vse_po-riskovan/", "text": "Президентът Доналд Тръмп направи голям и рискован залог за Саудитска Арабия и нейния 33-годишен престолонаследник. Сега той става доста по-рискован. От първите дни на своето президентство Тръмп и неговият външнополитически екип подкрепиха кралството и Мохамед бин Салман като опора на цялата им близкоизточна стратегия. От Иран и Ирак до Сирия, Йемен и израелско-палестинския конфликт, правителството заложи на това, че Саудитска Арабия, на практика управлявана от принца, може надеждно да води и с готовност да плаща за \"Пакс арабика\" в част на света, от която Тръмп силно желае да се освободи. За близо две години, в които избухна продължаваща криза с Катар и международното възмущение заради цивилните жертви при оглавяваната от Саудитска Арабия операция срещу йеменските бунтовници, принцът успява да запази доверието на Вашингтон. Но сега ситуацията се променя при растящото възмущение заради изчезването и вероятната смърт на живеещ в САЩ журналист в саудитско консулство в Турция, а това доверие, изглежда, отслабва. Голямата стратегия на правителството на Тръмп може да бъде преобърната със значителни последици, простиращи се далеч извън региона. \"Разрушителна топка\" Дори ако принцът и висшето саудитско ръководство бъдат оневинени при разследване на случилото се със сътрудника на \"Вашингтон пост\" Джамал Хашоги, силното упование, което правителството има към него, ще бъде поставено на сериозно изпитание, не на последно място, заради значителното отвращение на двете партии в Конгреса от все още непотвърдените сведения за съдбата на Хашоги. Водещи членове на Конгреса от двете партии вече поставят под съмнение неговата годност да ръководи страната и намекват, че може би е време да се преосмислят американско-саудитските отношения и рязко да се ограничат оръжейните продажби. Съюзникът на Тръмп сенатор Линдзи Греъм - републиканец от Южна Каролина, и други влиятелни политици предупредиха вчера за тежки последици, като казаха, че принцът, често известен накратко като МБС, би трябвало да бъде отстранен от своя пост. \"Този човек е разрушителна топка, той е наредил онзи човек да бъде убит в консулство в Турция, а да очаквате да пренебрегна това - аз се чувствам използван и оскърбен\", каза Греъм пред \"Фокс и приятели\". \"Саудитска Арабия, ако слушаш, има множество добри хора, които би могла да избереш, но МБС опетнява вашата страна и себе си.\" Противникът на Тръмп сенатор Крис Мърфи - демократ от Кънектикът, каза, че случаят с Хашоги \"трябва да предизвика основен преглед на естеството на съюза на Съединените щати със саудитците\". \"Тъй като новият престолонаследник се държи все по-безразсъдно, все повече хора сред нас се чудят дали действията на нашия съюзник са в наш най-голям интерес\", написа той във \"Вашингтон пост\". А съюзникът на Тръмп сенатор Марко Рубио - републиканец от Флорида, определи ситуацията като \"катастрофа\" за саудитците, която ще \"промени отношенията между Съединените щати и Саудитска Арабия в обозримо бъдеще\". \"Ние от доста време се страхуваме, че престолонаследникът е млад и агресивен човек, който може да надцени своята свобода на действие, може да стане прекалено агресивен, да надцени своите възможности и да създаде проблем като този\", каза той и добави: ситуацията е такава, че \"може наистина да взриви нашата близкоизточна стратегия\". В центъра на всичко Евентуален американско-саудитски разрив, колкото и да е далечна тази възможност, може да предизвика сътресения по света, като дестабилизира петролните пазари и глобалния инвестиционен климат, да не говорим, че би нанесъл удар на плановете на самото правителство на Тръмп в Близкия изток. Зетят на Тръмп и негов висш съветник Джаред Къшнър поставя Саудитска Арабия в центъра на своя все още неоповестен план за мир между израелците и палестинците, в който се очаква Саудитска Арабия и другите арабски държави от Залива да бъдат призовани да дадат сериозен финансов принос за проекти за възстановяване и развитие на Западния бряг и Газа. Саудитската подкрепа също така ще бъде ключова за политическите елементи на плана, в който Израел настоява неговата сигурност да бъде поставена наравно с идеята за палестинска държава. Това означава, че Израел вероятно ще потърси гаранции, че евентуална сделка с палестинците ще бъде последвана от по-широко споразумение, нормализиращо отношенията му с останалата част от арабския свят и конкретно със Саудитска Арабия. В Сирия правителството почти изцяло разчиташе на Саудитска Арабия заедно с близкия съюзник - Обединените арабски емирства, за да компенсира значителните съкращения на американската стабилизационна помощ за районите, освободени от ислямските бойци. В съседен Ирак сегашният държавен секретар Майк Помпео и неговият предшественик Рекс Тилърсън много разчитаха саудитците да направят големи финансови обещания за възстановяване на съсипаните от войната райони. Но от охладняването на саудитско-американските отношения най-много може да пострада политиката на правителството за изолиране на Иран. Тръмп разчита саудитците да подкрепят и допълват неговата политика към Иран на няколко фронта. В Йемен, където подкрепяната от САЩ коалиция начело със Саудитска Арабия се бие срещу поддържаните от Иран шиитски бунтовници хуси, усилията за обуздаване на засилващата се настъпателност на Техеран може да пострадат от евентуално намаляване на американската помощ. Прекомерни надежди В Сирия, където се използват саудитски стабилизационни фондове отчасти за да се попречи на подкрепяни от Иран формирования да посягат върху райони, контролирани преди това от групировката \"Ислямска държава\", евентуално отслабване на сътрудничеството със саудитците може да позволи на Иран да действа по-свободно. Същото важи за Ирак, където се смята, че саудитските инвестиции са от съществено значение, за да се попречи на Иран да засили позициите си в държавата с шиитско мнозинство. По-важно е, че правителството разчита Саудитска Арабия да се намесва, за да не позволява рязко покачване на цените на петрола, след като то възобновява свързаните с енергетиката санкции срещу Иран, които бяха премахнати съгласно ядреното споразумение от 2015 г., от което Тръмп се изтегли. Тези санкции изискват страните да спрат вноса на ирански петрол, освен ако не бъде направено изключение за тях, в противен случай ги заплашват наказания. Охладняването на отношенията с Вашингтон може да изкуши Рияд да ограничи евентуално увеличаване на петролните доставки, за да компенсира загубата на ирански суров петрол. Разбира се, залогът на Тръмп все пак може да се отплати, ако разследването на случая с Хашоги се окаже надеждно и бъде потърсена сметка на отговорните за неговата съдба, за което настояват и Тръмп, и вицепрезидентът Майк Пенс, и Помпео. Но със засилването на антисаудитските настроения в коридорите на властта Тръмп може да установи, че да залага всичко на принца е било губещ ход.", "date": "2018.10.18", "title": "Саудитският залог на Тръмп става все по-рискован"}
{"url": "https://www.dnevnik.bg/kultura/2018/10/18/3329217_filmut_za_baletista_rudolf_nureev_s_edna_projekciia_na/", "text": "Филмът на режисьора Ралф Файнс \"Рудолф Нуреев: Бялата врана\" ще бъде прожектиран на 23 ноември в зала 1 на НДК от 19 часа и това ще е единственото му излъчване в рамките на кинофестивала  \"Киномания 2018\" , съобщиха организаторите му. Филмът проследява живота на един от легендарните балетни артисти на всички времена. Сценарист на продукцията е Дейвид Хеър. Лентата е базирана на книгата \"Рудолф Нуреев: Животът\" от Джули Кавана и се фокусира основно върху установяването на артиста в Париж в разгара на студената война. Изпратен в Париж с балетната трупа на елитния театър \"Киров\" (името в съветския период на днешния Мариински театър), талантливият Нуреев моментално се влюбва в града. За ужас на агентите на КГБ, които следят изкъсо всяка негова крачка, артистът редовно посещава Лувъра, възхищавайки се на произведенията на изкуството, и обикаля парижките клубове заедно с чилийската наследница Клара Сейнт. Убеден, че ще бъде убит, ако се върне в родината си, Нуреев търси политическо убежище в Париж и успява да се върне в Русия години по-късно, когато майка му е на смъртно легло. Филмът се връща и към ранните години на големия артист – от раждането му в транссибирската железница, през трудното му детство до младежките му години и сложната му сексуалност във време, когато студената война разрушава всеки стремеж на съветски артист да преследва световна кариера. Главната роля се изпълнява от руския танцьор Олег Ивенко, който прави внушителен филмов дебют. В образа на Клара Сейнт - жената, помогнала на Нуреев да се установи в Париж, когато бяга от руския режим, влиза Адел Екзаршопулос. Ралф Файнс пък се превъплъщава в ролята на известния тогава танцов педагог Александър Пушкин, който до 1950 г. е учител на Нуреев и вижда в него повече от чисто технически умения, запленен от страстта, с която танцува. Билетите за филма вече са в продажба на касите на НДК, както и онлайн на  tickets.ndk.bg .", "date": "2018.10.18", "title": "Филмът за балетиста Рудолф Нуреев с единствена прожекция на \"Киномания 2018\""}
{"url": "https://www.dnevnik.bg/evropa/evropeiski_parlament/2018/10/18/3328851_prevrushtat_li_se_zelenite_v_novata_centristka/", "text": "Възходът на Зелените показва, че традиционното политическо разделение на леви и десни започва да остарява. Това заяви съпредседателят на Европейската зелена партия Райнхард Бютикофер в интервю за EurActiv. В коментар за успеха на  изборите в Бавария, Белгия и Люксембург  в края на миналата седмица Бютикофер заяви, че политическият център се променя и се измества към зелените. Според данните в  Бавария  социалдемократите са загубили 210 хил. гласове в полза на Зелената партия, а 180 хил. от избирателите на Християнсоциалния съюз (ХСС) са предпочели да гласуват за Зелените. Същият брой (180 хил.) поддръжници на ХСС са избрали и \"Алтернатива за Германия\". \"Следователно не можем да говорим за изместване на гласове в рамките на лявото крило на политическия спектър. По-скоро лявоцентристите и дясноцентристите показаха доста значително своята дезориентация\", посочи Бютикофер. Според него ясното позициониране на зелените в Бавария, Люксембург и Белгия е било причината за техния успех. \"Избирателите знаеха какво защитаваме\", смята Бютикофер. \"Ключови ценности като толерантност или отвореност не принадлежат само на Зелените. Те обаче бяха изоставени от другите партии заради натиска от крайнодесните, докато Зелените ясно застанаха зад тях\", допълни Бютикофер. По думите му въпросите, засягащи околната среда и климатичните промени, стоят вече по-високо в политическия дневен ред на хората. \"Избирателите разбират, че климатичните промени вече ги засягат, че това не е проблем на бъдещите поколения, а че трябва да се вземат мерки за решаването му сега.\" Бютикофер изтъкна, че останалите партии не са заели позиция по въпроса, с изключение на \"Алтернатива за Германия\", според която човечеството не носи голяма отговорност за климатичните промени. Данните, обявени след изборите в Бавария, показват, че основните теми за избирателите са били образование (52%) и достъпни жилища (51%), околна среда и климатични промени (49%), следвани от миграция (33%). Бютикофер подчерта, че в Белгия, Люксембург и в Бавария Зелените са поели политически отговорности, било то на местно, регионално и национално ниво, което показва, че те вече не са радикалната опозиция от миналото. \"Тези избори отхвърлиха идеята, че Зелените са опозиционна партия\", коментира той. Попитан за ситуацията на зелените партии в Южна и Източна Европа, Бютикофер изрази увереност, че те могат да се представят добре, защото не се придържат единствено към екологичните въпроси. \"Политическите програми винаги комбинират различни въпроси и ценности. И това може да се види в страни като Словения, България, Словакия и Полша.\"", "date": "2018.10.18", "title": "Превръщат ли се Зелените в новата центристка политическа сила в Европа"}
{"url": "https://www.dnevnik.bg/sviat/2018/10/18/3329346_suvetut_za_kontrol_na_narkoticite_kum_oon_osudi/", "text": "Решението на Канада да  узакони консумацията на марихуана за развлекателни цели  вреди на глобалните усилия за контрол на наркотиците и опазването на младите хора от тях, заяви органът на ООН за контрол на наркотиците, съобщава ДПА, цитирана от БТА.  \"Правителството на Канада допринесе за отслабването на международната нормативна рамка за контрол на наркотиците и подкопава опиращия се на правила международен ред\", се казва в изявление на Международния съвет за контрол на наркотиците със седалище във Виена. Съветът \"е дълбоко обезпокоен за въздействието на това политическо решение върху здравето и благосъстоянието на канадците, особено младите хора\", се казва още в изявлението. В Италия пък бе създаден нов канабисен продукт, който бе кръстен на канадския премиер Джъстин Трюдо. \"Наречен е \"Трюдо\" в чест на най-добрия премиер, който всяка страна би си пожелала, особено нашата\", заяви италианската компания \"Изи джойнт\". В Италия се продават продукти с ниско съдържание на канабис, които имат съвсем слаб халюциногенен ефект. По закон те може да се купуват за \"колекционерски цели\", но не и да се пушат. Много хора обаче заобикалят тази забрана, отбелязва ДПА.", "date": "2018.10.18", "title": "Съветът за контрол на наркотиците към ООН осъди решението на Канада да узакони марихуаната"}
{"url": "https://www.dnevnik.bg/sport/2018/10/18/3329348_hamiltun_rekordut_na_shumaher_nikoga_ne_mi_e_bil_cel/", "text": "Водачът във Формула 1 Люис Хамилтън заяви, че рекордът от седем титли на Михаел Шумахер никога не е бил цел за него. Англичанинът може да спечели шампионата за пети път още в неделя. За да триумфира, пилотът на \"Мерцедес\" трябва да събере с осем точки повече от втория Себастиан Фетел в САЩ. \"Това никога не е било моя цел. Започнах с целта да изравня Айртон Сена, който е моят... Който е човекът, на когото исках да приличам\", каза Хамилтън. Той припомни, че е изравнил постижението от три титли на бразилеца преди две години. \"Затова оттогава по-скоро ходя в непозната територия.\" По думите му постигнатото от Шумахер е невероятно, а и все още остава далеч напред. \"Все още имам време, така че просто ще работя здраво и ще опитвам да правя това, което правя и обичам. Ще видим къде ще ни отведе\", заяви Хамилтън.", "date": "2018.10.18", "title": "Хамилтън: Рекордът на Шумахер никога не ми е бил цел"}
{"url": "https://www.dnevnik.bg/evropa/2018/10/18/3329347_es_ne_vidia_dostatuchen_napreduk_v_pregovorite_za/", "text": "Лидерите на ЕС са на мнение, че в преговорите по Брекзит не е бил постигнат достатъчен напредък за свикване на извънредна среща на върха през ноември, съобщиха официални представители на ЕС, цитирани от ДПА и \"Ройтерс\". \"Лидерите на 27-те (страни - членки на ЕС, без Великобритания) отбелязаха, че въпреки интензивните преговори не е постигнат достатъчен напредък\", заяви присъствал на  работната вечеря на лидерите източник . \"Лидерите са готови да свикат Европейски съвет, ако и когато главният преговарящ на ЕС докладва, че е постигнат решаващ напредък. Засега 27-те не планират да организират извънредна среща на върха по Брекзит през ноември\", каза източникът. Те са призовали главния преговарящ Мишел Барние да продължи усилията си за постигане на споразумение. \"Политическа воля\", но нищо ново Преди вечерята на останалите държавни и правителствени ръководители Мей направи изказване пред тях. Според високопоставен служител от ЕС, цитиран от \"Политико\", от думите й е станало ясно, че нейното правителство е \"готово да обмисли\" по-дълъг преходен период след Брекзит, което е забележителен обрат, предвид, че месеци наред тя настояваше, че по-малко от две години преход са достатъчни. По думите на официални лица тя е казала, че сделката е близо, но според един от източниците никой не е споделил оптимизма й и не е било направено никакво ново предложение. Преди срещата председателят на Европейския съвет Доналд  Туск заяви, че очаква конкретни предложения от Мей . Условието за свикване на среща през ноември бе да има достатъчен напредък в преговорите. След изказването на Мей австрийският канцлер Себастиан Курц заяви: \"Трябва честно да призная, че много от това, което (Тереза Мей) ни каза, бе познато за нас\", посочи. \"Нямаше голяма необходимост от дълга дискусия\", допълни той. През деня лидери на ЕС коментираха в отговор на въпроси на журналисти, че са готови да обмислят удължаване на 21-месечния преходен период. Лондон също обмисля идеята, но дори официални лица от Великобритания признават, че евентуално удължаване на прехода няма да реши основния проблем в разговорите за \"развода\" - как да се избегне \"твърда\" граница между Северна Ирландия и Република Ирландия. Председателят на Европейския парламент Антонио Таяни, цитиран от ДПА и БТА, също каза, че Мей не е предложила \"по същество нищо ново\". В същото време Таяни отбеляза, че тя е говорила с \"тона на човек, който иска да постигне споразумение\". Забелязах \"политическа воля за постигане на напредък\", разказа пред журналисти председателят на европарламента, който е присъствал на речта на британския премиер. Според Таяни Мей е изглеждала \"по-спокойна\", отколкото на последната среща на високо равнище на съюза  миналия месец в Залцбург . По думите на Таяни и двете страни са споменали възможността за удължаване на преходния период от 21 на 33 месеца. \"ЕС със сигурност иска сделка... но не на всяка цена\", каза още председателят на Европейския парламент, цитиран от \"Файненшъл таймс\". Още време \"Нуждаем се от много повече време\", за да постигнем сделка за Брекзит, призна вчера Барние. В същото време в началото на срещата на върха на Европейския съюз в Брюксел той обеща, че ще се работи спокойно и търпеливо по въпроса. \"Работим много през последните няколко седмици и дни и нощи с британските делегации, за да постигнем всеобхватно споразумение за оттеглянето (на Великобритания от ЕС)\", отбеляза главният европейски преговарящ. \"Все още не сме постигнали такова\", призна в същото време Барние и добави: \"Нуждаем се от време, нуждаем се от много повече време. Ще продължим да работим през следващите седмици спокойно и търпеливо.\" Германският канцлер Ангела Меркел обеща да направи каквото може, за да помогне на Европейския съюз да постигне споразумение с Великобритания за Брекзит. Все още няма сделка, призна обаче Меркел на пристигане за срещата на върха на ЕС в Брюксел. Германският канцлер обяви, че иска \"добри отношения с Великобритания\". \"Щяхме да сме щастливи, ако сделката за излизането бе готова. Вместо това ние сме готови на 90 процента. Но аз ще се заема с въпросите в добър дух и ще опитам всичко за постигане на споразумение. Това би било най-доброто решение и за двете страни\", каза Меркел. Френският президент Еманюел Макрон увери, че \"не сме толкова далеч от сделка\". \"Постигнахме голям напредък за Брекзит, сега е време да постигнем споразумение\", отбеляза той. Мей каза вчера, че вярва, че споразумение за Брекзит е постижимо, ако двете страни работят \"усилено\" през следващите дни и седмици. \"Това, което видяхме, е, че разрешихме повечето от проблемите в споразумението за напускане. Все още стои въпросът за северноирландското препятствие... като работим усилено и в тясно сътрудничество, можем да постигнем това споразумение\", каза Мей пред репортери при пристигането си на срещата. Мей заяви, че \"всички около масата\" желаят споразумение за добре организирано напускане. Очакванията за пробив на срещата в Брюксел бяха попарени  през почивните дни , когато преговарящите не успяха да се договорят по условията, припомня \"Асошиейтед прес\", цитирана от БТА.", "date": "2018.10.18", "title": "ЕС не видя достатъчен напредък в преговорите за Брекзит, Мей не предложи нищо ново"}
{"url": "https://www.dnevnik.bg/na_put/2018/10/18/3325824_turistite_s_nadnormeno_teglo_niama_da_iazdiat_magareta/", "text": "Правителството на Гърция забрани затлъстели туристи да яздят магарета на остров Санторини, пише  greekcitytimes.com. На скалистия остров, в който има много труднодостъпни местности, хората и багажите се придвижват често, натоварени на магарешки гръб. Природозащитници установяват, че с годините все повече туристи страдат от наднормено тегло. Едновременно с това собствениците на магаретата, за да отговорят на търсенето на услугите им, не се грижат добре за животните, карат ги да работят седим дни в седмицата, не ги хранят и поят достатъчно и допускат гърбовете им да се разраняват от неудобни седла. По искане на природозащитници е въведено ограничението ездачът да не тежи повече от 100 кг или една пета от теглото на самото животно. Забранено е в работа да се впрягат болни или ранени магарета.", "date": "2018.10.18", "title": "Туристите с наднормено тегло няма да яздят магарета на Санторини"}
{"url": "https://www.dnevnik.bg/bulgaria/2018/10/18/3329352_ako_niakoi_triabvashe_da_otgovori_na_putin_za_jujen/", "text": "Aко някой трябваше да отговори на президента Владимир Путин за това, че  България е взела под натиск решението да се откаже от проекта \"Южен поток\" , това е президентът Румен Радев. Това коментира външният министър Екатерина Захариева в ефира на БНТ. \"Никога не сме спирали или започвали проект под натиск. В момента работим много усилено. Проектът газов хъб \"Балкан\" е признат като един от приоритетните проекти на ЕС, който ще даде възможност за истинска конкуренция на газовия пазар в България\", каза тя. По думите й по принцип не трябва да се отговаря на всяко изказване по адрес на България, защото това било \"комплексарско\". Вицепремиерът коментира и темата с  правата на българите след Брекзит.  \"В споразумението се договорени правата на европейските граждани във Великобритания, както и правата на гражданите на Великобритания в другите европейски държави. Лично премиерът Мей е поела ангажимент да се защитят правата на европейските граждани\", съобщи тя и добави, че ноември месец българското посолство ще започне разяснителна кампания. Захариева акцентира и върху  казуса със срещата на посланиците в София , инициирана от премиера след убийството на журналистката Виктория Маринова. \"Имаше доста доста фактори и политици в света, които се изказаха доста бързо. Беше нормално да се дадат 72 часа, нужни на разследването\", смята тя. Според нея е нормална практика да се привикват дипломатите, защото ситуацията е трябвало да бъде разяснена. Министърът заяви, че няма как в ситуация, в която се обяснява, че в България се извършват поръчкови убийства на журналисти, да няма реакция от страна на правителството. Захариева каза, че все още не са се  разбрали изцяло с президента за новите посланици . Консултациите започнаха на 15 юли. Вече има предложения, по които са абсолютно единодушни. Захариева каза, че се надява президентът за преосмисли своята позиция. Тя съобщи, че министри не са били предлагани за посланици.", "date": "2018.10.18", "title": "Aко някой трябваше да отговори на Путин за \"Южен поток\", това е Радев, смята външният министър"}
{"url": "https://www.dnevnik.bg/evropa/2018/10/18/3329353_sankciite_na_es_sreshtu_rusiia_sa_ikonomicheska/", "text": "Италианският вицепремиер и вътрешен министър Матео Салвини, който е ръководител на крайнодясната партия \"Лига\", осъди вчера в Москва \"лудостта\" на западните санкции срещу Русия и разкритикува остро Европейския съюз, предаде \"Франс прес\", цитирана от БТА. \"Идвам, защото съм убеден, че санкциите са икономическа, социална и културна лудост\", обяви Салвини на руско-италианска бизнес среща. Казаното от Салвини предизвика аплодисменти в конферентната зала, пълна с руски и италиански предприемачи, някои от които взеха думата, за да умоляват министъра да подпомогне слагането на край на санкциите. \"Не е нормално да съм тук с вас в сряда следобед. Нормалното е вие да сте в предприятията си, а аз да съм с руския си колега, за да говорим за борбата с тероризма, киберсигурността и т.н.\", заяви Салвини, който беше приет от руския заместник външен министър Александър Грушко. \"ЕС финансира и ухажва Турция... страна, която окупира военно европейска страна в продължение на 44 години\", докато в същото време санкционира Русия за анексирането на Крим през 2014 г., подчерта Салвини и коментира, че \"това е лудост\". Кипър е разделен от 1974 г., когато турската армия навлезе в северната част от средиземноморския остров в отговор на държавен преврат, целящ да присъедини страната към Гърция. По време на визита в Москва в средата на юли Салвини изрази желание да се сложи  край на санкциите  \"до края на годината\" и \"да не се изключва никаква възможност\" да бъдат убедени другите европейски държави да наложат вето върху подновяването им след януари догодина. Вчера Салвини не назова конкретен срок, но каза, че ветото е \"карта, с която можеш да играеш само веднъж\". Италианският премиер Джузепе Конте ще се срещне с руския президент Владимир Путин и с министър-председателя Дмитрий Медведев в Москва следващата седмица.", "date": "2018.10.18", "title": "Санкциите на ЕС срещу Русия са \"икономическа, социална и културна лудост\", каза Салвини"}
{"url": "https://www.dnevnik.bg/bulgaria/2018/10/18/3329292_kakvo_skri_ministerstvoto_na_kulturata_v_edin_proekt/", "text": "Вчера, точно месец след официалното начало на новата учебна година, възпитаниците на варненското училище по изкуствата \"Добри Христов\" най-сетне успяха да влязат в час. Причина за закъснението стана фаталното изоставане със сроковете на проекта за реконструкция и модернизация на училището. Той е на стойност почти 3.7 млн. лв., като 550 хил. лв. от тях са осигурени от националния бюджет. Останалите са безвъзмездно финансиране по програма \"Региони в растеж\" на Европейския съюз. Отлагано на няколко пъти, началото на занятията в училището стана повод за многобройни сигнали и въпроси, изпращани до Министерството на културата, което е негов принципал. Сигнали бяха изпратени до Министерството на образованието и Регионалното управление на образованието във Варна, но всички те получаваха един и същи отговор – информация за причините, довели до едномесечното закъснение на учебната година, ще бъде дадена на специална пресконференция. Във вторник тя все пак се състоя. Но се оказа, че е организирана като детайл от мерките за публичност по изпълнението на проекта за ремонт на училището. По тази причина присъстващите на пресконференцията отговориха набързо само на част от въпросите за проблемите около проекта. Въпросите на \"Дневник\", изпратени по същия повод и преди повече от седмица до министерствата на културата и образованието, също останаха без отговори. Затова се наложи те да бъдат търсени в Регистъра на обществените поръчки. А там, оказа се, информацията бе повече от очакваната. Организирането на тръжните процедури по възлагането на обществените поръчки за реконструкция, ремонт и преоборудване на училището са започнали още на 26 октомври 2016 г., показа справка в архива на регистъра. Част от тези дейности са били възложени с договор едва в края на лятото т.г. Какво точно се е случвало през цялото това време вероятно знаят само в Министерството на културата. Но, както ще стане ясно и по-нататък в този текст, пазени от администрацията на Боил Банов. Стойността на поръчката за същинските ремонтни работи е малко над 2.1 млн. лв. без ДДС. Тя е спечелена от консорциума \"Елит – Пътстрой\", в който влизат две дружества. Това са едноличните \"Пътстрой – Варна\" и \"Елит пътища\". През друга еднолична компания - \"Пътно поддържане 2003\", собственик на \"Пътстрой – Варна\" е Ангел Дерменджиев. Неговото име нашумя през август 2011 г., когато той беше задържан в полицейска акция, за която от МВР съобщиха, че е предприета по сигнал за \"натискане\" на длъжници, незаконна финансова дейност, изнудване за обществени поръчки и принудително прехвърляне на фирми за 1.5 млн. лв. Освен управител на \"Пътстрой - Варна\" Ангел Дерменджиев притежава дялове или участва в управлението на още 40 дружества. В едно от тях - \"Пирин Ват\" той е съдружник на депутата от БСП Кирил Добрев. Освен това Дерменджиев е член на борда и на компанията \"Екоинвест асетс\", която беше избрана от общината във Варна да изгради завод за преработка на битови отпадъци на стойност 50 млн. лв. По времето на четирите мандата на бившия варненски кмет Кирил Йорданов, а и до днес дружества, свързвани с \"Екоинвест асетс\", са сред редовните изпълнители на най-големите обществени поръчки на общината по поддръжката и изграждането на инфраструктурата й. Изборът на строителната фирма очевидно е минал без засечки. Но трудностите, за които са се появили след това. Така например на 23 януари 2017 г. е била прекратена обществената поръчка за доставка, монтаж и инсталиране на системи за управление и контрол на достъпа и работното време, за видеонаблюдение, за оборудване за учебни кабинети, за звукозаписно и озвучително оборудване, както и за оборудване за музикални кабинети. Според отразеното в регистъра на обществените поръчки вторият (този път успешен) опит е направен с търг по обособени позиции, обявен на 29 юни м.г. Офертите, подадени за участие в него, са отворени още на 4 август м.г. Всички договори за нейното изпълнение обаче са били сключени едва през август т.г. - по-малко от месец преди началото на учебната година. Така още тогава е било ясно, че поръчката няма как да бъде изпълнена в срок. Въпреки това Неизвестно защо обявлението за възлагане на обществените поръчки е публикувано с дата 15 октомври т.г. - едва миналия вторник. Специфичната дейност по доставката на оборудването за музикалните кабинети във варненското училище по изкуствата \"Добри Христов\" на стойност 200 хил. лв. е спечелена от едноличното дружество \"Про мюзик България\". То е регистрирано от едноличния си собственик Ирена Якимова с твърде широк предмет на дейност, простираща се от хотелиерство и ресторантьорство, през международна търговия, търговия с музикални инструменти и спедиционни и складови сделки, до селско стопанство и дори авторемонтни услуги. Далеч по-малката като цена позиция за доставка и инсталация на система за управление и контрол на достъпа и работното време по същата обществена поръчка е спечелена от събирателното дружество \"Делфин – 3 – Димова, Аврамова, Филипов и сие\". Тя е на стойност 21 хил. лв. Доставката и инсталацията на оборудване за учебните кабинети на стойност 326 хил. лв. обаче е спечелена от компанията \"Лирекс БГ\". По информация на \"Капитал\" дружеството има близо 500 договора за обществени поръчки на обща стойност над 156 млн. лв. Почти няма държавно ведомство, което през последните 10 години да не е купило компютърно оборудване или други информационни системи от \"Лирекс БГ\" или консорциуми, в които тази фирма участва. През август т.г. се оказа, че огромна част от е именно на \"Лирекс БГ\", която е отговаряла за поддръжката му. Нито тогава, нито по-късно от компанията коментираха темата по същество. Останалите търгове по обособени позиции за тази обществена поръчка - за видеонаблюдение, за оборудване за учебни кабинети, за звукозаписно и озвучително оборудване, както и за оборудване за музикални кабинети, са претърпели провал. Това сочи отразеното в публикуваната документация. са претърпели и 10 от общо 12 обществени поръчки за авторски надзор по извършваните ремонти. Изпълнители са били намерени единствено за частите \"Конструкции\" и \"Архитектура\" - и двете на скромната стойност от около 11 хил. лв. По време на пресконференцията във вторник ръководителят на ремонтните работи по изпълнението на проекта заяви, че забавянето с близо месец след началото на учебната година е станало заради \"отказ от авторски права на проектантите от оригиналния екип на проекта\". Каква е била причината за това вероятно отново знаят само в министерството на Боил Банов. Това беше и един от въпросите, които \"Дневник\" изпрати до пресцентъра му. От отговорите трябваше да станат ясни всички причини за закъснението с изпълнението на проекта, констатирани ли са нередности при изпълнението на ремонтните работи на училището и какви мерки са предвидени за наваксване на забвения учебен процес след 15 септември т.г. Отговори на тези въпроси не бяха дадени и по време на пресконференцията във вторник. Тя беше организирана от дружеството \"Ивент БГ\", спечелило обществената поръчка за публичност по ремонта на училището. Стойността на поръчката - 17.6 хил. лв., също е скромна на фона на останалите разходи по проекта. Срещу тази сума обаче компанията е имала и скромни задължения - да организира една-единствена пресконференция и един информационен ден за представяне на проекта, както и да постави два билборда с размери 4х3 м с информация за него. Три други агенции, от които \"Дневник\" поиска оферти за същите дейности, предложиха от \"Нямам никаква вина за забавянето, каза след пресконференцията във вторник директорът на училището Христо Дипчиков. Но все пак смятам, че така не се дава добър пример на учениците.\" След това той обяви, че е подал молба за напускане. По-големият проблем обаче е, че според ръководителя на строителния екип, работил по ремонта, въпреки забавянето част от дейностите по него изобщо не са били извършени. Това означава, че по проекта ще бъдат наложени финансови корекции, а вероятно и санкции.", "date": "2018.10.18", "title": "Какво скри Министерството на културата в един проект за 3.7 млн. лв."}
{"url": "https://www.dnevnik.bg/sviat/2018/10/18/3329357_trump_izteglia_sasht_ot_svetovniia_poshtenski_sujuz/", "text": "САЩ започват процес на изтегляне от Световния пощенски съюз във връзка с понижаването на таксите за малки пратки от Китай и други страни, информираха ТАСС и \"Асошиейтед прес\", цитирани от БТА. Представител на вашингтонската администрация направи съобщението на телефонен брифинг за журналисти. По думите му въвеждането в рамките на Световния пощенски съюз на намалени такси за пратки от чужбина нанася сериозни вреди на пощенската инфраструктура в САЩ. Споразумението, сключено между страните членки на базираната в Швейцария организация, определя намалени такси за пратки от някои страни. Първоначалната идея е била да се подкрепят по-слаби икономики. Така изпращането на пратка от Пекин за Ню Йорк е значително по-евтино, отколкото от Ню Йорк до Сан Франциско, отбелязаха от администрацията. Освен това представителите на изпълнителната власт на САЩ обясниха решението си и с това, че пратките от Китай в САЩ понякога съдържат наркотици. Процесът на излизане от Световния пощенски съюз отмена най-малко година, обяснява Би Би Си. Към момента Световният пощенски съюз е част от ООН. Той обаче е по-стар от организацията, тъй като е основан през 1874 г. Искането на САЩ е съществуващата система да се промени и да се позволи на страните сами да определят таксите за пратки с тегло под 2 кг. Американски фирми обясняват, че заради възхода на международната онлайн търговия вътрешна доставка в САЩ може да се окаже значително по-скъпа от такава до Китай.", "date": "2018.10.18", "title": "Тръмп изтегля САЩ от Световния пощенски съюз заради Китай"}
{"url": "https://www.dnevnik.bg/bulgaria/2018/10/18/3329359_kratki_novini_lom_obiavi_bedstveno_polojenie_zaradi/", "text": "Състоянието на майката е стабилно, детето не е пострадало, настанени са в Университетска болница \"Свети Георги\", съобщава БНР. Инцидентът е станал по линия №18, при ляв завой по бул. \"Съединение\". Пред очевидци шофьорът е казал, че не ги е видял. Той е на 47 години. Алкохолната му проба е отрицателна. С нова временна автобусна линия Столичната община стимулира засаждането на дървета На 20 октомври (събота) от 11 ч. започва есенният залесителен сезон в Новата гора на София край Суходол. За да стимулира повече хора да засадят дръвчета, общината ще разкрие извънредна автобусна линия с номер 56A. Началната спирка на линията е метростанция \"Вардар\", а последната - Новата гора. Автобусът ще се движи между 9 и 16 ч., с интервал от час и половина. Засажданията и този сезон ще се провеждат всяка събота и неделя от 10 до 16 ч. и ще продължат, докато времето позволява. До момента в района около Суходол са засадени 20 хил. млади фиданки. Лом обяви бедствено положение заради авария на водопровод Бедственото положение ще продължи 10 дни, съобщава Би Ти Ви. Аварията е от понеделник и е на довеждащия водопровод от помпената станция край село Добри дол, който захранва град Лом и пет села наоколо, две от които са във Видинска област. До отстраняването на аварията в Лом преустановяват дейност училищата, детските градини и яслите. Съоръжението е на близо половин век и аварира често. Повредата е много сериозна, изкопът е шест метра. По думите на хората от Лом проблемът е системен и призоваха общината да осигури водоноски.", "date": "2018.10.18", "title": "Кратки новини: Лом обяви бедствено положение заради авария на водопровод"}
{"url": "https://www.dnevnik.bg/evropa/2018/10/18/3329360_bavarskite_konservatori_vurviat_kum_koaliciia_sus/", "text": "Разговори за създаване на проучвателна коалиция между провалилия се на изборите за регионален парламент Християнсоциален съюз (ХСС), управлявал досега в германската провинция Бавария, и други партии вървят към сделка със \"Свободни избиратели\" (СИ), предаде ДПА, цитирана от БТА. Лидерът на  \"Свободни избиратели\"   Хуберт Айвангер излезе вчера от срещата с премиера на провинцията Маркус Зьодер от ХСС с думите, че се готви за реални преговори в петък. Зьодер каза, че днес ХСС ще реши с коя друга партия да започне реални преговори. \"Не можах да установя никакви червени линии, които да не могат да бъдат преодолени\", заяви Айвангер след тричасовата среща. Маркус Зьодер описа срещата като \"изключително конструктивна\", макар че има много въпроси, които се нуждаят от обсъждане, защото становищата са различни. Като посочи проточилите се преговори за коалиция след федералните избори през септември 2017 г., Айвангер отбеляза, че подкрепя бързо начало на формирането на коалиция в провинция Бавария. Той изтъкна, че целта му е да работи целенасочено по подробностите, вместо да дава публичност на междинни резултати. За разлика от тази среща последвалите разговори на Зьодер с Лудвиг Хартман и Катарина Шулце от  Зелените , класирали се втори след ХСС, разкриха дълбоки разделения, както посочи Хартман. Лидерът на ХСС Хорст Зеехофер заяви малко след неделните избори, че \"Свободни избиратели\" са техният предпочитан коалиционен партньор.", "date": "2018.10.18", "title": "Баварските консерватори вървят към коалиция със \"Свободни избиратели\""}
{"url": "https://www.dnevnik.bg/sport/2018/10/18/3329381_meiuedur_iska_da_ima_mach_s_nurmagomedov_no_po/", "text": "Непобеденият на професионалния ринг Флойд Мейуедър заяви, че вече мисли за мач срещу световния шампион в UFC Хабиб Нурмагомедов. Американецът даде да се разбере, че иска двубоят да е по боксовите правила. Мейуедър има 50 победи в 50 боксови срещи, а 30-годишният руснак е спечелил всеки един от 27-те си мача в смесените бойни изкуства (ММА). \"Ще се бием. Сам съм си шеф. Не знам какво се случва в ъгъла на Хабиб, но от моя страна можем да го направим\", каза американецът пред TMZ, цитиран от ESPN. На въпрос по какви правила трябва да се проведе евентуалният двубой Мейуедър заяви: \"Той ме призова, така че трябва да дойде в моя свят.\" Американецът вече направи  един двубой с боец от UFC - Конър Макгрегър.  Двамата се срещнаха през август 2017 г., а американецът спечели с технически нокаут в десетия рунд. В началото на този месец  Нурмагомедов победи Макгрегър  в битка за световната титла в лека категория на UFC, след като принуди ирландеца да се предаде със задушаваща хватка. След това руснакът предизвика Мейуъедър. \"Хайде, Флойд. Трябва да се бием сега. 50-0 срещу 27-0. Двама бойци, които никога не са губили. Да го направим! Защо не? В джунглата може да има само един крал. Разбира се, че аз съм кралят, защото той не успя да повали Макгрегър, а аз го направих с лекота\", заяви Нурмагомедов на събитие в Русия в компанията на изпълнителния директор на \"Мейуедър промоушънс\" Ленард Елърби.", "date": "2018.10.18", "title": "Мейуедър иска мач с Нурмагомедов, но по боксовите правила"}
{"url": "https://www.dnevnik.bg/sviat/2018/10/18/3329369_napadateliat_v_kerch_e_pritejaval_zakonno_orujie/", "text": "Нападателят в колежа в Керч на Кримския полуостров е притежавал законно оръжие, заяви лидерът на Крим Сергей Аксьонов, цитиран от ТАСС. \"Оръжието му е било притежавано на законни основания\", каза Аксьонов. По-рано депутатът Александър Хинщайн съобщи, че 18-годишният студент Владислав Росляков е получил разрешително за оръжие миналия месец. При нападението  е било задействано взривно устройство , а след това нападателят е стрелял с пушка. Деветнайсет души са убити, в това число нападателят, който се самоуби. Ранени са 53-ма души по последни данни, от които шестима са получили амбулаторно лечение, а останалите са приети в болница. Дванайсет от ранените са в тежко състояние. Студентът на керченския колеж е изработил взривните си устройства самостоятелно, съобщиха представители на силите на реда. Едно от тях е избухнало при нападението. На този етап няма данни нападателят да е имал съучастници, но тази версия все пак се проверява. Засега не е установен мотивът на нападението. Аксьонов посочи, че младежът не е бил свързан с религиозни секти.", "date": "2018.10.18", "title": "Нападателят в Керч е притежавал законно оръжие"}
{"url": "https://www.dnevnik.bg/ot_vas/novini_ot_vas/2018/10/18/3329156_sladki_tikveni_izkusheniia/", "text": "Тиквата символизира пълнота, завършеност, затова е желана на трапезата в празничните зимни дни. Тя е изключително полезен зеленчук с многото си витамини, ускорява метаболизма, препоръчва се при всички диети.", "date": "2018.10.18", "title": "Сладки тиквени изкушения"}
{"url": "https://www.dnevnik.bg/sviat/2018/10/18/3329375_butan_glasuva_za_parlament_za_treti_put_v_istoriiata_si/", "text": "Избирателите в малката хималайска държава Бутан ще гласуват днес на третите парламентарни избори в страната, за да определят коя партия ще оглави правителството през следващите пет години, предаде ДПА. Общо 438 663 бутанци имат право на глас на изборите за долната камара на парламента с 47 депутати, заяви пред ДПА представителката на Избирателната комисия Дава Тензин. \"Хората проявяват голям интерес и ентусиазъм към провеждащите се в двайсетте области на страната избори. Очакваме висока избирателна активност\", каза говорителят на комисията Сонам Тобгял. На този последен етап от изборите с най-големи шансове за победа са роялистите от Партията за мир и просперитет на Бутан и социалдемократите. Първият тур бе белязан от изненадващата загуба на управляващата Народна демократична партия на премиера Церинг Тобгай. Икономическите проблеми са във фокуса на предизборната кампания и на двете партии фаворити. Въпреки впечатляващия икономически растеж от 7.5 процент през 2017 г. в Бутан безработицата продължава да е висока, а външният дълг става все по-голям. Будисткото кралство свика първите си парламентарни избори през март 2008 г., като по този начин на практика бе сложен край на многовековния монархически режим. Кралят продължава да е държавен глава по конституция, но е задължен да се оттегли на 65-годишна възраст, а освен това може да бъде отстранен с гласовете на две трети от депутатите. Преброяването на гласовете ще започне веднага след края на гласуването днес, а резултатите се очаква да бъдат обявени утре сутрин.", "date": "2018.10.18", "title": "Бутан гласува за парламент за трети път в историята си"}
{"url": "https://www.dnevnik.bg/bulgaria/2018/10/18/3328897_trudnoto_dokazvane_i_uslovnite_prisudi_produljavat_da/", "text": "За първите три месеца на тази година досъдебните производства за трафик на хора, по които работи прокуратурата, са били 230. Миналата година производствата за този вид престъпления са били 325, от които 86 нови. Решени са били 183 производства, а внесените в съда прокурорски актове са били 65. През 2016 г. съотношението е подобно, като е имало 104 нови производства, решени са били 160 случая, а внесените в съда актове са 45. Тези данни на прокуратурата ще бъдат представени официално днес на пресконференция, с която Националната комисия за борба с трафика на хора ще даде началото на тазгодишната си кампания по случай 18 октомври – Европейския ден за борба с трафика на хора. За първата половина на 2018 г. пострадалите, за които се води разследване за трафик на хора, са 339 души. Производствата през 2017 г. са засягали 508, а за 2016 г. – 447 пострадали. Данните на прокуратурата са както за нови производства, така и за разследвания, прехвърляни и продължаващи от предходната година. През миналата година хората, трафикирани с цел развратни дейности и сексуална експлоатация, са били 323, открити са 97 случая на трафик с цел продажба на още неродени бебета, 67 са пострадали от трафик за принудителен труд, случаите на държани в принудително подчинение са били 17, установен е и един случай за трафик с цел отнемане на органи. Подобно е и съотношението за първата половина на тази година – 123 души са пострадали от трафик с цел сексуална експлоатация, 27 са засегнатите от трафик за продажба на бебета, установените случаи на принудителен труд са 10, държаните в принудително подчинение са 8, а пак един човек е открит като жертва на трафик с цел продажба на органи. По-малко са случаите, в които е била сигнализирана Националната комисия за борба с трафика на хора, сочат данните. Към звеното през 2016 г. са били подадени 108 сигнала, отнасящи се за 136 души, а през миналата е имало 104 сигнала за засегнати 142 души. До септември тази година комисията е получила общо 66 сигнала за 116 души. Освен за масовите случаи на трафик с цел сексуална експлоатация, просия, трудова експлоатация и др., към комисията тази година е подаден и един сигнал за човек, жертва на трафик с цел фиктивен/принудителен брак. Данните на прокуратурата показват продължаване на тенденцията за налагане основно на условни присъди и глоби за трафик на хора. За миналата година 41 са били присъдите \"лишаване от свобода\" - условно, 29 са били глобите, а ефективните присъди са били 20. През 2016 г. ефективно са били наказани 12 души, на 23 им е била издадена условна присъда, а 8 са били глобени. Разследващи от години обясняват ниската наказуемост със сериозни проблеми с идентификацията на жертвите на трафик, честият им отказ да поддържат показанията си и да съдействат докрая на делото, трудната трансгранична правна комуникация. А оттам и трудното доказване на престъплението. Статистиката на комисията за борба с трафика на хора също говори за това – 70% от жертвите, обгрижени в приютите на комисията, решават да съдействат на разследващите за разкриване на престъплението, сочат данните. Разследващи и работещи с жертви на трафик коментират, че много от жертвите не желаят да са в центровете за грижа, често се отмятат от показанията си и така спират да бъдат идентифицирани като жертви на трафик, а делото често преминава от трафик на хора към казус на принудителна проституция например. Отделно някои от жертвите често се слбъскват със сериозно неразбиране и проблеми по време на досъдебното производство и това понякога се оказва фатално – те не издържат до края на делото и се отказват, коментират експерти. По данни на Европол приходите от трафик в глобален мащаб се равняват на 29.4 милиарда евро годишно, сочи още статистиката. Според последния доклад на Европейската коисия за периода 2013-2014 г. 15 846 души са идентифицирани като жертви на трафика на хора. 67% от регистрираните жертви на трафик в ЕС са жертви на сексуална експлоатация, следвани от жертвите на трудова експлоатация (21%) и други форми на експлоатация (12%). Според статистика, базирана на отворени и оповестени данни, средногодишният доход на трафикант е 70 000 евро, посредниците пък изкарват около 62 хиляди евро на година. Сумите, на които биват \"продавани\" жени за сексуална експлоатация, варират между 36 и 71 хиляди евро в Южна Европа. Данните показват и стряскащи тенденции - средната сума за продажба на дете с цел брак е 248 хиляди евро. Тази година кампанията на комисията за борба с трафика на хора ще акцентира върху новите комуникационни технологии и глобалната мрежа, които все по-често се използват като средства за набиране на жертви на трафик на хора. \"Глобалното развитие и разпространение на достъпа до интернет създават нови предизвикателства за противодействието на трафика на хора. Това е и причината кампанията тази година отново да е насочена към информирането на обществеността и специфичните уязвими групи по отношение рисковете от въвличане в схеми на трафик на хора чрез интернет\", отбелязват от звеното.", "date": "2018.10.18", "title": "Трудното доказване и условните присъди продължават да са проблеми при борбата с трафика на хора"}
{"url": "https://www.dnevnik.bg/sviat/2018/10/18/3329380_avstraliiskiiat_shtat_kuinsland_uzakoni_abortite_sled/", "text": "Парламентът на австралийския щат Куинсланд узакони абортите след продължила половин век кампания, която премахна вековен закон за морала, предаде \"Франс прес\". Парламентът на този най-консервативен щат на Австралия прие с 50 на 41 гласа текст, който разрешава на жените да извършват аборт до 22 седмици бременност. След този срок абортът трябва да бъде одобрен от лекар. Законът въвежда и периметър за сигурност около клиниките за аборти, в който се забраняват протестите срещу абортите. Лекарите, които отказват тази процедура, са длъжни да дадат направление за друг лекар. Защитниците на абортите се бореха от 70-те години на миналия век за премахването на закон от 1899 г., от времето на британския колониализъм, в който абортът се смята за \"оскърбление към морала\". Въпреки това жените, които са извършвали аборти, рядко са били съдебно преследвани. След това решение на парламента на Куинсланд единственият австралийски щат, който все още забранява абортите, е Нов Южен Уелс, но този негов закон рядко се прилага.", "date": "2018.10.18", "title": "Австралийският щат Куинсланд узакони абортите след 50-годишна кампания"}
{"url": "https://www.dnevnik.bg/sviat/2018/10/18/3329391_ispanskata_policiia_arestuva_narkobos_koito_se_podigra/", "text": "Един от най-издирваните наркотрафиканти в Испания, който се беше подиграл на полицията, появявайки се в регетон видеоклип, беше арестуван в Андалусия, предаде \"Франс прес\", цитирайки говорител на силите на реда. Франсиско Техон, ръководител на клана \"Кастаняс\", беше арестуван в Линеа де ла Консепсион, близо до границата с британската територия Гибралтар. Според полицията Техон е ръководел основната мрежа за трафик на хашиш в Андалусия заедно с брат си Антонио, който беше арестуван през юни в същия град. В края на 2016 г. двамата братя успяха да се спасят от операция срещу организацията им, довела до ареста на 30 предполагаеми членове. Неотдавна обаче Франсиско Техон се появи усмихнат в клип на кубинския регетон изпълнител Класе А. На клипа се вижда как наркобосът слиза от бентли, къпе се в басейн, пълен с жени по бикини, и накрая отива в друга стая, където също го чакат жени. Записът беше публикуван в социалните мрежи, предизвиквайки силна полемика. По-късно изпълнителят го свали от сайта за видеосподеляне \"Ютюб\". Този клип \"показва липсата на уважение към силите за сигурност, която изпитват наркотрафикантите\", заяви тогава пред АФП Хосе Енсина от асоциацията на служителите на силите на реда в провинция Кадис. Провинцията има едно от най-високите нива на безработица в Испания и се намира само на няколко десетки километра от Мароко. Около 40 на сто от конфискуваните в Испания наркотици се залавят в този регион.", "date": "2018.10.18", "title": "Испанската полиция арестува наркобос, който ѝ се подигра във видеоклип"}
{"url": "https://www.dnevnik.bg/sviat/2018/10/18/3329405_sasht_poiskaha_zapisa_dokazvasht_spored_turciia_che/", "text": "Американският президент Доналд Тръмп поиска турските власти да предадат записа, който според множество публикации и турски представители доказва убийството на саудитски журналист в консулството на родината му в Истанбул, предадоха \"Ройтерс\" и Би Би Си. Тръмп каза пред репортери в Белия дом, че САЩ са \"поискали (записа), ако той съществува\", съобщиха медиите. \"Вероятно съществува, възможно е да съществува,\" добави държавният глава. Джамал Хашоги, някогашен съветник на управляващите в Рияд, но от няколко години критичен към реформите на престолонаследника Мохамед бин Салман, изчезна,  след като влезе в консулстото на 2 октомври . В. \"Вашингтон пост\", за който пишеше Хашоги, междувременно  публикува последния му коментар  за нуждата от свобода на словото в арабския свят, изпратен до вестника от негов асистент, в деня след изчезването му. Записът Според записа, за който говорят турски представители, пръстите на Хашоги са били отрязани по време на мъчения; бил е и обезглавен, а тялото му - разчленено. Зад тези твърдения стоят и високопоставени турски представители, предават \"Хюриет дейли нюз\" и \"Ню Йорк таймс\". Американското издание уточнява, че от обясненията на турските представители не може да се пресъздаде хронологията на жестокостите. Информацията за предполагаемия запис се появи по време на посещение на американския държавен секретар Майк Помпео в Анкара след извънредна визита в Рияд заради случая. Близкият до властта в Турция \"Йени шафак\" твърди, че на записа може да се чуе гласът и на самия консул Мохамед ал Отайби, поискал от изпратени от Рияд саудитски агенти да \"свършат това навън\", за да не му създадат проблеми. По-рано \"Ню Йорк таймс\" съобщи, че четирима от 15 агенти, пристигнали (според турски източници и наблюдателни камери) от Рияд в консулството същия ден, са свързани със самия престолонаследник Мохамед бин Салман. Поне 9 от същите 15 души работят за правителството, въоръжените сили или службите за сигурност, твърди изданието. \"Убийци\" Саудитска Арабия отрича да е замесена в убийството му - представители на консулството твърдяха, че той е напуснал сградата час след посещението си. Годеницата му Хатидже Дженгиз, която е трябвало да го изчака отпред при посещението му, обаче отхвърля това. Във вторник вечерта Тръмп каза, че е разговарял с Мохамед бин Салман, който му обяснил, че няма представа какво се е случило в сградата. Тръмп и турски представители говорят от няколко дни за убийци, действали в консулството, без да имат одобрение от саудитските власти. Президентът на САЩ добави, че истината ще излезе наяве \"до края на седмицата\", а според Си Ен Ен Саудитска Арабия се готви да признае в доклад, че той е бил убит, като се разграничи от извършителите. Екип в Турция разследва случилото се, след като по-рано тази седмица претърси саудитското консулство в Истанбул. Тогава президентът Реджеп Тайип Ердоган обясни, че \"някои елементи\" в сградата може да са били пребоядисани, а разследващите проверяват и за токсични материали. Снощи те продължиха работа и в резиденцията на консула, където според \"Хюриет\" са прекарали 9 часа, и после се върнаха в консулството, на около 200 м разстояние. Бойкот Междувременно представители на големи икономики и международни институции се присъединиха към  бойкота на инвестиционния форум  в Саудитска Арабия другата седмица, започнат най-вече от големи компании. Такива решения взеха германският външен министър Хайко Маас и Брюно льо Мер, а по-късно - и холандският финансов министър Мено Снел. Вчера го направи и директорът на Международния валутен фонд (МВФ) Кристин Лагард. Външните министри от Г-7 пък поискаха \"прозрачно разследване\" на случая.", "date": "2018.10.18", "title": "САЩ поискаха записа, доказващ според Турция, че саудитският журналист е убит"}
{"url": "https://www.dnevnik.bg/bulgaria/2018/10/18/3329293_prokuraturata_pazi_v_taina_kakvo_misli_da_pravi_s/", "text": "Делото за т.нар. възродителен процес е секретно и прокуратурата отказва да даде информация какво смята да прави с него. Това се разбира от отговорите на държавното обвинение, което поиска да бъдат зададени писмено въпросите. \"Дневник\" изпрати писмено въпросите. След изчакване в разговор с говорителя на Военноокръжната прокуратура прокурор полк. Стоян Лазаров той каза, че наблюдаващият прокурор обяснил, че делото е секретно и поради това няма да отговорят на въпросите. Не посочи кой е наблюдаващият прокурор. На 5 септември т.г. съдът даде едномесечен срок  на Софийската военноокръжна прокуратура да реши съдбата на делото, заведено още през 1991 г., чиято абсолютна давност отдавна е изтекла. Даденият от съда срок за дисциплиниране на прокуратурата не е задължителен. Съдебното указание дойде след серия  молби от пострадали от насилствената асимилация граждани , които са поискали ускоряване на производството. В Софийския градски съд (СГС) има подадени десетки сходни молби, от които не са образувани дела, защото се изчакват действията на прокуратурата, научи \"Дневник\". Те обаче засега остават тайна. През 2007 г. тогавашният зам. главен прокурор Валери Първанов обясни, че абсолютната давност по делото е изтекла още през декември 2003 г. Според него процесът не може да се прекрати, преди да се разпитат всички пострадали. Ако от разпитите им се открият нови престъпления и се повдигнат нови обвинения, които предвиждат по-тежки наказания, ще се увеличи и давността.  Става дума за принудителната смяна на имената на изповядащи исляма български граждани, довела до репресии през 80-те години на миналия век. Досега прокуратурата два пъти е внасяла обвинителен акт - през 1994 и 1998 г., но и двата пъти делото е връщано от съда за доразследване. В началото обвиняеми са Тодор Живков, Димитър Стоянов, Пенчо Кубадински и Георги Атанасов - за подбуждане на етническа дискриминация и омраза. След това обвиненията са променени - за военни длъжностни престъпления, и обвиняеми остават Живков, Стоянов и Атанасов. След смъртта на Живков и Стоянов обвиняем по делото остава единствено бившият министър-председател Георги Атанасов. Делото се проточи и заради тогавашните указания на върховния съд към държавното обвинение. На разследващите е било указано да издирят и разпитат всички жертви на възродителния процес, които са били въдворени в \"Белене\" и други затвори, за да се конституират като частни обвинители и граждански ищци - така прокуратурата е интерпретирала указанията на съда. При второто внасяне на делото в съда то е било върнато отново за неизпълнени предишни указания. От май 1998 г. делото вече е във Военноокръжната прокуратура в София, която до 2003 г. успява да издири имената и адресите на 446 пострадали българи от турски произход или техни наследници, както и да разпита 312 от тях. Останалите 134 пострадали обаче, повечето от които са в Турция, така и не са открити въпреки изпратените съдебни поръчки. В писмо до съда от 2003 г. тогавашният зам. главен прокурор Христо Манчев посочва, че разследването фактически е завършено, но неизпълнимите съдебни указания за разпит на всички пострадали са пречка за внасяне на обвинителен акт. В решението на СГС от 5 септември обаче указанията на върховните съдии се интерпретират различно. Според градските съдии указанията на колегите им от върховния съд не са били неизпълними, защото прокуратурата е трябвало да издири всички пострадали, но не и да разпита всеки един. Междувременно втора съдебна инстанция призна иск срещу прокуратурата на пострадалия от т.нар. възродителен процес - Шукри Мехмед. Софийският градски съд прие, че той трябва да бъде обезщетен по Закона за отговорността на държавата с 30 000 лв. Неговият иск беше за 100 хил. лв. Решението не е окончателно и може да се обжалва пред Върховния касационен съд, но ВКС разгледа граждански дела само по изключение и може изобщо да не приеме да се занимава с казуса. По случая на Шукри Мехмед първата съдебна инстанция прие в края на 2017 г., че е нарушено правото му на разглеждане и решаване на делото в разумен срок. Според съдебното решение, за което съобщи в. \"Сега\", на Мехмед трябва да бъдат платени неимуществени вреди за периода 1991-2017 г., защото е претърпял разочарование и страх, че дълги години няма изгледи за приключване на делото и обвиняемите ще останат ненаказани. Освен това той трябва да бъде обезщетен и за излъганите му очаквания за възмездие за погазените права и достойнство, емоционалното напрежение и загуба на доверие в институциите, както и за здравословни проблеми.", "date": "2018.10.18", "title": "Прокуратурата пази в тайна какво мисли да прави с делото за \"възродителния процес\""}
{"url": "https://www.dnevnik.bg/bulgaria/2018/10/18/3329439_goranov_izprati_na_ecb_redaktiraniia_i_okonchatelen/", "text": "Финансовият министър Владислав Горанов е изпратил на президента на Европейската централна банка (ЕЦБ) Марио Драги промените в банковото законодателство, необходими за членството на България в Банковия съюз. Това е станало на 8 октомври, пише \"Капитал\". От документите, свързани с плана на действие за присъединяване към ERM II, се разбира, че с предприетите действия на министерството фазата за кандидатстване за т.нар. механизъм на тясно сътрудничество с ЕЦБ (вариантът за единен надзор за страни извън еврозоната) е приключена и се пристъпва към подготовката за членството. Сред нанесените промени се отличава това, че Българската народна банка се задължава при искане от ЕЦБ да налага по-високи капиталови буфери или по-строги мерки за отстраняване на системни рискове. Освен това с новите промени законово се урежда и правото на ЕЦБ да провежда проверки в българските банки преди влизането на страната в Банковия съюз. Повече по темата четете  тук.", "date": "2018.10.18", "title": "Горанов изпрати на ЕЦБ редактирания и окончателен законопроект за членство в Банковия съюз"}
{"url": "https://www.dnevnik.bg/bulgaria/2018/10/18/3329464_sdrujenie_shte_zashtitava_pravata_na_poturpevshite_ot/", "text": "Новосъздаденото \"Сдружение на потърпевшите от частните съдебни изпълнители и съдебната система - Солидарност\" ще разяснява и защитава правата на гражданите, поставени в положение на длъжници, съобщават от неправителствената организация. \"Солидарност\" е създадено в края на септември, председател е Айфер Мехмед, а зам.-председател - Елвира Великова. В управителния съвет участват още Ивайло Илиев, Димитър Панайотов и Ивайло Папазов. Сдружението съобщава, че мисията му е \"да следи и осъществява гражданско наблюдение и коректив за точното прилагане на закона по отношение на заповедното производство, като излага разкрити от екипа му отклонения в правораздаването на обществено достояние и дискусия. Основна цел и идея е да оказва помощ, съдействие и подкрепа на гражданите, като \"разпространява достъпна, всеобхватна и пълна информация за техните права\". Освен това ще помага на пострадалите активно да търсят правата си при неравнопоставеност в отношенията си с кредитори – банки, монополи и други търговски структури, както и ЧСИ. Предвидени са обществени кампании за информираност, с предоставяне на материали с конкретни стъпки какво и как трябва да следи и проверява всеки длъжник по отношение на законосъобразността на провеждането на заповедно производство срещу него. От съобщението до медиите става известно, че към този момент към сдружението работят над 30 от най-добрите адвокати, специализирали се в заповедното и изпълнителното производство. Сдружението е подпомагано и от голям брой специалисти по наказателно право, с които непрестанно подготвяме и следим движението на жалби към прокуратурата за незаконни действия от страна на магистрати и ЧСИ. Веруюто на организацията е, че\" правоприлагането на закона винаги трябва да бъде свързано с висшите човешки ценности и морала, всеки гражданин има право на хуманно и високоетично правосъдие. Нито едно човешко същество не трябва да бъде поставяно в унизително и оскърбително положение и потъпкване на човешкото достойнство. Изпълнителното производство следва да се прилага при съблюдаване на екзистенциални принципи за хуманност и морал\".", "date": "2018.10.18", "title": "Сдружение ще защитава правата на потърпевшите от частни съдебни изпълнители"}
{"url": "https://www.dnevnik.bg/sport/2018/10/18/3329436_ruskata_antidopingova_agenciia_e_ubedena_che_shte/", "text": "Руската антидопингова агенция (РУСАДА) е уверена, че ще издържи проверката, на която ще бъде поставена от Световната антидопингова агенция (WADA). В средата на декември предстои да бъде направен одит, за да се види развитието на московската агенция. Правата на РУСАДА  бяха възстановени през септември под условие . Решението предизвика остри реакции и критики, предимно от САЩ и Великобритания. Изпълнителният директор на руската агенция Юри Ганус заяви увереността си, че изискванията ще бъдат покрити. \"Спазили сме всички препоръки, които възникнаха при миналия одит. И не сме спирали да работим. Сигурни сме, че отговаряме на изискванията, и искаме да го докажем пред WADA\", каза Ганус. Наскоро  руският президент  Владимир Путин  обеща , че спортните федерации на страната ще продължат да съдействат на WADA и да се борят с допинга. Той отчете необходимостта от установяване на единни и справедливи правила в борбата с допинга. Правата на РУСАДА бяха спрени през ноември 2015 г., когато страната беше изключена от международната лека атлетика по обвинения в държавно контролирана система за употреба, разпространение и прикриване на допинг.", "date": "2018.10.18", "title": "Руската антидопингова агенция е убедена, че ще покрие изискванията на WADA"}
{"url": "https://www.dnevnik.bg/ot_vas/novini_ot_vas/2018/10/18/3328607_hadjistoianovoto_uchilishte/", "text": "Хаджистояновото училище в град Севлиево е едно от първите български светски училища. Днес сградата е исторически музей. Внушителната за времето си сграда се намира и днес в самия център на град Севлиево. Строена е през 1844 г. изцяо със средства на Хаджи Стоян Николов, местен богат търговец и достоен българин.", "date": "2018.10.18", "title": "Хаджистояновото училище"}
{"url": "https://www.dnevnik.bg/sport/2018/10/18/3329437_nakazanieto_na_spas_delev_e_vdignato_ot_sportniia_sud/", "text": "Спортният арбитражен съд в Лозана (CAS) е вдигнал наказанието на българския национал Спас Делев, съобщи адвокатът му Радостин Василев. В събота  ФИФА забрани на 29-годишния играч да играе в продължение на четири месеца  заради нерегламентираното му преминаване от \"Берое\" в полския \"Погон\" (Шчечин) през 2016 г. \"Санкцията от четири месеца лишаване от състезателни права на Спас Делев е вдигната от международния спортен съд в Лозана Швейцария - КАС, считано от днес. Очакваме Спас Делев на терена още тази седмица\", написа във \"Фейсбук\" Василев. Пред \"Дневник\" той уточни, че това е обезпечителна мярка и очаква в началото на следващата година делото да бъде спечелено. През 2016 г. Делев прекрати договора си с \"Берое\" едностранно и премина като свободен агент в \"Погон\", като според ФИФА това се е случило в разрез с разпоредбите за договорна стабилност. Организацията настоява играчът да плати парична глоба като обезщетение на българския отбор. В понеделник \"Берое\" обяви в сайта си, че е спечелил заведеното дело във ФИФА. \"Задължително беше футболният клуб да защити своите интереси. Справедливостта възтържествува и отново доказахме, че можем да противодействаме на организираната схема за \"кражба\" на футболисти на Берое\", се казва още в изявлението. Случаят стигна до CAS, след като адвокатите на Делев подадоха иск действието на наказанието да бъде спряно, докато не бъде изяснен случаят.", "date": "2018.10.18", "title": "Наказанието на Спас Делев е вдигнато от Спортния съд, обяви адвокатът му"}
{"url": "https://www.dnevnik.bg/photos/snimka_na_denia/2018/10/18/3329435_snimka_na_denia_putin_povozi_prezidenta_na_egipet_s/", "text": "Руският президент Владимир Путин повози египетският президент Абдел Фатах ас Сиси с новата президентска лимузина \"Аурус\" по пистата от Формула 1 в черноморския курорт Сочи.", "date": "2018.10.18", "title": "Снимка на деня: Путин повози президента на Египет с руска лимузина"}
{"url": "https://www.dnevnik.bg/sport/2018/10/18/3329474_simona_halep_se_otkaza_ot_finalniia_turnir_v_singapur/", "text": "Водачката в световната ранглиста Симона Халеп отказа участие във финалния турнир на Женската тенис асоциация (WTA) в Сингапур. Причината е дискова херния, получена на тренировка през септември. \"Решението беше тежко, разбира се. Това е първият път, в който ми се налага да откажа участие в голям турнир. В крайна сметка обаче здравето е най-важно\", заяви румънката. \"Треньорът ми настояваше да не се състезавам, а да се възстановя напълно. Заради болките в гърба през последните четири седмици не съм тренирала\", добави  Халеп, която вече си гарантира първото място в края на сезона . Кики Бертенс ще играе в Сингапур на мястото на тазгодишната шампионка от \"Ролан Гарос\". Холандката спечели три титли този сезон, включително и мастърса в Синсинати, където надделя с 2:6, 7:6 (6), 6:2 срещу Халеп. Бертенс е първата холандка, която ще участва на заключителния турнир на WTA от повече от 20 години насам, след Бренда Шулц-Макарти през 1997 г. В Сингапур ще играят още Анжелик Кербер, Наоми Осака, Петра Квитова, Каролин Вознячки, Слоун Стивънс, Каролина Плишкова и Елина Свитолина. Турнирът с награден фонд 7 млн. долара ще се проведе от 21 до 28 октомври.", "date": "2018.10.18", "title": "Симона Халеп се отказа от финалния турнир в Сингапур"}
{"url": "https://www.dnevnik.bg/sviat/2018/10/18/3329497_napadateliat_v_kerch_veroiatno_ima_suuchastnici_kaza/", "text": "Студентът от Керченския политехнически колеж Владислав Росляков, заподозрян в масовото убийство в учебното заведение, не може да е организирал нападението вчера. Това съобщи премиерът на Крим Сергей Аксьонов, цитиран от \"Интерфакс\". Най-малко 20 души (без извършителя) загинаха при експлозия и стрелба в колежа в кримския град. Нападателят, студент там, се самоуби в сградата, а руското следствие преквалифицира деянието от \"тероризъм\" (версията, по която работеше първоначално) на \"убийство на двама или повече души\". \"Задачата на следствието е да установи кой го е подготвил за това престъпление. Действал е сам. Разбрано е. Но подготвителните мероприятия според мен и колегите ми не може да се осъществят от един човек\", обясни Аксьонов. Според следователи, цитирани от РБК, думите му предполагат, че Росляков е имал съучастници. Следственият комитет на Русия съобщи малко по-късно, че на Росляков ще бъде направена \"посмъртна психиатрична експертиза\". Аксьонов добави, че в учебните заведения в Керч ще бъдат засилени мерките за сигурност - ще има въоръжена охрана \"около всяка детска градина, около всяко училище\". От днес в Крим е обявен тридневен траур.", "date": "2018.10.18", "title": "Нападателят в Керч вероятно има съучастници, каза премиерът на Крим"}
{"url": "https://www.dnevnik.bg/razvlechenie/2018/10/18/3329197_leidi_gaga_predi_jenite_v_holivud_dnes_az_nosia/", "text": "Отне й само един филм, за да се превърне в актриса, чието име вече се спряга по повод предстоящите награди \"Оскар\". Ролята на Али във филма-мюзикъл на Брадли Купър \"Роди се звезда\" (A Star Is Born) донесе на Лейди Гага достойно място сред \"Жените в Холивуд\", заради което преди ден бе удостоена като такава от изданието Elle на 25-ото годишно събитие на медията в Лос Анджелис.  Докато по време на промотирането на лентата \"Роди се звезда\" певицата винаги се появява в драматични, бляскави рокли, напомнящи за стария пищен Холивуд, на събитието на Elle тя бе в уголемен мъжки тип костюм на Марк Джейкъбс, а косата й бе прибрана в обикновена опашка. За Лейди Гага, която мнозина познават не само заради музиката, но и избора на облекло, това е силен начин да предаде послание. \"Опитвах рокля след рокля днес, подготвяйки се за това събитие, един стегнат корсет след друг, едни токчета след други, диаманти, пера, платове с хиляди мъниста и най-красивите коприни в света. Честно да си призная, ми се догади. И се запитах: Какво значи всъщност да си жена в Холивуд? Ние не сме просто обекти за забавление на света. Ние не сме просто изображения, които носят усмивки или гримаси върху лицата на хората. Не сме членове на огромни конкурси за красота, чиято цел е да се подкопаваме едни-други за удоволствие на публиката. Ние жените в Холивуд - ние сме гласове. Ние имаме дълбоки мисли и идеи и вярвания и ценности за света и имаме силата да говорим и да бъдем чути и да отвърнем, когато сме били заглушени.\" С тези думи носителката на \"Грами\" започна речта си. В заглавната история на списание Elle, чиято корица тя заема в момента в САЩ, Гага споделя, че въпреки лекотата, с която явно й се отдава актьорската работа, тя все пак се чувства \"като зародиш\" в Холивуд. Но пък, за да пресъздаде чувствителността и ранимостта в концертните сцени на \"Роди се звезда\" - обстановка, която й е доста позната - е било достатъчно просто да ги изпълни и като актриса, споделя певицата. Защото тя вече е преминала през тези емоции в реалността. Речта й по време на събитието \"Жените в Холивуд\" бе много деликатна и откровена. На подиума тя сподели част от трудностите, през които преминава живота и кариерата й - сексуално насилие, психическо разстройство и стигна до апел към жените да надигнат глас и да склонят света към добрина. Освен думите на певицата по време на събитието, медиите не пропуснаха да отразят и един друг детайл - в края на изказването си Лейди Гага поздрави \"своя годеник\". С това тя потвърди слуховете, че двамата с агента й Кристиан Карино са сгодени. 49-годишният Карино не е популярно име в световен мащаб, но е познат в средите на звездите, защото е мениджър на голяма част от тях. Работил е с имена като Бритни Спиърс, Майли Сайръс, Дженифър Лопес, Джони Деп и Джъстин Бийбър. Двамата са заедно от януари 2017 г. Той има предишен брак и дете от него, а Лейди Гага беше сгодена за актьора Тайлър Кини, с когото бяха заедно четири години преди годежа им през 2015 г.. В самата реч обясни избора си на тоалет за вечерта: \"След като опитах около десетина рокли, с тъга в сърцето, че всичко, което ще има значение, ще е какво нося на този червен килим, видях този уголемен костюм на Марк Джейкъбс, забравен тихо в ъгъла\", споделя още тя и продължава разказа си за удивлението около себе си и недоумението какво не е било наред с роклите на Раф Симон, Келвин Клайн, Брандън Максуел, Диор. \"Те всички бяха рокли. А това бе един уголемен мъжки костюм, направен за жени. Не вечерна рокля. Започнах да плача. В този костюм аз се почувствах като себе си днес. В този костюм усетих в гърлото си истината за това коя съм.\" От подиума Лейди Гага сподели още: \"Като жертва на сексуално насилие в развлекателната индустрия, като жена, която все още няма достатъчно смелост да каже името на извършителя, като жена, която живее с хронична болка, като жена, която от много ранна възраст е убеждавана да слуша онова, което мъжете й казват да прави, реших, че искам днес аз да взема обратно властта. Днес аз нося панталоните.\" В речта си певицата разкрива, че е станала жертва на сексуално насилие още на 19 години и това я е променило завинаги. Тя разказва не само за срама от случилото се, за неудобството на мълчанието, но и за реалните измерения на тази промяна. След дълго криене болката се превръща във физическа. \"Бях диагностицирана с посттравматично стресово разстройство и фибромиалгия, което за мнозина дори не съществува. (...) Депресия, страх, хранителни разстройства, травма - това са само част от примерите за силите, които могат да доведат до това торнадо от болка.\" След това Лейди Гага призовава всички мъже и жени да работят заедно, за да склонят света към добрината. По думите й, личната й мечта е да види учители или терапевти - експерти по психично здраве във всяко училище в държавата, а някой ден и в целия свят. \"Да надигнем гласове. Знам, че го правим, но да го направим по-силно. Не само като жени, но и като хора. И да видим, че има велики хора в този свят, които да помолим да ни подадат ръка, независимо от нашата история. За равни стандарти. Да се борим за справедливост за мъжете и жените и онези с различна сексуална идентичност. Това значи за мен да си жена в Холивуд. Значи, че имам платформа. Имам шанса да предизвикам промяна. Моля се, че слушаме и вярваме и обръщаме повече внимание на онези около нас в нужда... Бъдете помагащата ръка. Бъдете сила за промяна.\" С тези думи завършва речта й.", "date": "2018.10.18", "title": "Лейди Гага пред жените в Холивуд: \"Днес аз нося панталоните\""}
{"url": "https://www.dnevnik.bg/sport/2018/10/18/3329489_georgi_kabakov_shte_rukovodi_macha_mejdu_ludogorec_i/", "text": "Георги Кабаков ще ръководи най-интересния двубой от 12-я кръг в Първа Лига между \"Лудогорец\" и \"Левски\". Негови помощници ще бъдат Мартин Маргаритов и Диян Вълков. Мачът е в събота от 20.00 часа в Разград, като двата отбора влизат в директен сблъсък за първото място. След 11 мача \"Левски\" е водач с 28 точки, като сините имат две повече от \"Лудогорец\" и са с три пред ЦСКА. Мачът ще бъде последен за Пауло Аутуори начело на \"Лудогорец\".  Бразилецът напуска клуба  след малко повече от четири месеца. 62-годишният специалист обясни, че е решил да се раздели с отбора по собствено желание след освобождаването на спортния директор Методи Томанов. През миналия сезон съдийската комисия извади два пъти Кабаков от наряди. Наказанията му бяха наложени заради допуснати грешки в четвъртфинала за купата между ЦСКА и \"Лудогорец\" и мача от първенството  \"Дунав\" - ЦСКА . Досега Кабаков ръководи седем двубоя в Първа лига през сезона, в които даде 35 жълти и един червен картон. Българинът съдийства още мача \"Копенхаген\" - \"Зенит\" от Лига Европа, а преди седмица ръководи сблъсъка от Лигата на нациите между Австрия и Северна Ирландия.", "date": "2018.10.18", "title": "Георги Кабаков ще ръководи мача между \"Лудогорец\" и \"Левски\""}
{"url": "https://www.dnevnik.bg/evropa/2018/10/18/3329558_bira_kartofki_i_molia_bez_razgovori_za_brekzit_kak/", "text": "Ангела Меркел, Еманюел Макрон и лидерите на Белгия и Люксембург изненадаха излезлите късно снощи в Брюксел, като се появиха в местно заведение за по бира и пържени картофки  след срещата за Брекзит , пише \"Ройтерс\". Германският канцлер и френският президент разговаряха и се ръкуваха с туристи и жители на града на живописния площад \"Гран плас\" заедно с техния местен домакин белгийския премиер Шарл Мишел и неговия люксембургски колега Ксавие Бетел, който каза, че е купил напитките, за да отбележи  преизбирането му  на изборите в неделя. \"Беше много приятно\", заяви Бетел днес при пристигането си за втория ден на срещата на върха и добави: \"Ние също сме хора.\" Близък до Макрон разказа, че той и Меркел се връщали заедно в хотела от срещата и когато стигнали там, той получил съобщение от Бетел с покана за по питие. По-рано в сряда лидерите на ЕС изслушаха Мей за Брекзит, а след като тя напусна, останалите 27 държавни и правителствени ръководители обсъдиха проблемите, които тя среща в намирането на подкрепа за сделка в рамките на собствената й партия. Хърватски журналист, който снимал четиримата пиещи бира лидери, написа в \"Туитър\", че е говорил с групата посетители, разменили думи с Меркел. Те са я питали за Брекзит, но тя отговорила: \"Моля ви, вечерта е прекрасна. Нека не я разваляме.\"", "date": "2018.10.18", "title": "Бира, картофки и, моля, без разговори за Брекзит: как Меркел и Макрон разпускат след срещата на ЕС"}
{"url": "https://www.dnevnik.bg/sport/2018/10/18/3329570_boksyorut_kanelo_alvares_podpisa_nai-skupiia_sporten/", "text": "Боксьорът Канело Алварес подписа най-скъпия договор в историята на спорта. Световният шампион в категория до 73 кг се обвърза с дигиталния стрийминг канал DAZN за пет години срещу 365 милиона долара. Според условията на контракта 28-годишният мексиканец ще има по два мача на година. Договорът влиза в сила от 15 декември, когато Алварес ще се изправи срещу американеца Роки Филдинг в \"Медисън скуер гардън\" в Ню Йорк. Това ще е първият мач за мексиканския боксьор, откакто през септември  нанесе първа загуба на украинеца Генади Головкин . Досегашният рекорд за най-голям договор се държеше от бейзболиста на \"Ню Йоркс янкис\" Джанкарло Стантън. През 2014 г. той подписа 13-годишен контракт на стойност 325 милиона долара. \"Това е плод на моята упорита работа. Най-важното за мен е, че ще дадем възможност на феновете да гледат моите мачове, без да се налага да плащат по 70-80 долара за pay-per-view. Това за мен е по-важно от това колко ще спечеля\", каза Алварес. Според новия договор мексиканецът ще получава 73 милиона долара на година. Досегашният рекорд беше 52 милиона на година, които Кими Райконен получаваше при първия си престой във \"Ферари\" (2007-2009 г.).", "date": "2018.10.18", "title": "Боксьорът Канело Алварес подписа най-скъпия спортен договор в историята"}
{"url": "https://www.dnevnik.bg/analizi/2018/10/18/3329582_siankata_nad_muzeia_iavorov/", "text": "Тази сянка – на нерешения казус с музея на поета на ул. \"Раковски\" 136 – тегне отдавна над българската култура, още от времето на НРБ. Както и сянката на \"житейската драма на Яворов\" (по определението на Никола Гайдаров), на жизнената му драма, продължава да тегне над българската история – включително и заради онова, на което бива подложен той след смъртта на Лора, принудило го да си отиде от този свят. В момента държавата все пак реагира по инициатива на Столичната община: изглежда, че ще се отделят и необходимите средства, за да се придобие собствеността над рушащия се дом-музей. Обратното – продаването на публичен търг на дома, приютил музея \"Яворов\", и то по иск на частен съдебен изпълнител, щеше да е обществен срам – можете ли да си представите някой по този начин да продаде музея на Виктор Юго в Париж или пък този на Гьоте във Ваймар?  – той е сложен, заплетен и дълготраен. В него много отдавна има конституирани две страни – далеч преди разните му там свободни зидари масони или пък ложи на стари/нови майстори да се нанесат в къщата на \"Раковски\" 136. Още при възникването на  музея  през 1963 г., създаден от племенницата на поета Ганка Найденова-Стоилова, се надигат гласове, че това не е истинският \"дом на Яворов\". Писателят Марин Георгиев припомни за тях, както и за категоричното становище на акад. Георги Цанев в тази насока. Аргументите впрочем са добре известни. Вярно е, че Яворов е живял в този дом само за кратко – в периода 1912–1913 г. Ала е вярно и че тъкмо от този дом, където на 30 ноември 1913 г. отеква фаталният изстрел, отнел живота на Лора, започва и Яворовото \"битие в смъртта\" (по думите на  проф. Михаил Неделчев ). То е онзи ключ, през който екзистенциално промисляме и четем днес цялата поезия на Яворов. Можем ли да твърдим тогава, че обявяването на този дом за \"музея на Яворов\", а не примерно на онзи на \"Витошка\" 34, където е живял по-дълго време, е подмяна на паметта или пък че то отваря вратата към личната трагедия на поета, превръщайки я в обект на жълто или недостойно любопитство? Не мисля. Съгласен съм с написаното някога от Кръстьо Куюмджиев: \"Ако нямаш предвид трагедията на Яворов, ако забравяш за Яворов, за да се съсредоточиш само върху поезията му, ти проявяваш непочтителен интерес към миналото И ако ни вълнува всеки факт от неговата биография, това не е празно и недостойно любопитство, вкус към пикантерии. Ето как от десетилетия драмата на Яворов отеква във всяко българско сърце, измъчва нашето въображение и нашата съвест, кара ни да се чувстваме съпричастни на тази драма.\" . Този дом е дом и на Яворов, и на Лора – на трагедията на тяхната обща любов, както с основание отбелязват по-млади изследователи. Редно е това по-добре да се осмисли, да се пренареди и експозицията. Тя и без това е възстановка, правена по снимки, повечето вещи са дарени от близки и роднини. И тук стигаме до другия важен пункт от сложното битие на \"музея Яворов\" – реституцията, която продължава да се привижда на някои политически сили като най-съществения проблем. А всъщност нещата са доста по-различни. Яворов и Лора са само наематели (от 1 декември 1912 г.) в двуетажния дом, който Васил Беленски, съветник в Сметната палата в София, изгражда за фамилията си. Именно там, на горния етаж, през една петъчна вечер на ноември 1913 г. се е разиграла трагедията. Впоследствие къщата е купена от Светослав Паскалев, директор на Сметната палата, който изчезва безследно броени дни след 9 септември 1944 г. Семейството му е изселено от София, а пък дъщеря му Румена Паскалева става жертва на репресиите, лежи в Сливенския затвор и дълго няма право да живее в София.  Което също не може да бъде заметено с лека ръка. За разлика от твърдението, съдържащо се в едно стихотворение на Дамян Дамянов: Там е работата, че \"случайните гости\" никак не са \"случайни\". И тяхната история е трагично \"неслучайна\", както не е \"случайна\" жизнената драма на Яворов, трагична жертва на българското правосъдие, не само на клюкарското обществено мнение. Не са случайни и обратите в собствеността над дома на \"Раковски\" 126, те са огледално отражение на щенията в нашенския преход. Не е случайна и разрухата на този дом, тръгнала от конструктивна соцнедомислица по изливането на бетонна плоча в надстроения трети етаж, довела до съсипването на гредоредната му конструкция. Струва ми се, че всичко това е редно някой ден да залегне в експозицията на бъдещия културен център \"Яворов\". Сянката е неотменима част от историята му.", "date": "2018.10.18", "title": "Сянката над \"музея Яворов\""}
{"url": "https://www.dnevnik.bg/ot_vas/novini_ot_vas/2018/10/18/3328731_basarbovski_manastir/", "text": "Единственият действащ скален манастир у нас е бил основан през XIII в., когато в България се разпространили исихазмът и скалното отшелничество. Манастирът се намира в долината на река Русенски Лом, край село Басарбово, община Русе, на 10 километра от град Русе.", "date": "2018.10.18", "title": "Басарбовски манастир"}
{"url": "https://www.dnevnik.bg/politika/2018/10/18/3329622_po-visoki_danuci_za_stari_koli_i_poveche_ot_edno/", "text": "По-високи данъци за стари коли, около 20-30%, и за всяко жилище извън основното предвижда парламентът за следващата година. Днес бяха приети на първо четене промени в Закона за корпоративното подоходно облагане, а в преходните и заключителните разпоредби на закона се въвеждат изменения и в други данъчни закони. За коли със сертификат ЕВРО 1, 2 и 3 и без такъв ще има увеличение, а тези, които са с последна категория - Евро 6, ще получат намаление в данъка с около 10-20%. Това означава, че данъците на коли, произведени преди 2005 г., когато влиза в сила стандартът Евро 4, ще бъдат увеличени. Всяка община ще определя колко точно да бъде данъкът на колите, а в закона са заложени параметри до колко може да се повиши. Увеличението ще засегне около 2,4 млн. коли. \"Не повече от 20-30% ще бъде ръстът на данъка на тези автомобили, като се има предвид, че те по принцип са с по-нисък данък\", коментира след гласуването председателят на парламентарната комисия по бюджет и финанси Менда Стоянова. Според БСП увеличението ще подложи най-уязвимите слоеве в държавата на още едно изпитание. Менда Стоянова повтори, че в момента най-старите коли в момента са с най-нисък данък и увеличението няма да е голямо. \"От друга страна, мисля, че като общество е крайно време да решим дали искаме да продължаваме да се трови с този въздух, който дишаме ние и нашите деца, дали да даваме пари за здраве повече и повече в резултат на това и дали ще продължим да се превръщаме втора употреба пазар за старите коли в Европа\", Стоянова. При сделки за моторно превозно средство нотариусите ще извършват проверка за задължения за данък чрез автоматизиран обмен на данни със системата за обмен на информация, поддържана от Министерството на финансите, при посредничеството на информационната система на МВР и ще уведомяват общината, предвиждат промените. Това ще се прави и при сделки за имоти. Хората с няколко основни жилища вече няма да могат да се ползват от 50% отстъпка от данъка. Тя вече ще важи само за едно основни жилище. Досега отстъпката важеше за няколко жилища, но само ако са в различни общини. Менда Стоянова смята, че който е декларирал повече от едно основно жилище, заобикаля закона.", "date": "2018.10.18", "title": "По-високи данъци за стари коли и повече от едно жилище"}
{"url": "https://www.dnevnik.bg/bulgaria/2018/10/18/3329638_sudut_othvurli_jalbata_na_dvama_varnenski_suvetnici/", "text": "Административният съд във Варна обяви за недопустима жалбата на двамата общински съветници Григор Григоров (реформатори и патриоти) и Костадин Костадинов \"(Възраждане\"), които атакуваха решението,  с което Общински съвет – Варна, упълномощи кмета на града да купи т.нар. Дупка  в центъра на града за 43.2 млн. лв. Това става ясно от съобщение на пресцентъра на съда. Според разпространената информация с решението на Общинския съвет на практика е одобрена изготвената пазарна оценка на компанията \"Централен универсален магазин Варна\", собственик на терена от близо 3 дка, станал известен като Дупката. Със същото решение кметът на Варна бе упълномощен  да осигури необходимите средства за сделката от държавния бюджет  и допуснаха предварителното й изпълнение. С жалбата си до Административния съд във Варна Григоров и Костадинов поискаха тези решения да бъдат отменени като незаконосъобразни. След извършването на проверка обаче съдът е установил, че жалбата е процесуално недопустима, тъй като е подадена от общински съветници, участвали в гласуването. \"Правото на оспорване срещу всички административни актове, включително тези, постановени от общинските съвети, е предоставено на областните управители, на кметовете на общини и на прокуратурата\", е записано в днешните мотиви за отхвърляне на жалбата. Определението подлежи на обжалване пред Върховния административен съд в 7-дневен срок от съобщаването му на двамата жалбоподатели. Преди няколко дни на пресконференция във Варна и съпредседателите на \"Демократична България\" – Христо Иванов (\"Да, България\") и Атанас Атанасов (ДСБ), Владислав Панев (\"Зелените\")  обявиха, че също предприемат правни действия с цел незабавното спиране на сделката  между община Варна и \"ЦУМ – Варна\" АД, като са сезирали областния управител на Варненска област Стоян Пасев и Окръжната прокуратура – Варна. От обединението настояват Пасев да упражни правомощията си и да върне решението на Общинския съвет за покупка на \"ЦУМ – Варна\" АД за ново обсъждане или да оспори законосъобразността му и предварителното му изпълнение пред Административния съд в града. Искането на \"Демократична България\" до Окръжната прокуратура е в правомощията си за общ надзор за законосъобразност на административните актове на Общинския съвет да оспори решението за сделката и да иска спиране на предварителното му изпълнение. \"Да, България\", ДСБ и \"Зелените\" обявиха и намерението си да отнесат казуса и към Европейската комисия, тъй като според тях, ако бъде сключена, сделката ще представлява неправомерна държавна помощ.", "date": "2018.10.18", "title": "Съдът отхвърли жалбата на двама варненски съветници срещу сделката за \"Дупката\""}
{"url": "https://www.dnevnik.bg/sviat/2018/10/18/3329621_spamuri_turseshti_pechalba_stoiat_zad_nai-golemiia/", "text": "Спамъри, търсещи печалба, стоят зад най-големия пробив в сигурността на \"Фейсбук\", който засегна 30 млн. потребители. (Първоначално обявеното число бе 50 млн., но миналата седмица компанията снижи оценката си за щетите.) Това съобщава в. \"Уолстрийт джърнъл\", позовавайки се на свои източници. Нападателите са били група спамъри от  \"Фейсбук\" и \"Инстаграм\" , преструващи се на компания за дигитален маркетинг. Екипът по сигурността е бил запознат с дейността им. Кибератаката открадна данни  от 29 млн. акаунта и \"Фейсбук\" си сътрудничи с ФБР в разследването ѝ. Пробивът остави потребителите по-уязвими за фишинг атаки. Междувременно ирландската комисия за защита на личните данни започна да разследва случая. \"Разследването ще проучи съобразяването на \"Фейсбук\" със задълженията ѝ спрямо  Общия регламент за защита на личните данни  ( GDPR ) да въведе подходящи технически и организационни мерки, за да гарантира сигурността и опазването на  личните данни , с които оперира\", пише в изявлението на комисията. \"Фейсбук\" отговаря пред тази институция в Европа, тъй като европейската централа на компанията е в Дъблин.", "date": "2018.10.18", "title": "Спамъри, търсещи печалба, стоят зад най-големия пробив във \"Фейсбук\""}
{"url": "https://www.dnevnik.bg/sport/2018/10/18/3329555_mejdu_istoriiata_i_budeshteto_50_godini_ot/", "text": "Рекордите съществуват, за да бъдат подобрявани. В леката атлетика има и такива, за които обаче е много трудно да бъдат оставени в миналото. Такава е историята и на невероятния скок на Боб Биймън. Днес се навършва половин век от зрелищното му постижение на олимпийските игри в Мексико. Американецът, който едва се класира за финалите в скока на дължина, преодолява феноменалните 8.90 метра още в първия си опит във финала. Това е с повече от половин метър над досегашния световен рекорд, който е 8.35 м. Само през 60-те години върховото постижение в дисциплината е счупено шест пъти, като има и две изравнявания. С \"полета\" си Биймън оставя трайна следа и са необходими цели 23 години, преди сънародникът му Майк Пауъл да запише 8.95 метра в Токио. И до днес обаче постижението на Биймън е вторият най-добър резултат в историята и продължава да бъде олимпийски рекорд. Едно от обясненията за перфектния му опит е високата надморска височина. Скокът на дължина е една от дисциплините, в които водещите резултати стоят непокътнати вече повече от четвърт век. Четирите най-добри скока са непроменени от 1991 г.", "date": "2018.10.18", "title": "Между историята и бъдещето: 50 години от невероятния скок на Боб Биймън (видео)"}
{"url": "https://www.dnevnik.bg/sviat/2018/10/18/3329645_svurzani_s_rusiia_hakeri_napadnali_energiini_i/", "text": "Хакери, свързвани с Русия, са нападнали три енергийни и транспортни компании в Украйна и Полша. Те може би планират унищожителни кибератаки, предупреди компания, работеща в областта на софтуерната сигурност. Докладът на словашката ESET не приписва  хакерската дейност  на конкретна държава, но смята, че тя е дело на група, която Великобритания обвини във връзки с руското военно разузнаване (ГРУ). Изследователите твърдят, че групата е провела серия атаки срещу  украинския енергиен сектор  със зловреден софтуер, известен като BlackEnergy, а сега е развила и използва друг софтуер на име GreyEnergy. Сред разследваните атаки срещу Украйна са и нападенията срещу  енергийната ѝ мрежа , които доведоха до спиране на тока в края на 2015 г. Киев обвини Москва за тях, а американската компания за киберсигурност FireEye хвърли вината върху група, известна като Sandworm. По-рано този месец британското разузнаване обяви, че BlackEnergy Actors и Sandworm са свързани с ГРУ. Говорителят на Кремъл Дмитрий Песков заяви, че доказателства няма и че Русия не използва кибератаки срещу други държави.", "date": "2018.10.18", "title": "Свързани с Русия хакери нападнали енергийни и транспортни фирми в Украйна и Полша"}
{"url": "https://www.dnevnik.bg/sport/2018/10/18/3329699_sloveniia_uvolni_trenyora_si_sled_slabiia_start_v/", "text": "Селекционерът на словенския национален отбор по футбол Томас Кавчич беше уволнен заради слаби резултати. 64-годишният треньор се задържа на поста по-малко от година. Кавчич беше назначен за селекционер през декември 2017 г., а дебютът му беше през март 2018 г. Той изведе отбора в седем мача, в които словенските футболисти записаха само една победа и допуснаха пет поражения. Словения прави кошмарен дебют в Лигата на нациите, където е в една група с България, Норвегия и Кипър. Съставът, воден от Кавчич, стартира с три поредни загуби ( 1:2 от България , 1:2 от Кипър и 0:1 от Норвегия), а във вторник взе първата си точка в турнира след 1:1 с Кипър. Домакинският двубой с Кипър беше последният шанс на Кавчич да запази поста си. Словенците обаче отново разочароваха, като стигнаха до равенството с гол в 83-ата минута. \"Решението за раздялата с Кавчич се дължи главно на слабото представяне и лошите резултати в Лигата на нациите\", заяви президентът на Словенската футболна федерация Раденков Миятович. Той добави, че федерацията ще опита да намери заместник на Кавчич \"възможно най-скоро\". Следващият двубой на Словения е домакинство на Норвегия на 16 ноември в предпоследния кръг от груповата фаза на Лигата на нациите.", "date": "2018.10.18", "title": "Словения уволни треньора си след слабия старт в Лигата на нациите"}
{"url": "https://www.dnevnik.bg/bulgaria/2018/10/18/3329715_pravata_na_maikite_sa_zashtiteni_ot_konstituciiata/", "text": "Правата на бременните жени и майките, включително и уредените в Кодекса на труда, са свързани с Конституцията, която прогласява един съществен принцип - \"жената майка се ползва от особената закрила на държавата\". Това е позицията на синдикатите от КНСБ по повод  предлаганите промени в Кодекса на труда . Те бяха поискани по-рано през седмицата от Асоциацията на организациите на българските работодатели (АОБР) и гласят отпускът за отглеждане на дете до двегодишна възраст да не се признава за трудов стаж, който дава право на платен годишен отпуск. Позицията на КНСБ е, че \"зад конституционните права на майките стои демографска политика на държавата, а не обичайна и необходима регулация на трудови отношения. Затова подобни искания трябва да бъдат оставени без последствия\", се казва в становището на КНСБ. Предложението на работодателите е свързано и се основава на  Решение на Съда на ЕС по преюдициално запитване  от страна на румънски магистрат по конкретно дело в окръжен съд в Румъния. От друга страна, аргументът на синдикатите е, че няма индикации за съответствие или несъответствие на трудов стаж с Директивата на ЕС. Те припомнят, че \"такова и други подобни предложения са правени назад във времето от други работодателски организации, така че нито по същество, нито по аргументи има нещо ново\". Друг техен аргумент срещу предложението е, че предлагащата организация не е нито представителна, нито работодателска. КНСБ счита, че Решение на съда на ЕС не е основание за България да бъдат правени исканите изменения. Позицията гласи, че трудовият стаж като категория има много по-дълбоки измерения от разбирането за действително полагане на труд. \"В чл.352 от Кодекса на труда има уредени редица хипотези, съгласно които конкретно определени периоди от време се признават за трудов стаж, без работникът или служителят да е работил реално\", пише още в текста и се допълва, че \"става дума за една далеч по-сложна и многолика конструкция, от която се извеждат редица права, а не само правото на отпуск. В своята дълбочина (съзнателно или не) предложението на АОРБ е насочено срещу фундаменталното и ключово значение на категорията \"трудов стаж\", без обаче това да е споменато\". .", "date": "2018.10.18", "title": "Правата на майките са защитени от Конституцията, заявиха синдикатите"}
{"url": "https://www.dnevnik.bg/bulgaria/2018/10/18/3329734_ninova_otgovori_na_vutreshnata_si_opoziciia_smianata/", "text": "Изпълнителното бюро на БСП отрече  обвиненията на част от социалистите в Националния съвет на политическата сила , че смяната на главния редактор на партийния в. \"Дума\" е в разрез с установените норми. Ръководството на левицата подчертава, че спазва устава и определя критиките като неоснователни, съобщава БНР. През август Йордан Мичев бе назначен от Изпълнителното бюро за изпълняващ длъжността главен редактор на в. \"Дума\" на мястото на Таня Джаджева. По устав това е правомощие на Националния съвет. На последното заседание на съвета лидерът на БСП Корнелия Нинова обяснила, че той е на изпитателен срок и след това кандидатурата му ще бъде предложена за гласуване от по-широкия орган за управление. Мичев е назначен на поста за шест месеца. След края на изпитателния му срок неговата кандидатура щяла да бъде предложена за избор от Националния съвет. Именно заради това ръководството на партията не вижда никакъв проблем да го посочи за временно изпълняващ длъжността. \"Уставът не е нарушен и всички въпроси, които са от компетентност на Националния съвет, а не на Изпълнителното бюро или на парламентарната група, ще продължим да ги поставяме и да ги решаваме там, включително когато се стигне до избор на главен редактор на вестник \"Дума\", този избор ще бъде направен единствено и само от Националния съвет\", пише в позицията на Изпълнителното бюро на БСП. Позицията на част от представителите в Националния съвет на партията е изготвена от бившия зам.-председател на БСП Георги Пирински. Под нея са се подписали над 50 от общо 180 членове на съвета. Сред тях са Михаил Миков, Атанас Мерджанов, Ангел Найденов, Румен Гечев, Румен Овчаров, Красимир Янков и др. Те настояват решението Йордан Мичев да бъде главен редактор на в. \"Дума\" да бъде отменено, тъй като той показвал \"политическа и професионална неграмотност\".", "date": "2018.10.18", "title": "Нинова отговори на вътрешната си опозиция: Смяната на главния редактор на \"Дума\" не нарушава устава"}
{"url": "https://www.dnevnik.bg/sport/2018/10/18/3329686_arturo_vidal_e_osuden_da_plati_800_hil_evro_sled/", "text": "Полузащитникът на \"Барселона\" Артуро Видал е осъден да плати 800 хил. евро заради сбиване в нощен клуб. Решението е на съда в Мюнхен по случай от миналата година. Глобата е изчислена въз основа на заплатата му за 80 дни. Видал не присъства на заседанието, тъй като участва в мача на чилийския национален отбор, който победи с 1:0 Мексико в приятелска среща преди ден. Двамата с доведения му брат Сандрино бяха признати за виновни след нападение срещу мъж в клуб в Мюнхен миналия септември. Твърденията са, че група посетители, сред които бил и Видал, са нападнали с шише водка другия мъж. Сандрино е глобен с равностойността на заплатата си за 120 дни, или 18 000 евро. Видал премина от \"Байерн\" в \"Барселона\" през лятото, но получава малко възможности за игра.", "date": "2018.10.18", "title": "Артуро Видал е осъден да плати 800 хил. евро след сбиване в нощен клуб"}
{"url": "https://www.dnevnik.bg/evropa/2018/10/18/3329737_merkel_ochakva_pochti_siguren_udar_na_izborite_v_hesen/", "text": "Консерваторите на германския канцлер Ангела Меркел и лявоцентристката Социалдемократическа партия (СДП) са изправени пред опасност от поражение на регионалните избори в провинция Хесен на 28 октомври, което допълнително може да отслаби склонната към кризи коалиция, предаде \"Ройтерс\". Спадът в подкрепата за Християндемократическия съюз (ХДС) на Меркел до едва 26% идва, след като неговата баварска сестринска партия, Християнсоциалният съюз (ХСС), получи най-лошия си изборен резултат от 1950 г.  на вота в Бавария в неделя . Според проучване на \"Форшунгсгрупе вален\" за телевизия Це Де Еф подкрепата за ХДС е намаляла с няколко процентни пункта в сравнение със скорошни анкети. Резултатът освен това е доста под спечелените от ХДС на последните избори в Хесен през 2013 г. 38.3%. След тези избори партията сформира съюз със Зелените. Подкрепата за СДП е намаляла до 20 на сто в сравнение с 30.7% през 2013 г. Според проучването  Зелените ще бъдат най-големият победител  в Хесен, изкачвайки се до второ място с 22% подкрепа. Одобрението за сегашната коалиция между ХДС и Зелените обаче е равно на тази за другите партии, което означава, че те може да се нуждаят от трети партньор. Т.нар. Коалиция \"Ямайка\" (ХДС, Зелени и Свободна демократическа партия) би била един от вариантите. Свободните демократи и крайнолявата \"Левица\" получават по 8%. По-рано тази година преговорите за коалиция \"Ямайка\" на национално ниво се провалиха, което принуди консерваторите на Меркел и социалдемократите да подновят изпълнената с вътрешни борби голяма коалиция. След лошите резултати в Бавария  Меркел обеща да възстанови доверието , а лидерът на социалдемократите Андреа  Налес каза , че \"нещо трябва да се промени\" в управляващата коалиция. Крайнодясната \"Алтернатива за Германия\", която определи резултата в Бавария като \"земетресение\", което ще разтърси управляващата коалиция, получава 12% одобрение в Хесен. За целите на проучването са били интервюирани 1035 души от понеделник до сряда.", "date": "2018.10.18", "title": "Меркел очаква почти сигурен удар на изборите в Хесен"}
{"url": "https://www.dnevnik.bg/politika/2018/10/18/3329747_patriotite_shte_si_kajat_vsichko_na_koalicionen_suvet/", "text": "Искането за оттегляне на Волен Сидеров като лидер на парламентарната група е проява на лош вкус, каза депутатът от \"Обединени патриоти\" Николай Александров (\"Атака\"). Той коментира  вчерашната декларация на НФСБ  в която партията на Валери Симеонов обяви, че сваля доверието си от Волен Сидеров като председател на парламентарната група. \"Има ясно регламентирани правила, записани в коалиционното споразумение. И не мисля, че то е нарушено. Искането за оттегляне на Волен Сидеров като лидер на парламентарната група е несериозно. Това е като въпроса има ли сериозен вариант да се оттегли подкрепата към Валери Симеонов като вицепремиер\", каза Александров. На коалиционен съвет ще си кажем всичко, което има, каза секретарят на парламентарната група на \"патриотите\" и заместник-председател на НФСБ Борис Ячев \"Да говорим през медиите и публичното пространство не е нормално. Очакваме да има коалиционен съвет, на него ще си кажем всичко\", каза Ячев. Той допусна, че на съвета е възможно дори да се обсъжда оставката на вицепремиера Валери Симеонов, която бе поискана от Сидеров преди време. Самият Волен Сидеров е в Молдова, за да подаде документите си за членство в Алианса на консерваторите и реформаторите в Европа (АКРЕ), както беше обявено в петък на конференция, организирана от евродепутата Николай Бареков. Бареков обяви, че  Сидеров може и трябва да оглави листата за европейските избори  на голяма консервативна коалиция. НФСБ и ВМРО не са съгласни нито с това Волен Сидеров да води листата, нито с евентуална коалиция с Бареков. Сидеров няма да напуска \"Обединени патриоти\" и няма да прави предизборен съюз с Николай Бареков, заяви депутатът от \"Атака\" Станислав Станилов.", "date": "2018.10.18", "title": "\"Патриотите\" ще си кажат всичко на коалициoнен съвет"}
{"url": "https://www.dnevnik.bg/na_put/2018/10/18/3329531_v_kakvo_se_prevrushtat_puteshestviiata_prez_2019_g/", "text": "Сайтът за настаняване booking.com предлага на потребителите осем свои предсказания за това какви ще са пътуванията през идната година. Изводите са на базата на проучване сред 21 500 клиенти на платформата, които са пътували през последните 12 месеца и планират да го правят и през следващата година. Това са пътуващите, които сами организират програмата си. Да се научиш на нещо През 2019 г. пътуващите самостоятелно ще искат да добавят допълнителна стойност към пътешествието си. Над 56% от попитаните казват, че пътуването ги е научило на безценни умения. Затова се очаква, че броят на хората, които търсят да придобият и умения по време на пътуването си, ще расте и през следващата година. Това включва и тези, които докато пътуват участват в доброволчески инициативи. В частност, родените след края на 90-те години години на миналия век, ще продължат да увеличават стойността на университетското си образование като усвояват умения, които не се учат в класната стая, защото с това ще бъдат по-високо оценени от бъдещите си работодатели. Около 69% от пътуващите, които искат да имат нови умения, биха участвали в програми за културен обмен, следвани от 54%, които биха станали доброволци, и 52%, които биха се хванали на работа зад граница по време на ваканцията си. Технологиите, които улесняват Улесняването на пътуването ще бъде критерият, по който през идната година ще се съди за технологичните решения за туристи. През последните години пътешестващите се наслушаха много на възможностите, които дават изкуственият интелект, виртуалната реалност и гласовото разпознаване, така че през следващите години вниманието ще печелят технологиите, които дават практически решения. Като например отключване на хотелската стая чрез смартфона, персонализирани съвети или пък пиколо робот, който общува с туриста на родния му език. Иновациите, от които пътуващите ще са наистина възхитени, няма да са тези, които изглеждат най-футуристични и екзотични, а по-скоро такива, които например дават възможност за проследяване в реално време чрез мобилно приложение на багажа или пък едно приложение, което върши работа за цялото планиране на пътешествието и др., показва проучването. Около една трета от участниците в проучването харесват идеята за виртуален турагент в дома си, който отговаря на гласово зададени въпроси. А един на всеки петима би харесал виртуална реалност, чрез която да се запознае предварително с мястото, накъдето е тръгнал. С очи, вперени в небето НАСА ще продължи и през идната година с изграждането на станцията, която ще е в лунната орбита, а много фирми ще разработват технологии в помощ на пътуването в Космоса. Четирима от петима пътуващи посочват, че са развълнувани от възможността да надхвърлят границите на досегашните си пътешествия и са отворени за пътуване в Космоса. Докато тези пътешествия се превърнат в реалност, все пак туристите ще заложат на проучване на непознатите им места тук на земята. В този смисъл на голям интерес се радва възможността за подводно настаняване например. Очаква се през идната година да започнат да се предлагат такива възможности. Искрено и лично Идната година се очаква да покаже промяна в начина, по който туристическата информация се потребява. Подробните гайдове от миналото ще бъдат изместени от кратките текстове, напълно релевантното и персонализирано съдържание. Около една трета от пътешествениците искат някой или нещо вместо тях да свърши тежката работа и да им направи препоръки, а около 41% искат известните туристически брандове, като използват високи технологии, да дават идеи за пътуването, базирани на натрупан опит на други пътешественици. Ще си помисля да отида ли там В резултат на глобално повишения интерес на хората към социални проблеми като човешките права, равенството и условията на труд 2019 г. се очаква да е по-осъзната като хората ще проучват социални, политически и екологични въпроси преди да вземат решение дали да посетят определено място. В момента около 43% от хората казват, че тези въпроси са ключови при решаването дали да отидат някъде, а пък 58% избират да не отидат на дадено място, ако смятат, че това ще повлияе негативно на местните хора.  В нарастващото търсене на автентични места пътуващите иска да се уверят, че могат да пътуват безопасно независимо от пола им, етноса или сексуалната ориентация. Около една пета от запитаните са казали, че планират пътуване за участие в прайд фестивал през 2019 г., като 30% от тези хора са на възраст между 18 и 34 г. А вие използвате ли пластмаса Въпреки че вече много се обсъжда темата с използването на пластмасови изделия, през 2019 г. се очаква дискусиите да се разгорещят. Хората от така нареченото поколение милениъли, тоест родените между 1980 и 1996 г., и родените след този период ще търсят дестинации с устойчиви решения - като например където е ограничена употребата на пластмаса. Около 86% казват, че биха използвали част от времето си при пътуването за дейности, които ще ограничат ефекта от техния престой, а пък 37% биха събирали пластмасови и други отпадъци от плажове или други туристически атракции. Завръщане към детството Все повече пътуващи, особено от поколението на милениълите и тези след това, искат ваканциите им да са свързани с някакво изживяване. То може да включва скачане в надуваеми замъци за пораснали и други подобни, което да ги накара отново да се почувстват деца. Уикенди на макс Все повече пътешественици смятат да използват възможно най-много уикенди, за да пътуват. Това на практика означава, че маршрутите ще се свиват във времето на обичайните почивни дни. В помощ на тази тенденция са гъвкавите възможности за настаняване, нискобюджетните самолетни билети и т.н.", "date": "2018.10.18", "title": "В какво се превръщат пътешествията през 2019 г."}
{"url": "https://www.dnevnik.bg/sviat/2018/10/18/3329753_slujiteli_na_frans_pres_stachkuvaha_zaradi_predvideni/", "text": "Служители на френската информационна агенция \"Франс прес\" стачкуваха 3 часа днес по време на съвет, на който ръководството трябва да представи план за съкращаването на 125 работни места, обявен на 4 октомври. Документът, одобряващ принципите на стачните действия, бе приет миналата седмица на общо събрание в централата на агенцията в Париж с 261 гласа \"за\", 2 \"въздържали се\" и без гласове против. Ще бъдат организирани вътрешни консултации за служителите, които не са могли да се включат в гласуването (по-специално работещите в чужбина и по регионите). Синдикатите в АФП призоваваха всички служители да се включат в стачните действия днес от 10 до 13 часа местно време (11-14 часа българско време) по време на представянето на плана на съвещанието на компанията. Освен това синдикатите на агенцията възнамеряват да се обърнат към представители на правителството и парламента, за да поставят въпроса за ангажимента на държавата към АФП за нейната независимост. Главният изпълнителен директор на \"Франс прес\" Фабрис Фрис, който пое поста през пролетта от Еманюел Ог, представи преди две седмици план за реформи, предвиждащ съкращаването на 125 работни места за пет години или 5 процента от общия брой служители в края на 2017 година наред с развитието на търговските приходи с цел да се постигне баланс във финансовия отчет на агенцията през 2021 година. Вчера Фрис заяви, че е \"отворен за дискусии\" със синдикатите по плана за съкращения, но подчерта необходимостта да се намалят разходите на агенцията. \"Показателите са на червено\", посочи той на изслушване в комисията по култура в Националното събрание./ БТА", "date": "2018.10.18", "title": "Служители на \"Франс прес\" стачкуваха заради предвидени съкращения на 125 души"}
{"url": "https://www.dnevnik.bg/bulgaria/2018/10/18/3329786_prezidentut_radev_pokani_kralica_elizabet_vtora_v/", "text": "Президентът Румен Радев е поканил британската кралица Елизабет Втора или член на кралското семейство да посети България във връзка със 140 години от установяването на дипломатическите отношения между двете страни, която ще бъде отбелязана догодина. Това съобщи пред журналисти държавният глава, който днес имаше аудиенция при кралицата в Бъкингамския дворец в Лондон. Поканата е кралица Елизабет Втора или член на кралското семейство да се запознае с българската история и вековните традиции на българския народ, които присъстват в Британския музей и Британската библиотека, уточни Румен Радев. Попитан как е отговорила кралицата на поканата му, той каза: \"Догодина ще разберете\". \"Аудиенцията при Елизабет Втора не ражда новини. Тя е новина сама по себе си. Тя е знак за приятелските отношения между България и Великобритания\", каза още държавният глава. По протокол аудиенцията при кралицата е среща от личен характер и нейното съдържание не се коментира. \"Обсъдихме теми, които са важни за нашите двустранни отношения\", каза още Румен Радев. Той допълни, че по време на аудиенцията е било повторено, че поканата за нея е знак за приятелските отношения между двете страни. По думите му между България и Великобритания има стратегическо партньорство, отличен диалог и активно сътрудничество в редица области. \"Това беше една много топла и сърдечна среща, в която кралица Елизабет Втора прояви жив интерес към историята и културата на нашата страна\", каза още държавният глава. Румен Радев е третият български президент след Петър Стоянов и Росен Плевнелиев, който има аудиенция при кралица Елизабет Втора. В неформалната част на срещата е участвала и съпругата му Десислава Радева. По информация на президенството Радев е подарил на кралицата реплика на икона от XVIII век на Св. Богородица. \"Отношенията между Великобритания и Европейския съюз са важни за двете страни и Брекзит не може да промени тази даденост. Затова нашата обща цел трябва да бъде да запазим и развием нашите отношения с приоритет запазване на правата на гражданите на двете страни\", обяви Румен Радев в отговор на въпрос на журналисти за Брекзит. След аудиенцията, която по информация на президенството е продължила около 40 минути, британският посланик в България Ема Хопкинс каза пред журналисти, че има близко приятелство между България и Великобритания и че двете страни работят заедно в много области, сред които и противодействие на заплахите за сигурността. На въпрос кой от кралското семейство би могъл да посети България догодина, тя каза, че не знае, но ще има съобщение, когато има яснота и повече детайли. ", "date": "2018.10.18", "title": "Президентът Радев покани кралица Елизабет Втора в България (видео)"}
{"url": "https://www.dnevnik.bg/bulgaria/2018/10/18/3329798_riosv_naredi_ograda_spirashta_dostupa_da_brega_krai/", "text": "Регионалната дирекция \"Национален строителен контрол\" в Бургас е разпоредила преместването на ограда, прекъснала пътя до скалистия бряг край Созопол, известен като \"Германката\". Това става известно от съобщение на дирекцията. Оградата беше поставена във вторник от дружеството \"Херсонес\" ЕООД, което според информационна табела на мястото има намерение да изгради две вили и басейн. За случая вчера пръв съобщи в профила си във \"Фейсбук\" политологът Петко Горанов. \"Вчера, са били поставени строителни заграждения, с които се предотвратява достъпът до целия полуостров, водещ към митичната скала \"Германката\" край Созопол. Въдичарите, които са били там, са били брутално изгонени! Полуостровът и невероятните фиорди, култово място за поколения туристи и рибари, практически остава само за частно ползване\", написа той. Теренът, върху който е била поставена оградата, е частен, но попада в две защитени зони по крайбрежието - \"Бакърлъка\" и \"Колокита\". Според Детелина Иванова, експерта от РИОСВ – Бургас, интервюирана от Би Ти Ви, за терена е бил изработен подробен устройствен план още през 2002 г., като е бил променен и статутът на земята, върху която сега \"Херсонес\" има намерение да построи вили и басейн. Пред телевизията днес Костадин Тодоров, представител на дружеството, поставило оградата, каза, че тя е била монтирана, \"за да може да бъде проучена археологията в терена\". \"Обектът е законен, имаме всички необходими документи, обясни Тодоров. Имотът е купен преди повече от 20 години и има становище от РИОСВ – Бургас. В момента е ограден поради изискване да бъде охраняван и ограден, докато приключат разкопките\". Според него, след като те приключат, до плажа щяла да бъде оставена пътека, а скалите, които са изключителна държавна собственост, както цялото Черноморско крайбрежие, нямало да бъдат нито застроявани, нито разкопавани. Пак днес за \"Нова телевизия\" директорът на дирекция \"Строителство\" в община Созопол Христо Христов каза, че за имота има издадено строително разрешение. Въпреки това според него ограда може да бъде поставена само по границите на имота, но достъпът до плажа не може да бъде ограничаван. Справка в Търговския регистър показва, че дружеството \"Херсонес\" е създадено в началото на т.г. То е собственост на собственост на Петър Димитров. Той има собственост в 10 други компании и участва в управлението на още седем други. В едно от тях - \"Нокс плюс\", той е съдружник с Николай Китов, който е основател на веригата \"Техномаркет\".", "date": "2018.10.18", "title": "Екоинспекцията нареди да бъде преместена ограда, спираща достъпа до брега край Созопол"}
{"url": "https://www.dnevnik.bg/sport/2018/10/18/3329687_kevin_de_broine_e_mnogo_blizo_do_zavrushtane_v_igra/", "text": "Плеймейкърът на \"Манчестър сити\" Кевин де Бройне е много близо до завръщане в игра. 27-годишният белгиец, който получи контузия в средата на август, може да попадне в групата на \"гражданите\" още за съботното гостуване на \"Бърнли\". Де Бройне увреди кръстни връзки на дясното коляно  по време на тренировка в седмицата между първия и втория кръг на Висшата лига. Първоначалните очаквания бяха той да бъде на разположение за дербито с \"Манчестър юнайтед\" на 11 ноември. Де Бройне обаче поднови тренировки още преди две седмици. Мениджърът на \"Манчестър сити\" Пеп Гуардиола дори обмисляше да го включи в  групата за мача с \"Ливърпул\" (0:0) , но се отказа. По време на паузата за национални отбори белгиецът остана да се възстановява и тренира на клубната база. В рамките на следващите 48 часа той ще премине фитнес тест, който ще реши дали участието му в двубоя с \"Бърнли\" ще е възможно, пише \"Скай спортс\". Де Бройне беше с основна заслуга за историческия минал сезон на \"гражданите\", които подобриха всички рекорди по пътя към титлата във Висшата лига. Плеймейкърът се отчете с 12 гола и 21 асистенции в 52 мача във всички турнири. Той завърши като лидер по брой голови подавания във Висшата лига в последните два сезона - 18 през 2016-2017 и 16 през 2017-2018. Нито един футболист в големите европейски първенства няма повече асистенции в този период.", "date": "2018.10.18", "title": "Кевин де Бройне е много близо до завръщане в игра"}
{"url": "https://www.dnevnik.bg/citat_na_deniia/2018/10/18/3329816_citat_na_denia_za_ubiistvata_v_kerch_e_vinovna/", "text": "За трагедията в град Керч на Кримския полуостров, където 18-годишен руснак уби поне 21 души и рани над 50, е виновна глобализацията, включително въздействието на социалните мрежи. Това заяви руският президент Владимир Путин по време на международния дискусионен форум \"Валдай\" в първия си коментар за масовото убийство в техникум в сряда. \"Всичко започна от трагичните събития в американските училища. Създаваме твърде малко съдържание за младежта\", добави той. Според него в такава ситуация младите \"се захващат с някакъв сурогат на героизма вместо с настоящето\". \"Това, съдейки по всичко, е резултат от глобализацията. Колкото и да е странно. В социалните мрежи, в интернет, виждаме създадени цели общности\", цитират думите му руските медии. \"Млади хора с нестабилна психика си създават някакви лъжливи герои\", допълни Путин. \"Всички ние заедно [в Русия и по света] реагираме лошо на променящите се условия. Това означава, че не създаваме нужното, интересно и полезно съдържание за младите хора. И те се заемат с такъв сурогат на героизма. Това води до трагедии от този род.\"", "date": "2018.10.18", "title": "Цитат на деня: За убийствата в Керч е виновна глобализацията"}
{"url": "https://www.dnevnik.bg/evropa/2018/10/18/3329818_koito_ne_priema_migranti_da_dava_poveche_pari_za/", "text": "Председателят на Европейския парламент Антонио Таяни заяви, че държавите членки, които отказват да приемат бежанци, могат вместо това да плащат повече за проекти за миграцията и развитието в Африка, предаде \"Ройтерс\". \"Никакво разселване – повече пари за Африка. Това трябва да е добър компромис\", каза Таяни по време на пресконференция, докато лидерите на ЕС обсъждаха въпроса. \"По-добре е да имаме споразумение с компромис, отколкото никакво споразумение\", допълни Таяни. Полша и Унгария продължават да са непреклонни в отказа си да приемат бежанци. В същото време Германия, Франция и Холандия, които преди категорично настояваха за солидарност от всички държави в ЕС, сега може да са по-отворени към идеята да позволят на неотстъпчивите си партньори да платят за схемата като начин за постигане на сделка, заявиха дипломати в Брюксел. В съвместно изявление след срещата лидерите на ЕС заявиха, че съюзът ще засили допълнително депортирането на тези, които достигат Европа, но не покриват критериите за предоставяне на убежище. Блокът ще положи усилия за \"по-широко партньорство\" със страните по маршрутите на мигрантите, основно в Северна Африка, включително с мерки срещу трафикантите на хора. \"Не можем да принудим (другите да приемат бежанци), но тези, които не искат да го направят, трябва евентуално да допринасят по друг начин като... в Африка. Всеки трябва да поеме част от отговорността, която всички носим\", каза наскоро германският външен министър Хайко Маас.", "date": "2018.10.18", "title": "Който не приема мигранти, да дава повече пари за Африка, предлага Таяни"}
{"url": "https://www.dnevnik.bg/bulgaria/2018/10/18/3329810_samo_35_ot_bulgarite_proiaviavat_interes_i/", "text": "Едва около 35% от българите проявяват интерес и любопитство към науката. За сравнение, 53% от гражданите на ЕС се интересуват от научните постижения. Българите се отнасят към науката и научните постижения като към високо престижна, благородна и значима за бъдещето на обществото и отделния човек дейност, но в личен план се интересуват относително слабо от тях, показва проучване на агенция \"Алфа Рисърч\". Данните са от национално представителното проучване между 8 и 25 юни 2018 г. сред 1200 души и обявено днес на сайта на агенцията. Сред българите доминира мнението, че науката и научно-приложните дейности трябва да бъдат национален приоритет, защото те са в основата на по-доброто развитие на страната. Противоположната теза – България първо да стане по-богата, и едва тогава да започне да отделя повече средства за наука и научно-приложни дейности, се споделя от почти двойно по-малко хора. 67% от анкетираните (и 87% от висшистите) смятат, че развитието на науката, подобно на другите страни в ЕС, трябва да бъде приоритет и за България. Въпреки тази категорична позиция конкретно по отношение финансирането на Българската академия на науките (БАН), мненията са силно поляризирани. 53.4% смятат, че БАН получава недостатъчно финансиране от държавата, което пречи на развитието на науката. 43.2% са на обратното мнение - БАН разчита прекалено много на държавата, вместо да се опитва да привлича външно финансиране. Хората с по-високо образование, с по-широк хоризонт и гледащи по-напред в бъдещето - младите, висшистите, заетите във високотехнологични и основани на знанието сектори, се вълнуват най-силно от науката и са най-големи оптимисти за нейното развитие, сочи изследването. Като цяло обществени нагласи към науката и нейната роля в обществото са позитивни, но оценките за развитието на науката конкретно в България са по-сдържани. В тази среда на позитивни нагласи към науката по принцип, но по-критично отношение към развитието на науката в България през последните години се формират обществените нагласи към БАН, към нейната мисия, роля в обществото и необходимостта от подкрепа за българската наука. Общо 83% от анкетираните в отговор на свободен въпрос могат да посочат организация или институт, които свързват с науката в страната. Сред тях БАН въпреки всички проблеми през последните години остава най-силно разпознаваемата чисто научна институция, посочват социолозите. Непосредствено след нея анкетираните поставят университетите. Общественото възприятие за мисията и ролята на БАН е да бъде както научен, така и експертно-консултативен център. Към момента най-голяма е убедеността на гражданите, че БАН е силна като \"научен център\" (67.9%). Позициите й като \"експертно-консултативен център\" са в относително отстъпление (52.6%), а мненията за това, дали трябва да бъде духовен център са силно поляризирани. Високата ценност и значение, които се придават на развитието на науката, определят и очакванията на гражданите за по-силен ангажимент към нейното развитие от страна на правителството, а към медиите – за нейното отразяване, посочват социолозите. Най-голям интерес сред гражданите предизвикват научните постижения и успехите на младите учени, които е добре да бъдат много по-широко популяризирани.", "date": "2018.10.18", "title": "Само 35% от българите проявяват интерес и любопитство към науката, сочи изследване"}
{"url": "https://www.dnevnik.bg/razvlechenie/2018/10/18/3329410_fotogaleriia_povredenoto_izkustvo_na_zastrahovatelite/", "text": "Замисляли ли сте се какво се случва с произведенията на изкуството, когато са твърде повредени, за да бъдат реставрирани и застрахователят вече е платил за тях? Над 300 такива творби - надраскани, разкъсани, счупени или пробити - на популярни автори като Герхард Рихтер, Кристо и Джорджо де Кирико, се съхраняват в склад на AXA близо до западния германски град Кьолн. На снимката: Повредената творба \"Черно-червено-златно\" на Герхард Рихтер по време на медийна обиколка из складовете на AXA в Кьолн. Според компанията стойността на произведението е около 300 хил. евро.", "date": "2018.10.18", "title": "Фотогалерия: Повреденото изкуство на застрахователите"}
{"url": "https://www.dnevnik.bg/ot_vas/novini_ot_vas/2018/10/18/3329534_kitno_lokalno_smetishte_v_plovdiv/", "text": "На ъгъла на ул. \"Петрова нива\" и ул. \"Стамат Икономов\" в Пловдив се е образувало малко сметище. Повече  .", "date": "2018.10.18", "title": "Китно локално сметище в Пловдив"}
{"url": "https://www.dnevnik.bg/sviat/2018/10/18/3329850_chernite_londonski_taksita_otivat_i_v_parij_prez_2019_g/", "text": "Черните лондонски таксита ще се появят по парижките улици през следващата година, след като Лондонската компания за електрически превозни средства, която е притежание на китайския автомобилостроител \"Джийли\" (Geely), продължава с глобалното разпространение на известните модели, предаде агенция \"Ройтерс\". През 2017 година фирмата избра Амстердам като първата си чуждестранна дестинация за новата електрическа версия на таксито и оттогава обяви плановете си за навлизане по улиците на Осло, Берлин и Хамбург. Такситата ще могат да превозват парижани през първата половина на 2019 година, след като приключат преговорите с предпочитания вносител, се посочва в комюнике на компанията. \"Като се имат предвид трудностите със замърсяването на въздуха, пред които са изправени френските градове, ние много се надяваме да дадем както на пътниците, така и на водачите нови опции в Париж след много положителния прием по улиците на града\", каза изпълнителният директор на Лондонската компания за електрически превозни средства Крис Гъби. \"Това наистина затвърждава европейската ни позиция и ние се надяваме да обслужваме френските градове наред с тези в Норвегия, Холандия и Германия\", допълни той.", "date": "2018.10.18", "title": "Черните лондонски таксита отиват и в Париж през 2019 г."}
{"url": "https://www.dnevnik.bg/biznes/2018/10/18/3329759_i_british_amerikun_tabako_pusna_v_bulgariia_cigari_s/", "text": "Почти година след като \"Филип Морис\" стъпи и на българския пазар с алтернативата си на традиционните цигари - IQOS, сега това се случва и с \"Бритиш америкън табако\" (БАТ). Вече в няколко магазина в София се предлага тяхното устройство под марката glo. И то работи на принципа на нагряването на специално разработената за целта цигара до 240 градуса при около 900 градуса за традиционните цигари. Това е и причината да се смята, подкрепено с някои проучвания, че при нагряването се отделят по-малко видове вредни вещества от тези, излизащи от \"нормалните\" цигари. Заради липсата на категоричност в направените през последните години изследвания по традиция тези продукти се представят като по-безопасна алтернатива на традиционното пушене. България е 15-ият пазар, на който стъпва, като до 1 ноември се очаква компанията да предлага продукта си в общо 11 магазина в по-големите градове на страната. По данни, цитирани от представители на компанията, делът на цигарени изделия, работещи на принципа на нагряването в България, е 1.5-2%, колкото и на сходни пазари като Гърция. На въпрос какъв дял от приходите на компанията се падат на иновативния продукт Джеймс Мърфи, ръководител направление \"Намален риск\", отговори, че общо приходите са 900 млн. паунда, като целта на компанията е до 2030 г. 30 на сто от приходите да идват от иновативния сегмент, а до 2050 г. делът им да достигне 50 на сто. \"В момента приходите на БАТ от иновативни тютюневи устройства (общо нагреваеми и електронни цигари) са 900 млн. паунда, като целта на компанията е до 2030 г. 30% от приходите ѝ да идват от този сегмент, а до 2050 г - 50% от приходите\", коментира д-р Джеймс Мърфи, ръководител направление \"Намален риск\" в БAT.", "date": "2018.10.18", "title": "И \"Бритиш америкън табако\" пусна в България цигари с нагряване"}
{"url": "https://www.dnevnik.bg/evropa/2018/10/18/3329833_borisov_izbroil_pred_liderite_na_es_tri_usloviia_za/", "text": "Досега България е върнала със самолети обратно близо 3000 афганистанци, дошли нелегално в страната. Това каза пред български журналисти в Брюксел премиерът Бойко Борисов в кулоарите на  Европейския съвет , предаде БТА. \"В момента основният поток от мигранти, които заливат Европа, минават през Гърция. България се справя прекрасно с този проблем и всички го признават\", добави той. За пореден път обявих, че солидарността на България е опазването на външната граница на ЕС, посочи Борисов. \"Не можем да говорим за вторично разпределение на мигрантите, преди да сме решили въпроса с външните граници. Всяка една държава може да се справи, подпомагана от ЕС\", каза още премиерът.  Той съобщи, че пред лидерите е изброил най-важните условия за разрешаване на проблема с миграцията - да има политическа воля, да се вземат мерки за ограничаване на достъпа с техника и гранични екипи, да се приоритизират споразуменията с трети държави и при необходимост да се отпуснат средства за опазването на границите на ЕС, както беше направено за България през 2016 г. На базата на тези три неща, тогава вече говорим за вторичното разпределение, солидарността, хуманността, коментира премиерът. Той уточни, че досега България е изразходвала едва половината от отпуснатата сума от ЕС за охрана на границите. По неговите думи въпреки желанието на австрийското председателство на Съвета на ЕС засега няма възможност за напредък в преговорите по промяна на правилата от Дъблин. Има три групи държави - едните, които казват \"категорично не искаме мигранти\"; другите, които казват - да, символично бихме взели, но да се реши въпросът с външната граница; третите са залетите от мигранти като Германия, Швеция, Австрия и които искат вторичното преразпределение, поясни Борисов. По повод  преговорите за напускането на Великобритания  той изрази очакване с изтичането на сроковете работата да се ускори. Според премиера през ноември няма да има извънредно заседание на Европейския съвет по този въпрос. Колкото повече намаляват времето и срокът, толкова ще става по-интензивно, нервно и напрегнато и ще се доближаваме до решение. Излизането без договор ще е много лошо и за двете страни, коментира премиерът. На заседанието на Европейския съвет в Брюксел беше обсъдена и темата за климата. Пред участниците в съвета българският министър-председател настоя в протокола за предстоящата среща в Катовице да се запишат договорености, които имат пряко отражение върху енергийната ни сигурност, предаде правителствената информационна служба. \"Настоях да се запише запазване на договорната цел от 40% до 2030 г., недопускането изобщо на ревизия на рамката, недопускане повишаване на финансовите ангажименти на ЕС към развиващите се държави. Те са наши приятели, но в края на краищата ние да плащаме за това ми се вижда неправилно\", допълни премиерът Борисов.", "date": "2018.10.18", "title": "България е върнала досега със самолети около 3 хил. афганистанци, заяви Борисов"}
{"url": "https://www.dnevnik.bg/biznes/2018/10/18/3329505_vse_poveche_bulgari_predpochitat_bezkontaktnite/", "text": "В България все по-търсени са алтернативните начини за плащане на различни видове сметки, а причината за това е, че по този начин се спестява време, като се избягва стоенето по дълги опашки. Дигиталните портфейли са най-новият вариант за безконтактно плащане. Те се появиха и на българския пазар като модерен и удобен начин, с който потребителите му могат да плащат сметки и услуги само чрез доближаването на смартфона си до ПОС терминал. Такава услуга, която превръща смартфона в портфейл, предлага още една компания - дружеството за електронни пари ICard (\"Айкарт\" АД), което от началото на годината пусна своето приложение. Дигиталният портфейл съчетава както онлайн и мобилно банкиране, така и дава възможност на потребителя да съхранява на едно място всичко, което държи в портмонето си - дебитни и кредитни карти, карти за лоялност, банкноти и стотинки. Преди няколко месеца на потенциалните потребители  бе представено  и друго българско приложение на същия принцип - phyre. Оказва се, че около 80% от българите предпочитат безконтактните плащания. Това казаха от ICard, като се позоваха на проучване на консултантската и изследователска агенция \"Експлика\". Изследването е направено в определена целева група от 400 души, в която участват хора на възраст от 18 до 65 години, живеещи в големите градове, задължително потребители на интернет и ползватели на смартфони. Дебитна карта или в брой Два са основните методи на плащане, които българите предпочитат - с дебитни карти и в брой. На последно място по популярност и приемственост са виртуалните карти, които се използват от 14% от анкетираните, след тях са дигиталните портфейли - 12%, и като най-малко предпочитани са предплатени карти, употребявани едва от 11%. Все пак плащанията в брой остават предпочитани в България, като средната сума, която човек носи в портфейла си на дневна база, се равнява на 66 лв. При плащането на битови и комунални сметки се вдига процентът на хората, които отиват на място, въпреки че това не е най-предпочитаният начин сред анкетираните. Причина за това е, че така се разплащат младите хора без сигурен доход. Ползващите онлайн плащания са основно мъже, лица на възраст между 30 и 39 години, хора от столицата и лица с доход над 1000 лв., сочи проучването. Какво искат потребителите Проучването показва, че потребителите на дигитални плащания на първо място очакват продуктът, който ползват, да бъде освободен от такса за обслужване. На второ място е възможността да следят баланса по сметката си и да управляват парите си, а на трето - да могат да теглят от виртуалната си сметка. Маркетинговият директор на ICard Надежда Маринова обобщи, че този вид продукти имат особено висок потенциал. Според данните от проучването потребителите оценяват плащанията с телефон като бързи, сигурни и удобни.", "date": "2018.10.18", "title": "Все повече българи предпочитат безконтактните плащания, сочи проучване"}
{"url": "https://www.dnevnik.bg/video/novinite_na_bnt/2018/10/18/3329878_video_drugite_novini/", "text": "Върнаха името на камерната сцена \"Апостол Карамитев\" в Народния театър", "date": "2018.10.18", "title": "Видео: Другите новини"}
{"url": "https://www.dnevnik.bg/bulgaria/2018/10/18/3329780_glavniiat_arhitekt_na_sofiia_svidetelstva_sreshtu/", "text": "Десетки сигнали за забавени преписки за разрешено строителство в \"Младост\" е получил главният архитект на София Здравко Здравков срещу бившия кмет на района Десислава Иванчева. Това разказа арх. Здравков пред състава на Специализирания съд, който продължи днес с разпита на свидетелите по делото срещу Иванчева, бившата заместник-кмет Биляна Петрова, подсъдими за вземане на подкуп в особено големи размери от бизнесмена Александър Ваклин с посредничеството на бившия кмет Петко Дюлгеров, който е също подсъдим. Ваклин като основен свидетел на обвинението беше разпитан  на първото заседание на 8 октомври. Подсъдимите бяха арестувани на 17 април, като Специализираната прокуратура обяви, че в колата на Иванчева са намерени белязаните банкноти от първия транш на подкупа от 56 хил. евро. А пълният размер на поискания подкуп бил 500 хил. евро, според обвинението. Арх. Здравков разказа, че за седем месеца е получил седем сигнала за забавени частни проекти в \"Младост\" и изрази пред съда мнение, че бавенето от страна на Иванчева е било умишлено. Как от 24 столични района само там не може да бъде свършена работата, каза Здравков. Два пъти той сигнализирал Комисията по архитектура към Столичния общински съвет, а през ноември м.г. е сезирал Специализираната прокуратура. Остана неясно защо главният архитект е сезирал Спецпрокуратурата, като същевременно той каза, че не е получавал сигнали за корупция срещу Иванчева. Десислава Иванчева е единственият районен кмет в столицата, който не е издигнат от политическа партия или сдружение, а от граждански комитет. За днес бяха призовани 11 свидетели, до 16 ч. бяха разпитани седем, повечето общински служители от \"Младост\", сред тях и архитектът на общината Семова и секретарката на кмета Маргарита Стоянова. В показанията им преобладаваха твърдения за изградени зелени площи, градинки и детски площадки в мандата на Иванчева. Никой не каза да е чувал кметицата Иванчева и заместничката й да са искали пари за себе си. Стоянова на този въпрос каза: \"Не, никога. Искали са пари винаги за общината, и то с договори за дарение\". Предстои по-късно да даде показания и водещия връзките с обществеността на Район \"Младост\" и активист на гражданското сдружение \"Зелен Младост\" Петър Кърджилов, който винаги е заявявал открито позиция, че процесът срещу бившата кметица бил монтиран. Днес съдебното заседание започна с час закъснение по искане на адвокатите, за да могат да се видят и разговарят с подсъдимите, които са под стража. Ако бъдат разпитани днес всички свидетели на обвинението, защитата смята да поиска от съда промяна на мярката за неотклонение на Иванчева и Петрова с по-лека. Това ще стане ясно по-късно тази вечер. (", "date": "2018.10.18", "title": "Главният архитект на София заподозря бившия кмет на \"Младост\" Иванчева, че умишлено е бавила частни проекти"}
{"url": "https://www.dnevnik.bg/sport/2018/10/18/3329577_bivshiiat_shef_na_amerikanskata_gimnastika_e_zadurjan/", "text": "Бившият президент на Американската федерация по гимнастика Стив Пени е арестуван по подозрения за възпрепятстване на разследването срещу бившия доктор на националния отбор Лари Насер, който е съден за сексуален тормоз и насилие над млади състезателки. Пени, който се оттегли от поста си през 2017 г., е обвинен в преднамерено укриване на доказателства по процеса. Той е заплашен от десет години затвор, ако бъде признат за виновен. Според властите в Уокър, окръг Тексас, Пени е поръчал заличаването на документи, свързани с дейностите на Насар в националния спортен център по гимнастика. \"Към днешна дата тези записи не са възстановени и местонахождението им е неясно\", се казва в изявлението. През ноември 2017 г. Насар се призна за виновен по седем обвинения, но поиска да получи по-лека присъда. Тогава той получи  присъда от 60 години  за притежание на хиляди снимки и видеа, показващи сексуално насилие над деца. В началото на годината  Федералният съд в Мичиган постанови 175 години затвор за Насар  заради 160 случая на насилвания. По-късно дългогодишният доктор на националния отбор на САЩ  получи още 125 години към присъдата . Според прокурорите броят на жертвите му е 265, сред които са носителката на три златни олимпийски медала  Габи Дъглас  и шампионката в отборната надпревара от Лондон 2012  Маккайла Марони .", "date": "2018.10.18", "title": "Бившият шеф на американската гимнастика е задържан по делото за сексуален тормоз"}
{"url": "https://www.dnevnik.bg/biznes/2018/10/18/3329869_komisiiata_za_konkurenciia_otkaza_da_se_zanimava_s/", "text": "Комисията за защита на конкуренцията за втори път отказа да разреши на \"Инерком\" да придобие българския бизнес на ЧЕЗ. Това се вижда от съобщение на сайта на антимонополното ведомство. Решението на комисията е от днес. Комисията този път се произнесе скоростно по заявката на \"Инерком\", която бе изпратена на 21 септември. Това се случи, след като собственикът на кандидата за ЧЕЗ Гинка Върбакова предприе структурни промени, чрез които самата тя излезе от няколко дружества в групата, които се занимават с производство на соларна енергия. Причината за това стана предишният отказ на комисията, в който отказът бе мотивиран тъкмо с тези дружества. Повече по случая четете  тук . С второто уведомление, изпратено до Комисията за защита на конкуренцията, е отправено искане безусловно да се разреши осъществяването на планираната концентрация, тъй като не се очаква концентрацията да породи хоризонтални или нехоризонтални ефекти, които биха могли да окажат неблагоприятно въздействие върху конкуренцията. \"Инерком\" уведомява и че през август 2018 г.  е извършена структурна промяна  в групата на \"Инерком\" и тя вече не включва производители на електрическа енергия.", "date": "2018.10.18", "title": "Комисията за конкуренция отказа да се занимава с иска на \"Инерком\" да купи ЧЕЗ"}
{"url": "https://www.dnevnik.bg/sviat/2018/10/18/3329873_ebay_sudi_amazon_zaradi_zagovor_da_privlicha_tehni/", "text": "Компанията за онлайн търговия eBay внесе иск в съда срещу \"Амазон\" (Amazon) с обвинението, че гигантът в интернет търговията е използвал незаконна тактика, за да привлича продавачи в платформата си, предадоха световните агенции. В иска си до съда в Санта Клара, Калифорния, eBay уточнява, че представители на \"Амазон\" използвали незаконно вътрешната система за имейли, която служи за връзка с продавачи, отбелязва Би Би Си. Представители на \"Амазон\" са създавали профили в eBay, за да се свързват и привличат продавачи, като често са изпращали съобщения до няколко минути след създаването на профилите. Те искали от продавачите в eBay да говорят по телефона, за да не бъдат засечени, уточни \"Асошиейтед прес\". eBay говори за \"заговор\" и системни и координирани усилия за кражба на клиенти, случващи се още от 2015 година, допълва ДПА. Тя настоява за забранителна заповед, компенсации за нанесени щети и глоби за \"Амазон\". Компанията е получила сигнал за проблема преди няколко седмици от продавач и е поискала от \"Амазон\" да прекрати тези действия. eBay е създадена през 1995 година и е пионер в онлайн търговията, разработвайки платформа за връзка между продавачи и купувачи. Сега платформата има над 175 милиона активни купувачи, а продажбите възлизат на около 90 милиарда долара за миналата година. Привлекателността на компанията обаче намалява заради все по-голямата конкуренция, особено от \"Амазон\", който привлича повече търговци в платформата си. Според някои оценки на \"Амазон\" се падат около половината от доларите, похарчени в онлайн търговията в САЩ.", "date": "2018.10.18", "title": "eBay съди \"Амазон\" заради заговор да привлича техни продавачи"}
{"url": "https://www.dnevnik.bg/bulgaria/2018/10/18/3329902_anna_colova_e_napusnala_nova_televiziia_sled_kato/", "text": "Малко повече от година, след като \"Нова телевизия\" потвърди, че водещата на сутрешния блок на медията  Анна Цолова няма да бъде повече екранна партньорка на Виктор Николаев  в \"Здравей, България\", журналистката обяви, че е напуснала окончателно медиата. В публикация във фейсбук профила си днес тя написа, че си е тръгнала от телевизията по свое желание през февруари тази година, а решението ѝ било продиктувано от нереализирания проект за нейно предаване. На 8 септември миналата година \"Нова телевизия\" обяви, че Цолова напуска сутрешния блок и ще води свое предаване. В разпратените тогава прессъобщения журналистката беше цитирана да казва, че е предложила на медията \"един различен проект\", по който работела от повече от година и който вече имал готови екип и концепция. \"Миналото лято \"Нова тв\" ми предложи да започна подготовката на ново предаване извън новините и актуалната журналистика. Защо предаването не е в ефир? И аз самата не получих отговор на този въпрос. Работих усилено по проекта, но след време ми стана ясно, че предаване няма да има, и през февруари по мое желание прекратих трудовия си договор с \"Нова\", написа днес във \"Фейсбук\" Цолова. Бившата телевизионна водеща допълва, че от доста време обмисляла да се раздели с активната журналистика и публицистика, но не тя избрала момента кога да се случи това. \"А дали днес е лесно да си честен в професията? Не, не е. Защо мълчах? Защото вярвам, че журналистът трябва да говори повече с работата си и по-малко за нея, и за себе си. Това и правих\", завършва публикацията. От видео към нея се разбира, че Цолова започва свой проект за обучения по публична реч. Решението на \"Нова телевизия\" да извади Анна Цолова от сутрешния блок миналата есен беше изненадващо - тя участваше заедно с екранния си партньор Виктор Николаев в промоклиповете, с които телевизията рекламираше новия сезон на предаването \"Здравей, България\". Коментарите около смяната припомниха интервю в сутрешния блок, в което  депутатът от ДПС Йордан Цонев  прати на двамата водещи \"много поздрави\" от Делян Пеевски, след като беше питан дали през фирма-бушон Пеевски е имал кредити във фалиралата КТБ. Излизането на водещата от предаването беше предшествано от атака от страна на настоящия евродепутат, бивш тв водещ и партиен лидер Николай Бареков срещу Цолова и други телевизионни водещи, сред тях колегата й Виктор Николаев, както и конкурентът им в Би Ти Ви Антон Хекимян, за доходите и начина им на живот. Темата беше продължена от медиите, свързвани с депутата от ДПС Делян Пеевски, които в продължение на няколко дни публикуваха материали с предположения с какви имоти разполага водещата. Бареков обяви, че внася и сигнал в прокуратурата и Националната агенция по приходите за проверка на Анна Цолова \"за корупционни практики, укриване на доходи и пране на пари\" и подготвял такива и за другите водещи. Журналистката отвърна, че ще търси правата си в съда, защото се опит за публичното й омаскаряване с лъжи, измислици и доноси и предложи в пост във \"Фейсбук\": \"Ако някой намери и стотинка несъответствие между доходите и разходите ми, ще му я подаря\".", "date": "2018.10.18", "title": "Анна Цолова напуснала \"Нова телевизия\", след като разбрала, че няма да има предаване"}
{"url": "https://www.dnevnik.bg/sport/2018/10/18/3329870_hjui_fjuri_ne_e_vpechatlen_ot_machovete_na_kubrat_pulev/", "text": "Британецът Хюи Фюри изтъкна опита на Кубрат Пулев, но не е впечатлен от визитката на българския боксьор. Двамата ще се изправят  един срещу друг на 27 октомври в зала \"Арена Армеец\". Победителят ще стане задължителен претендент за световната титла на Международната боксова федерация (IBF), която в момента е притежание на друг британец - Антъни Джошуа. \"Той е труден и много опитен съперник. Той не обича да излиза често от задния си двор и хората не обичат да ходят там. Мен обаче не ме притеснява нито къде, нито срещу кого се боксирам\", каза Фюри, цитиран от британския \"Гардиън\". Той обаче не е впечатлен от мачовете, които Пулев има на професионалния ринг. \"С кого се е боксирал? Би се с (Дерек) Чисора и загуби от (Владимир) Кличко. Но всичко ще стане ясно, когато се озовем между въжетата\", допълни Фюри. Британецът е на 24 години, като има 21 победи в 22 мача в професионалния бокс. Единствената му загуба беше по точки срещу новозеландеца Джоузеф Паркър на 23 септември 2017 г. в двубой за световната титла на WBO. След това той изигра един мач - срещу сънародника си Сам Секстън през май, когато спечели с технически нокаут в петия рунд. Пулев ще се боксира за пръв път от 16 месеца. Последният му мач беше победата по точки срещу американеца Кевин Джонсън в зала \"Арена Армеец\" на 28 април 2017 г. Преди това той имаше още един мач в България - нокаута в третия рунд срещу нигериеца Самюел Питър в края на 2016 г. Българинът ще преследва 26-a победа в 27-ия си двубой на професионалния ринг. Единствената загуба на 37-годишния боксьор дойде в мача за световната титла с Владимир Кличко през есента на 2014 г. \"В момента единствената ми мисъл е да се подготвя, да се кача на ринга и да си свърша работата. Не гледам към нищо друго и не ме интересуват сравненията дали той е най-добрият съперник, когото съм срещал\", каза още Фюри за мача с Пулев. Британецът заяви, че голямата му цел е да стигне до мач с Джошуа и да го свали от трона в тежката категория. \"Това е мачът, който искам. Искам такива срещи. Не искам да се връщам на британско ниво. Вярвам, че съм най-добрият, и затова искам голям мач с най-добрия\", завърши Фюри.", "date": "2018.10.18", "title": "Хюи Фюри не е впечатлен от мачовете на Кубрат Пулев"}
{"url": "https://www.dnevnik.bg/sviat/2018/10/18/3329897_kosovskiiat_parlament_podkrepi_suzdavaneto_na_armiia/", "text": "С 98 гласа \"за\" парламентът на Косово одобри три законопроекта, които дадоха възможност за създаването на косовски въоръжени сили, предадоха \"Болкан инсайт\" и \"Ройтерс\". Решението бе взето въпреки яростната съпротива на Сърбия, която още от  предлагането на законопроекта заплашва  с последици. И депутати от сръбското малцинство, които не участваха в гласуването, определиха този ход като \"незаконен\". Армията ще се нарича \"Сили за сигурност на Косово\" - както досегашната структура (KSF), с мандат за реакции при бедствия. С действията си депутатите дават възможност въоръжените сили да имат численост от 5000 души. НАТО и САЩ многократно са се обявявали против подобно решение с аргумента, че то би трябвало да се вземе чрез конституционни промени. Начинът, по който поправките бяха приети на първо четене, според кабинета отхвърля нуждата от поправки в конституцията. Те биха изисквали \"двойно мнозинство\" - подкрепа от над две трети от всички 120 депутати и две трети от 20-те депутати от малцинствата. Какво мисли НАТО За \"Ройтерс\" представители на алианса са заявили, че промените в мандата и мисията на KSF са работа на властите в Косово, но ако \"сегашният мандат се промени, ще трябва да бъде преразгледана степента на ангажимент на НАТО в Косово\", а решенията на Северноатлантическия съвет \"не могат да бъдат предсказани\". Според агенцията това е намек за възможно съкращаване на военно присъствие - в момента НАТО има около 4000 военнослужещи в Косово. В следващите няколко дни трябва да има и гласуване на второ четене на трите отделни законопроекта.", "date": "2018.10.18", "title": "Косовският парламент подкрепи създаването на армия въпреки предупрежденията на Сърбия"}
{"url": "https://www.dnevnik.bg/bulgaria/2018/10/18/3329973_prezidentut_v_oksford_bulgariia_formira_vunshnata_si/", "text": "България формира своята външна политика на база своите морални ценности. Това заяви президентът Румен Радев в отговор на въпрос на студенти в Оксфорд. Днес той изнесе лекция на тема \"Предизвикателствата за сигурността пред Европа\" пред \"Оксфорд Юниън\" – най-голямата общност за дебати в университета в Оксфорд, създадена през 1823 г. На въпрос как България лавира между интересите на ЕС, САЩ и Русия, президентът обясни, че страната ни е член на ЕС и НАТО, но трябва да защитава и своя национален интерес. Той каза още, че България има не само интереси в сферата на сигурността и икономиката, но и енергийни интереси. На въпрос за присъединяването на Турция към ЕС, Радев каза, че страната се отдалечава от европейските ценности, но е важен фактор и партньор на България, затова \"искаме да я виждаме като просперираща страна с развити демократични ценности\". В лекцията си, която продължи близо 40 минути, президентът говори на английски език за предизвикателствата пред европейската сигурност, като определи като най-съществено от тях въпросът за единството на ЕС и НАТО. \"Нашето единство се подкопава от големи стратегически играчи отвън, които използват подкрепата в областта на сигурността, условията за търговия, евтината доставка на енергия и привлекателните възможности за инвестиции, за да са стимулират развитието на двустранните отношения с европейските държави, вместо да третират ЕС като общност\", обясни Румен Радев. Като вътрешни предизвикателства пред сигурността в Европа той определи икономическите и социалните различия на континента, увеличаващите се неравенства, подкопаването на върховенството на закона и корупция по високите етажи на властта. Държавният глава говори и за фалшивите новини, които определи като най-силното оръжие на хибридната война. Според него ЕС има нужда от неподатливи на фалшиви новини хора и критично мислене, развито в началните етапи на образованието. \"Европа трябва да бъде силна и да играе решаваща роля на глобалната сцена, но досега е показала скромни амбиции в развитието и гарантирането на собствената си сигурност в перспектива\", обясни Румен Радев. Той каза, че е съгласен с мненията, че Европа трябва да поеме сигурността си в свои ръце, но изрази съмнение дали това е възможно. Според него европейският модел на сигурност трябва да бъде трансформиран и да бъдат интегрирани инструменти като икономика, дипломация, информация и военна мощ. Трябвало да се промени и архитектурата на институциите в ЕС. Президентът се изказа в посока промяна и на политиката на \"отворени врати\" към мигрантите, която откъвала младите хора от Африка и Близкия изток от проблемите на страните им. Накрая Румен Радев призова студентите да не позволяват мисленето им да се ограничава в предварително зададени рамки. Българският президент е на тридневно работно посещение във Великобритания, в рамките на което  разговаря с живеещи в Лондон българи  и се  срещна с английската кралица .", "date": "2018.10.18", "title": "Президентът в Оксфорд: България формира външната си политика според морални ценности"}
{"url": "https://www.dnevnik.bg/biznes/turizam/2018/10/18/3329974_kmetstvoto_na_amsterdam_obmislia_zabrana_za_davane_na/", "text": "Кметството на Амстердам планира да забрани на собствениците на жилища в три централни района на града да ги дават под наем чрез платформата \"Еърбиенби \"(Airbnb), съобщи РИА Новости, позовавайки се на местното издание \"Дъч нюз\", предаде БТА. Причина за подобно решение е поскъпването на жилищата в тези райони, заради силното търсене на апартаменти под наем от туристите. Забраната може да обхване и квартала на Червените фенери, както и района Йордан, известен с тесните си улички и художествени галерии. За останалите райони могат да бъдат въведени нови правила. Краткосрочното отдаване под наем например може да бъде ограничено до 30 нощи годишно спрямо сегашното ограничение от 60 нощи. Освен това за даване под наем на апартаменти може да се изисква лиценз, а за незаконно отдаване под наем да се налагат по-тежки наказания. По данни на \"Еърбиенби\" през 2017 г. в Амстердам да регистрирани над 2,5 милиона туристически нощувки през платформата. Това означава, че 800 000 туристи са наемали жилище в града за средно 3-4 дни. Много градове се опитват да ограничат краткосрочните наеми чрез онлайн услуги, припомня РИА \"Новости\". През септември например заместник-кмет на Париж предложи да бъде забранено даването под наем на жилища в центъра чрез онлайн-услуги заради оплаквания на местните жители от скока на наемите. Властите в Кипър пък искат да контролират бизнеса с краткосрочното отдаване под наем и заплашват наемодателите с данък.", "date": "2018.10.18", "title": "Кметството на Амстердам обмисля забрана за даване на туристи на апартаменти в центъра"}
{"url": "https://www.dnevnik.bg/sport/2018/10/18/3329970_turciia_razsledva_arda_turan_i_emre_za_vruzki_s_gjulen/", "text": "Главната прокуратура в Турция започна разследване срещу четири от звездите на турския футбол за предполагаеми връзки с мрежата на духовника Фетхуллах Гюлен. Това са халфът на \"Барселона\" Арда Туран, който в момента играе под наем в \"Истанбул Башакшекир\", дългогодишният лидер на националния отбор Емре Белозоглу и още двама бивши национали - Окан Бурук и Бюлент Коркмаз. Четиримата са обвинени, че \"въпреки че не са членове на организацията, помагат съзнателно и доброволно\" на ФЕТО (съкращението, с което Турция нарича мрежата на Гюлен).  В момента властите проучват дали твърденията са верни или не, пише в. Vatan. Прокуратурата ще вземе показанията на футболистите, преди да реши как да продължи делото. Властите водят отделно разследване за всеки футболист, се казва още в информацията. Срещу други шестима футболисти - Бекир Иртегюн, Угур Борал, Зафер Бирьол, Ерсин Гюрелер, Исмаил Шенюл и Омер Чаткич, вече беше повдигнато обвинения за членство във ФЕТО. Изслушване на техните случаи беше на 16 октомври. Според медиите в Турция шестимата са дали имената на много от известните турски футболисти, свързани с мрежата на Гюлен. Иртегюн, Борал, Бирьол, Гюрелер, Шенюл Чаткич са изправени пред лишаване от свобода до 22.5 години. Туран е изправен пред второ тежко обвинения в рамките на няколко дни.  Във вторник прокуратурата в Истанбул поиска 31-годишния футболист да бъде осъден на 12.5 години  затвор за побой над музикалния изпълнител Беркай Шахин, сексуално посегателство срещу съпругата на Шахин и незаконно притежание на оръжие. ", "date": "2018.10.18", "title": "Турция разследва Арда Туран и Емре за връзки с Гюлен"}
{"url": "https://www.dnevnik.bg/photos/2018/10/18/3329883_fotogaleriia_snimkite_na_denia_18_oktomvri_2018g/", "text": "Лъвът Бхану се търкаля в листа, ароматизирани с кардамон, канела и карамфил, в залата му в Лондонския зоопарк, Лондон, Великобритания.", "date": "2018.10.18", "title": "Фотогалерия: Снимките на деня 18 октомври 2018г."}
{"url": "https://www.dnevnik.bg/sviat/2018/10/18/3329980_tvurdenieto_za_vuvejdane_na_vizi_za_britancite_sled/", "text": "Предположението, че Франция ще въведе визи за британците, ако Великобритания излезе от Европейския съюз без споразумение, е фалшива новина, заяви френският президент Еманюел Макрон в Брюксел, след европейския съвет, който не постигна кой знае какво по въпроса за Брекзит, предаде \"Франс прес\", цитирана от БТА. \"Да се вземат всички мерки в случай, че няма споразумение, е наша отговорност, точно за да продължи нормалният живот, без да има последици за полетите, корабите, движението и бизнеса, но с нови правила\", каза френският президент пред журналисти. \"Не е хубаво да се твърди, че без споразумение ще настъпи бедствие. Аз искам споразумение, но няма да подкрепя лошо споразумение. И в случай, че няма споразумение, наше задължение е да гарантираме, че няма да има значителни последици за хората\", добави той.", "date": "2018.10.18", "title": "Твърдението за въвеждане на визи за британците след Брекзит е фалшива новина, увери Макрон"}
