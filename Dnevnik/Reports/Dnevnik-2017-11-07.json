{"url": "http://www.dnevnik.bg/sport/2017/11/07/3073764_uefa_predlaga_na_fifa_ligata_na_naciite_da_stane/", "text": "УЕФА е започнала разговори с ФИФА за разрастването на Лигата на нациите до глобален турнир, пише Би Би Си. Новата надпревара ще започне следващия септември на мястото на приятелски срещи. УЕФА и ФИФА са обявили пред Би Би Си, че водят \"конструктивно обсъждане\" по темата. До момента не са взимани никакви решения. \"Тези обсъждания включват нашите национални асоциации, всички конфедерации и разбира се, ФИФА, с която имаме много добри отношения\", се казва в становище на УЕФА. Новосъздадената Лига на нациите включва всички 55 страни, членуващи в УЕФА. Надпреварата ще разпредели четири квоти за Евро 2020. Наскоро се появиха информации, че ФИФА е имала идея за свой глобален турнир. Според АП участващите отбори щели да са разпределени в седем дивизии спрямо класирането си в ранглистата на международната федерация. Всяка континентална конфедерация ще организира квалификационни групи, в които отбори ще се качват и ще изпадат всеки две години. Планира се победителите в групите да играят международни турнири с по осем отбора през юни.", "date": "2017.11.07", "title": "УЕФА предлага на ФИФА Лигата на нациите да стане глобален турнир"}
{"url": "http://www.dnevnik.bg/politika/2017/11/07/3073677_deputat_ot_bsp_odobri_ruskata_poziciia_za_spasiavaneto/", "text": "Депутатът от БСП Иво Христов е съгласен с  версията на говорителката на руското министерство на външните работи  Мария Захарова, че ако не е била Съветската армия, България е нямало да спаси 50 000 евреи, и смята, че 80% от населението на България са дебили. На лекция пред \"Ротари клуб\" в Раднево Христов развива теория, че скандалът с изявлението на Захарова е манипулация. \"Като отчетеш, че 80% от населението са дебилни и не могат да се подписват, това работи безупречно\", казва депутатът във видео, което е качено на  фейсбук профила му. Христов напомня, че поводът за изявлението на Захарова е \"омаскаряването на паметника на Съветската армия\". \"Какво имаше нарисувано на този паметник, което не е първи и втори път? Имаше антисемитски лозунги\", задава въпрос Христов и си отговаря. Всъщност надписът и датата, на която се появи надписът, са свързани със съвършено различно събитие - Декларацията на Балфур, с която на 2 ноември 1917 г. външният министър на Британската империя заявява за пръв път готовност Лондон да създаде в Палестина дом за евреите (бел.ред.). Това писмо е почитано като основополагащ документ на държавността на Израел и ненавиждано от араби и палестинци като пренебрегване на правата им върху земи, на които живеят от векове. Според Христов Мария Захарова е казала три неща в изказването си: \"Първо, че системно в България се поругават паметниците на Съветската армия, за разлика от Германия, Австрия, Централна Европа... Второ, тя заяви, че на паметника има антисемитски лозунги. И трето, а не трябва да се забравя, казва тя, че ако не беше съветската армия, 50 000 български евреи щяха да бъдат депортирани. Някой съмнява ли се, че щеше да стане така? И ние тук, ще кажем \"йок\" на Гьоринг и на Хитлер, \"ние ще си ги пазим нашите евреи вие си гледайте работата\", заключи Христов. Според Иво Христо нашите вестници \"по линия на хибридната война\" са извадили от контекста това и казали - \"руснаците твърдят, напук на цялата история, че те били спасили българските евреи\". \"И 80% от дебилите викат - така е\", добави Христов. Според него това било класическо изместване на проблема. А проблема бил, че се \"осират системно\" съветските паметници. \"Защо не се прави същото с паметника на Съветската армия в центъра на Виена\", пита риторично Христов. \"Това става в Прибалтика, Полша и България. Нещо да ви говори това? Когато имаш един оскотял, необразован, примирен народ, манипулацията става много лесно\", отговори си Христов. В лекцията си добави, че \"реално имате над 50% фактическа неграмотност на населението\". \"Сталин пое страната с дървено рало, а я остави в космическата епоха. Това не става така (щракане с пръсти - бел.авт.). То става с чудовищни жертви, външни и вътрешни... Ако не беше сталинският режим, Русия нямаше да победи Хитлер\", каза Иво Христов за ръководителят на СССР при чието управление в резултат на глад, колективизация и репресии в периода 1926 и 1939 г. живота си са загубили между 7 и 13 милиона души. Иво Христов казва на \"ротарианците\", че Путин е направил тиха революция, като сменил депутатския корпус \"с едни дечурлига с дипломи и опит\". \"Сталинските дечурлига са били същите. Съветските генерали и маршали са млади хора до 45 г.\", направи сравнение Иво Христов. Вечерта депутатът публикува във \"Фейсбук\" своята позиция, че коментарите по адрес на неговата реч са  \"пореден пример за целенасочена, злонамерена и агресивна пропаганда\".", "date": "2017.11.07", "title": "Депутат от БСП одобри руската позиция за спасяването на евреите и сметна, че 80% от населението са дебили"}
{"url": "http://www.dnevnik.bg/sviat/2017/11/07/3073642_parij_e_nai-inovativniia_grad_za_2017g_obiavi/", "text": "Европейската комисия  обяви Париж за Столица на иновациите за 2017г.  след състезание с общо 32 града. Наградата iCapital, придружена от 1 милион евро, е част от програмата Хоризонт 2020 за изследвания и иновации. Следват Тел Авив и Талин, които получават по 100 000 евро. Карлос Моедас, еврокомисар по въпросите на изследванията, науката и иновациите, обяви резултатите на форума Web Summit в Лисабон. \"Градовете се определят не от размера и населението им, а от дълбочината на визията им и властта, която се предоставя на жителите им\", каза той. \"Някои градове не се боят да експериментират, не се страхуват да включат гражданите си в разработването и изпробването на нови идеи. Това за градовете, даващи власт на гражданите си.\" Десетте финалисти за iCapital бяха Орхус, Берлин, Копенхаген, Хелзинки, Ница, Париж, Талин, Тампере, Тел Авив и Тулуза. Показателно е, че 3 от тях са френски градове, 2 са финландски и 2 - датски. Париж миналата година бе сред деветте финалисти, но тогава спечели Амстердам. Сега френската столица е отличена заради това, че управата ѝ е показала как всеки фактор - децата, възрастните, компаниите и неправителствените организации във всяка част \"произвеждат града\" и \"произвеждат в града\". До конкурса бяха допуснати градове с поне 100 000 жители (или най-големият град в съответната страна, ако под този праг) от страна, асоциирана с Хоризонт 2020. Независимо жури оцени как се подобрява животът в градовете чрез проекти, започнати след 1 януари 2016г., и как те стимулират иновативност на местно ниво под формата на концепции, процеси и модели за управление. Плюс е привличането на гражданите и реализирането на техни идеи, както и увеличаване привлекателността на града и превръщането му в пример за други.", "date": "2017.11.07", "title": "Париж е най-иновативния град за 2017г., обяви Европейската комисия"}
{"url": "http://www.dnevnik.bg/sport/2017/11/07/3073682_voleibolistite_imat_realni_vuzmojnosti_da_se_boriat_za/", "text": "Българският национален отбор по волейбол има реални възможности да се бори за световната титла. Това заяви президентът на българската федерация Данчо Лазаров при  представянето на градовете домакини на шампионата догодина . България ще приеме мачове в София, Варна и Русе, а финалите ще са в Торино. \"Реалните възможности на националния отбор са да замине с чартърния полет за Торино, където ще се проведе финалната фаза, и да продължи да се бори за титлата\", посочи Лазаров. Той обяви, че първият мач на националите ще е във Варна. \"Градът е доказал, че обича волейбола и заслужава тази чест. Феновете там карат отбора да се чувства като у дома си. Втората фаза вече ще е в \"Арена Армеец\". В Русе също ще бъде интересно, там водач на групата ще е световният шампион Бразилия.\" По думите на Лазаров организацията е доста по различна спрямо европейско първенство. \"Справяме се и всичко върви, както се казва стъпка по стъпка\", допълни той.", "date": "2017.11.07", "title": "Волейболистите имат реални възможности да се борят за световната титла, смята Лазаров"}
{"url": "http://www.dnevnik.bg/citat_na_deniia/2017/11/07/3073693_citat_na_denia_botev_kakuv_ezik_na_omrazata_ima_-/", "text": " С тези думи лидерът на \"Атака\" и председател на парламентарната група на \"Обединени патриоти\" Волен Сидеров коментира пред Би Ти Ви обвиненията от ДПС към \"патриотите\", че непрекъснато използват езика на омразата. Като започнеш да демонтираш нещо, трябва много да мислиш, защото като махнеш гайките, може всичо да рухне, заяви той по повод  решение на ДПС от миналата седмица . В петък след централния съвет на движението беше обявено, че ДПС е взело решение, че ще използва всички позволени, демократични, политически и парламентарни средства, в т.ч. и вот на недоверие, за да реализира \"политика на демонтаж на коалицията с националистическите партии\". Сидеров припомни, че \"патриотите\" са във властта легитимно, по волята на хората. Той подчерта, че няма нито една забележка към ГЕРБ от \"европейски фактор\", заради коалицията на партията с обединените патриоти. \"Не виждам къде е проблемът. Имаш вот на избирателите и по-добре работеща коалиция\", обобщи Сидеров.", "date": "2017.11.07", "title": "Цитат на деня: Ботев какъв език на омразата има - могат да му заведат няколко дела"}
{"url": "http://www.dnevnik.bg/sport/2017/11/07/3073694_cska_-_sofiia_e_izpusnal_sroka_da_zaiavi_jalba_sreshtu/", "text": "ЦСКА - София\" е изпуснал срока да заяви жалба срещу \"Лудогорец\", обяви Спортно-техническата комисия към БФС. Затова тя няма да бъде разглеждана от съдийската комисия. Правилникът гласи, че ако един клуб е недоволен от съдийството, в рамките на един час след края на срещата трябва да заяви намерението си да подаде жалба,  обясни председателя на съдийската комисия Петър Петров пред \"Дневник\" . След това има три работни дни, в които да подаде официално жалбата и да плати таксата, която за Първа лига е 500 лева. Жалбата трябва да е придружена от детайлно описан видеоматериал със спорните моменти. Следва едноседмичен срок, в който комисията заседава и се произнася. \"В електронното първенство няма отразено заявление на ПФК \"ЦСКА-София\", че ще следва жалба от съдийско естество, срещата е завършила в 19.53 ч. и срокът за подаване на жалбата съгласно чл. 36, ал. 4 от Наредбата за първенствата и турнирите в системата на БФС за сезон 2017/2018 е съответно най-късно до 20.53 ч. В документите на делегата на срещата в 21.15 ч. е отразено от представител на ПФК \"ЦСКА-София\", че ще следва жалба от съдийско естество. Предвид горното поради пресрочване на заявлението за подаване на жалба, същата не следва да бъде разгледана от Съдийската комисия при БФС\", пише в съобщение в сайта на БФС. В допълнение делегатът на срещата ще бъде наказан. ЦСКА  спечели с 2:1 гостуването си на шампионите  и се доближи на две точки от тях. Въпреки това червените останаха недоволни от съдийството на Драгомир Драганов и екипа му и  обявиха, че ще са подали жалба . \"Всички зрители видяха, че главният съдия Драгомир Драганов и екипът му в състав Диян Вълков, Мартин Маргаритов, Георги Кабаков, Станислав Тодоров и Димо Вълчев ощетиха нашия клуб. Вярваме, че на провинилите се рефери ще бъдат наложени съответните санкции\", обявиха от клуба в сайта си. Справка  от съдийската комисия към БФС за \"Дневник\"  показва, че реално подадените жалби срещу съдийството след мачове в елита на българския футбол във всеки един от последните четири сезона се броят на пръстите на двете ръце. Този сезон обаче има голям ръст.", "date": "2017.11.07", "title": "\"ЦСКА - София\" е изпуснал срока да заяви жалба срещу съдийството в мача с \"Лудогорец\""}
{"url": "http://www.dnevnik.bg/zelen/2017/11/07/3073697_ministerstvoto_na_turzima_obiavi_che_ne_predlaga/", "text": "Министерството на туризма излезе с официална позиция, че в проекта за промени в Закона за туризма няма текстове, свързани със земеделски земи или ски писти. Това съобщение ведомството разпрати до медиите след като законопроектът беше одобрен от Министерски съвет на заседание днес. Природозащитници подозират скрита приватизация По-рано през деня коалиция \"За да остане природа в България\" публикува свое становище, в което предупреди за скандални според нея промени в същия закон, целта на които е скрита приватизация като се подаряват публични земи за вечни времена. Според предварителната информация на природозащитниците поправките са предвиждали в държавни и общински гори да може да се строи инфраструктура, без да се променя предназначението на земята или да се минават задължителните съгласувателни процедури, а всичко това да става без търг и конкурс. \"Това не само лишава държавата от възможността да получи такси или приход, не само подарява завинаги обществени ресурси на монополни структури, но и отваря широко вратата за нови беззакония, изпращайки сигнал, че всичко рано или късно ще бъде узаконено,\" заявиха в позицията си природозащитниците. Коалицията припомни, че през 2012 г. същите промени бяха предложени в Закона за горите, но отпаднаха след масови протести на Орлов мост. Според еколозите сега спорните промени са инициирани от курортен комплекс Пампорово, където собственик на 84% от акциите на дружеството е Цветелина Бориславова. Промените, според тях, целят да облагодетелстват инвеститори, сдобили се със ски курорти в националните паркове Рила и Пирин и природен парк Витоша. В социалните мрежи Тома Белев от Асоциацията на парковете в България разпространи копие от документ, в който министърът на туризма Николина Ангелкова предлага за одобрение и съгласуване въпросните поправки на Министерството на околната среда и водите и на Министерството на земеделието. Документът е с дата август 2017 г. Според Белев тези поправки се прокарват тайно без обществени консултации и облагодетелстват собствениците на ски курорти. Според министерството това е фалшива новина Всякакви политико-икономически спекулации, правени през социалните мрежи и през сайтове на отделни организации не са нищо друго освен поредната фалшива новина и опити на определени среди да създават ненужно напрежение в обществото, се казва в съобщението на Министерството на туризма. То информира, че приетите днес от кабинета изменения са свързани с европейската директива за пакетните пътувания. Освен това се предлага намаляване на административната тежест при категоризацията на местата за настаняване и хранене.  Очаква се до дни одобреният от кабинета текст на проектозакона да бъде публикуван в сайта на Народното събрание. Междувременно кметът на Банско Георги Икономов (общината участва в концесията на ски зона Банско заедно с компанията \"Юлен\"), съобщи вчера пред \"24 часа\" и потвърди пред \"Дневник\", че се подготвя предложение как да бъде построен втори лифт на Банско, което ще бъде внесено до 10 дни за одобрение в Министерския съвет. Според него строителството на спортни обекти в национални паркове не е забранено от закона и нов лифт може да бъде изграден в Пирин именно като спортно съоръжение. Според член 21 в Закона за устройството на териториите \"в националните паркове се забраняват: строителство, освен на туристически заслони и хижи, водохващания за питейни нужди, пречиствателни съоръжения, сгради и съоръжения за нуждите на управлението на парка и обслужването на посетителите, подземни комуникации, ремонт на съществуващите сгради, пътища, спортни и други съоръжения.\"", "date": "2017.11.07", "title": "Министерството на турзима обяви, че не предлага промени в полза на ски инвеститори"}
{"url": "http://www.dnevnik.bg/analizi/2017/11/07/3072889_virtualniiat_zalp_na_avrora_i_bulgariia/", "text": "В България често, но определено недостатъчно, говорим за петата колона на Русия в политическата система. Не е новина, че партии и движения у нас поддържат топли връзки с Кремъл. Известно е, че тролове, които страстно защитават всеки жест и дума на президента Владимир Путин, върлуват в Twitter, Facebook, интернет форумите и т.н. Но зад скандалното твърдение на Министерството на външните работи на Руската федерация (Министерства иностранных дел РФ – МИДРФ), че  Червената армия е спасителката на българските евреи , прозира стратегия от различен порядък. Оказва се, В конкретния случай персонифицирана от дипломата Мария Захарова. Не, не е грешка в превода, лапсус или изпуснати думи – каквито бяха първите интерпретации на казаното от говорителката на МИДРФ Захарова по повод на антисемитския лозунг върху паметника на Съветската армия в София. Това е обмислен, преднамерен политически акт.  Поведението на Русия в този случай прилича много на това на училищния подигравчия и побойник. Такива, обикновено дълбоко комплексирани, неуверени в себе си и завистливи типове, намират начин да се докажат пред света като тормозят по-малките, по-слабите или просто неагресивните, незлобливите, съзерцателни натури. Методите на побойника са добре известни. Той обожава да блесне пред компанията като бъзне неудачника или лузъра, използвайки физическите недостатъци, \"неадекватното\" му поведение (т.е. скучновата липса на качествени дрешки, готини аксесоарчета – як смартфон, таблет, дрон, скъпи бижутца и пр.). Нерядко, в зависимост от това колко е арогантен, побойникът ловува като причаква своите жертви, за да джоби парите им за закуска или просто ги дарява с гръмогласното си остроумие (днес, социалните мрежи са любимо поле за изява на репресирания гений на чаровния гадняр, стоящ на последния чин). Но едно е безусловно: за него/нея е важно да има куха публика, която да ръкопляска и възторжено да валидизира въпросните героични \"подвизи\".  Макар впоследствие руското посолство да призна историческата роля на фигури като подпредседателя на Народното събрание Димитър Пешев, на митрополитите Стефан и Кирил, на десетки български общественици за спасяването на евреите, по никакъв начин не променя констатацията, че поведението на руските институции е грубо манипулативно. Съвсем не между другото, директорът на Руското военноисторическо общество  Михаил Мяхков  подкрепи с \"исторически аргументи\" тезата на външното министерство. Позицията на Мяхков бе качена, забележете, на страницата на Руското посолство в България във Facebook. По-важното е, че това Например, само няколко месеца по-рано, президентът Путин заяви, че славянската писменост е дошла в Русия от Македония.  Можем да се обзаложим, че България ще продължи да бъде обект на подобни провокации. Макар в момента да е регионална политическа сила, Русия има претенциите да бъде сред световните лидери и дори да е хегемон. Нейната стратегия за външнополитическо въздействие има много пластове. Виртуалният залп на \"Аврора\", на който станахме свидетели преди няколко дни, е само един от тях. За да приобщи и върне към своето лоно заблудените си синове, Кремъл използва консервативна реторика, почиваща на идеята за силна православна църква и традиционни ценности, а също играе върху тънката струна на носталгията по социалистическата ера – тези теми имат множество адепти в България. Монопола върху тях си оспорват партии като БСП и \"Атака\", формации като Национално Движение Русофили на Николай Малинов и др. Има данни, че чрез умело прикривани и прецизно насочвани финансови потоци, произтичащи от Кремъл, са финансирани представителите на популистката радикална левица и десница в цяла Европа. Райските досиета (Paradise Papers) показват, че руските ВТБ и \"Газпром\"  са направили големи инвестиции в Twitter и Facebook. Дали и как Кремъл може да ги е използвал, за да оказва въздействие върху интернет гигантите, а оттам и върху стотици милиони потребители, предстои да се изясни. Има обаче редица доказателства, че Москва се е опитала да дирижира президентските избори в САЩ, не само чрез дейността на лоялни хакери (DCLeaks), но включително чрез създаването на фиктивни Facebook знаменитости като  Мелвин Редик , който направи сензационни разкрития за Хилъри Клинтън, Джордж Сорос и т. н. В тази връзка можем само реторично да попитаме Каква трябва да бъде реакцията на българските институции и общество, конкретно по отношение на случаи като този за неизвестните до сега подвизи на Червената армия? На първо място, ако нещо сме научили още от училищния двор, то е че толерирането на насилника е опасно и вредно. От една страна, всеки побойник и дразнител се разтреперва от въодушевление тогава, когато не срещне съпротива. От друга, обаче целта на провокативното поведение е да извади от равновесие, да унижи, предизвиквайки екстремни емоционални реакции от обекта на завоалираната комуникация. Следователно, българските власти трябва да са готови да \"отвърнат на удара\" едновременно решително, но и запазвайки хладнокръвие, като се придържат към дипломатическия тон, протокол и етикет.  В случая с подобни прозрачни манипулации не трябва да пропускаме, че като цяло фактите са на наша страна. Разбира се написаното не означава да не бъдем самокритични, да се бием в гърдите с повод, и без повод (конкретно по \"казуса\" повдигнат от МИД, трябва да признаем, че повече от 11 000 евреи от Тракия и Македония са изпратени в лагерите на смъртта, оцеляват само дванадесет от тях; и да, след присъединяването ни към Тристранния пакт, в България са приети антисемитски закони).  Не си заслужава да се впускаме и в излишна патетика. С индоктринирани интерпретатори на историята е безсмислено да се спори. В този контекст, мисля, че позицията  на българското външно министерство  беше коректна. Реакцията на президента Румен Радев обаче бе по-обтекаема – той оцени думите на Захарова като провокация или \"дълбоко непознаване на историята\". Ще се отнася до това как обществото изобщо трябва да постъпи в такива казуси – вместо с раздразнение, не е излишно да проявяваме, когато това е уместно, и доза здравословен хумор. Не е зле, когато чуем за претенциите на Москва, да си припомним например стария виц, че руският физик Александър Попов е изобретил радиото, за да слуша Би Би Си. Второ, и съвсем накратко, трябва да е ясно, че място за ценностен релативизъм няма. България е направила своя геополитически избор – ние сме член на НАТО и ЕС. Разбира се, че Студената война продължава в една или друга форма. И тя се води и от двете страни. Нашето дередже може и да е основателен повод за меланхолия. От една страна, сме сред популярните хлапета в махалата, защото сме част от ЕС, една от най-мощните икономики в света. От друга – ние сме неудачниците, черните овци в този елитен клуб. Не трябва да забравяме обаче че България е най-бедната и корумпираната държава в ЕС не защото демокрацията е нещо лошо  , не защото \"лошите\" са ни измамили или изиграли на 10-ти ноември, а заради нашите собствени \"елити\", които в огромната си част са наследници на тези отпреди 1989 г. ", "date": "2017.11.07", "title": "Виртуалният залп на \"Аврора\" и България"}
{"url": "http://www.dnevnik.bg/sviat/2017/11/07/3073706_gelzenkirhen_obviniava_bulgari_i_rumunci_che_e/", "text": "Гелзенкирхен е смятан за най-бедния град в Германия - поне що се отнася до средния доход на глава от населението. Жителите на този 260-хиляден град в Рурската област получават средно 16 274 евро годишно след отчисление на данъци, здравни, пенсионни и социални осигуровки. Средният нетен доход в Германия възлиза на 21 600 евро годишно, съобщи тези дни порталът derwesten.de. \"Бежанци, но и много българи и румънци\" В Гелзенкирхен си имат обяснение за този негативен рекорд. \"В случая става дума за средностатистическа стойност, пресмятана въз основа на доходите на всеки един жител на града - като започнем от бебетата и стигнем до старците. Освен това в нашия град живеят около 13 000 души, които поради личната си ситуация нямат никакви доходи - бежанци, но и много българи и румънци\", обяснява пред електронното издание Мартин Шулман, говорител на община Гелзенкирхен. Шулман бърза да добави, че заради свободата на придвижване в рамките на ЕС българите и румънците естествено имат пълното право да се заселят в Гелзенкирхен. Но това сваляло средностатистическия доход в града: \"Ако извадим горепосочената група от статистиката, нещата биха изглеждали по съвсем различен начин\", посочва Шулман. От всичко това обаче не следва, че жителите на Гелзенкирхен едва свързват двата края, казва още говорителят и уточнява, че наемите и разходите за живот в града са изгодни. \"В нашия град човек може да живее добре с малко пари. Затова и мигрантите идват при нас\", казва Шулман и цитира една друга статистика, според която Гелзенкирхен е сред градовете с най-голям брой на младежите, които преждевременно прекъсват училище. \"Тук става дума за мигранти, които не говорят немски език. Гелзенкирхен не може да направи нищо\", казва Шулман. По-нататък говорителят обяснява, че и други градове в Рурската област имат подобни проблеми. \"В град Есен например ситуацията е сходна. Само че там статистиките са по-добри благодарение на богатите южни квартали, където децата никога не са виждали хора с черна коса\", твърди Шулман. \"Бедни, без познания по немски, без професия\" През тази година медии от Рурската област многократно писаха за българите и румънците в Гелзенкирхен. От няколко публикации става ясно, че през пролетта общият им брой е възлизал на около 6 400 души. Според \"Вестфелише Нахрихтен\", това не е особено много на фона на 260-хилядното население на града. Въпреки това обаче \"тази група мигранти изправя общината пред огромни предизвикателства\", твърди изданието и обяснява, че повечето български и румънски граждани в Гелзенкирхен са бедни, не говорят немски и нямат професия.", "date": "2017.11.07", "title": "Гелзенкирхен обвинява българи и румънци, че е най-бедния град в Германия"}
{"url": "http://www.dnevnik.bg/skorost/2017/11/07/3073568_video_reno_predstavi_avtomobil_koito_sam_zaobikalia/", "text": "Френската компания \"Рено\" е разработила подпомагаща водача система, която реагира при препятствия на пътното платно и предприема действия за избягването му. Подобна технология до момента не е показана от друг производител. Системата е рожба на \"Рено Оупън иновейшън лаб\", която работи в Силициевата долина в САЩ. Тестовете на новата технология показват, че тя се справя не по-зле от най-подготвените водачи. Плановете на групата \"Рено\" са до 2022 година да има на пазара 15 модела, в които има различни технологии от автономните автомобили. Компанията работи и по пускането на коли, които могат да се придвижват без намесата на водача.", "date": "2017.11.07", "title": "Видео: \"Рено\" представи автомобил, който сам заобикаля препятствия"}
{"url": "http://www.dnevnik.bg/sviat/2017/11/07/3073719_v_belgrad_chakat_oficialna_reakciia_na_skandalno/", "text": "В неотдавнашно интервю руският посланик в Белград Александър Чепурин остро и крайно недипломатично обиди сръбската опозиция, колегата си от Украйна и американския представител Хойт Ий. Въпреки това министерството на външните работи на Сърбия още не е решило дали да го отпрати заради това, дали да го предупреди или дали изобщо да реагира. В интервю за \"Спутник\" Чепурин се подигра на Хойт Ий, като го нарече \"75-ия заместник на 24-ия помощник\", за украинския посланик каза, че е част от \"усташката власт\". Той не спря дотук. Обвини сръбската опозиция, която отиде на среща с Хойт Ий, че е антисръбска. На всичко това сръбското външно министерство, което можеше поне да предупреди Чепурин, още не е реагирало. \"Блиц\" попита Ивица Тончев, държавен секретар в МВнР, ще излезе ли министерството с позиция по случая с руския посланик. \"Това е добър въпрос, но ние не оповестяваме предварително нашите реакции\", каза Тончев. На молбата ни да коментира поведението на Чепурин, както направи в случая с украинския посланик, той отказа да го направи. \"Аз не съм тук да мисля. Има министър Ивица Дачич, разни сектори в МВнР, има колегиум, където се взимат решения. Още не сме решили нищо. Може да има реакция, може да няма\", каза Тончев за \"Блиц\". Преди няколко дни обаче той реагира бързо след също толкова скандалното изказване на украинския посланик в Белград Олександър Александрович, който каза, че Русия използва Сърбия \"като още един инструмент да унищожи Европа\". Тогава Тончев каза, че всички действия на украинския посланик в Сърбия се свеждат до опити за нарушаване на отношенията на Сърбия с Русия и подчерта, че ако украинският дипломат продължи да излиза извън рамките на Виенската конвенция, министерството ще бъде принудено да предприеме \"обичайните при такива случаи стъпки\". В МВнР поясниха, че изявлението на Тончев на практика представлява \"последно предупреждение преди отказване на гостоприемство\". Очевидно руските посланици в Сърбия могат да се държат \"по-свободно\", тъй като и предишни техни недипломатични изказвания минаваха без санкции и предупреждения. В изявленията си Чепурин нерядко говори, че Русия не е против европейските интеграции на Сърбия, но подчертава и че ЕС не трябва да бъде единствената ни опция. Той казваше дори, че единственият формат, който той вижда, е \"Сърбия да се присъедини към жизнената сила на Русия\", защото ЕС не може да осигури на страната ни икономическо възстановяване. \"Девойката не може да разчита на сватба, ако младежът разбере, че е готова на всичко\", каза по един повод Чепурин, говорейки за европейските интеграции на Сърбия. Преди четири години той ни определяше и червени линии, когато каза, че за Русия е неприемливо Сърбия да влезе в НАТО. \"Би било пълна глупост някой от Сърбия да допълзи и да моли за приемане в НАТО след бомбардировките, които й нанесоха щети за 120 милиарда долара. Това е червена линия, която не е в интерес на Русия\", каза съвсем открито Чепурин на един форум през ноември 2013 г., когато се занима и с приемането на Черна гора в алианса. \"В политиката, както навсякъде, има маймуни. Това е като мода\", каза той по този повод. Предшественикът му Александър Конузин използва още по-невъздържан език. На форум, организиран през 2011 г. от белградския форум за сигурност, Конузин стана от публиката, взе микрофона, застана насред залата и нервен, започна невъздържано да крещи. Той направи това след като един от участниците каза, че Русия защитава Сърбия само заради интересите си. \"Тук се говори за несъществени неща, а не по истински теми като тази за Косово. Ние имаме еднакни интереси и ще защитаваме вашата страна въпреки интересите на някои сърби страната ви да бъде поставена под чужд контрол\", каза Конузин. Той добави и че в Сърбия има хора, които са готови да продадат икономически капацитети на когото и да е, но не и на руснаците, макар да съзнават, че така ще ги проварлят и накрая извика: \"Има ли сърби тук?\"", "date": "2017.11.07", "title": "В Белград чакат официална реакция на скандално интервю на руския посланик"}
{"url": "http://www.dnevnik.bg/skorost/2017/11/07/3073724_mirizlivko_za_10_000_evro_-_trabant_stana_na_60_godini/", "text": "Трабантът - колата символ на всекидневието в комунистическа Източна Германия продължава да очарова, омайва и забавлява. Има търсене на резервни части, надежди за увеличаване на цените, планира се разширяване на музея в чест на \"малкия миризливко\", пише ДПА.  Шейсет години след като първият Trabant P50 слиза от конвейера в източногерманския град Цвикау на 7 ноември 1957 година, малката кора с кръгли фарчета все още има почитатели. \"Трабантът е кола, която просто се отличава от всички останали\", казва Франк Хофман, който кара жълт модел P601.  От родния си град Цвикау, недалеч от границата с Чехия, той управлява онлайн компания за доставки по пощата на резерви части, които се произвеждат в малки количества.  До спирането на производството на трабантите през 1991г., година след обединението на Германия, от култовия автомобил са произведени около три милиона броя.  Когато Хофман започва бизнеса си през 2003 година, малцина вярват, че ще се задържи дълго. Компанията му обаче расте и в момента предлага 1500 различни части - от най-малките винтчета до цели двигатели. \"Трабантът е пълната противоположност на днешния високотехнологичен свят\", разказва ентусиастът.  По думите му за ремонт на един трабант са необходими минимални технически познания благодарение на простия метод на производството му.  Точно това е мисията, зададена от източногерманското правителство през 1954 година - малката семейна кола да бъде здрава, икономична и евтина.  По това време има недостиг на ламарина, така че дизайнерите измислят прочутото купе от синтетичния материал дуропласт.  Малката кола с двутактов двигател и мазната струя пушек от ауспуха и досега е символ на социализма и плановата икономика. Малко след появата му на пазара властите спират по-нататъшното му развитие, чак до края на 80-те, когато в новите модели Трабант са монтирани четирицилиндрови двигатели, произведени от Volkswagen.  Тогава обаче Източна Германия приближава края си, а култовата кола е изживяла времето си.  За доставчика на части Хофман липсата на технически напредък между 1958 и 1991 г. е улеснение - той не се нуждае от номера на модела от определена година, тъй като повечето части на практика са едни и същи. В момента в Германия има 34 500 лицензирани трабанта, чиито собственици не са само от бившите източни провинции.  Волфганг Кислинг е председател на Международния регистър на Трабант, който държи всички права върху марката и маркетинга. Кислинг забелязва интерес сред по-младите хора, който според него не може да бъде обяснен единствено с носталгия. Малкият автомобил е на път да стане колекционерски обект, достоверно реконструиран спрямо оригиналните характеристики.  Трабантът вече не може да бъде възприеман като инвестиция, но добре запазени модели като Trabant Tramp - гражданската версия на военния Kuebel - могат да достигнат цена около 10 000 евро.  В родния град на Трабанта в момента тече подготовка за голямо изложение за \"малкия миризливко\". Автомобилният музей \"Аугуст Хорх\" в Цвикау се разширява и е отворен за нова постоянна експозиция, по-голямата част от която ще бъде посветена на трабанта.  Сред експонатите ще бъде \"Номер 57\" от първата серия от 150 коли. ", "date": "2017.11.07", "title": "\"Миризливко\" за 10 000 евро - \"Трабант\" стана на 60 години"}
{"url": "http://www.dnevnik.bg/bulgaria/2017/11/07/3073727_ot_gerb_iskat_za_prestupleniia_pri_privatizaciiata/", "text": "От ГЕРБ планират промени в Наказателния кодекс, който да увеличат давността за престъпления, свързани с приватизацията, от 10 на 47 години, съобщи днес по БНТ председателят на комисията по правни въпроси в парламента Данаил Кирилов. Той не скри, че това няма да е лесно, но от управляващата партия щели да се поучат от неуспеха с текстовете за премахване на давността за престъпленията по времето на комунистическия режим. Такива текстове бяха приети през септември 2015 година, но  Конституционният съд ги отмени . Кирилов допълни, че сега ще се работи \"с внимателност и вдъхновение\" и промените в Наказателния кодекс щели да бъдат съобразени с Конституцията и европейското право. Кирилов уточни, че вече трети ден се работи по подготовката на промяната на текстовете в НК, касаещи давността при приватизационните сделки и наказанията за подобни престъпления. В отговор на въпрос, той обяви, че макар да са минали доста години от раздържавяването на основната част от предприятията, извършено между 1994 и 1998 година, следи за сделките и нередности по тях, могат да се намерят. Данаил Кирилов каза още, че прокуратурата е действала назад във времето по приватизационните сделки. \"Правила е опит да разследва обективно, защо не е стигала до резултат, това е друг въпрос\", допълни той. Попитан защо няма присъди, депутатът уточни, че народните представители отговарят само за политическата воля. \"Ние трябва да гарантираме, че няма да изтече давността. Да дадем време на наказателния съд да разследва\", добави председателят на правната комисия.", "date": "2017.11.07", "title": "От ГЕРБ искат за престъпления при приватизацията давността да е 47 години"}
{"url": "http://www.dnevnik.bg/biznes/2017/11/07/3073725_ebvr_povishi_prognozata_si_za_ikonomicheskiia_rastej/", "text": "Европейската банка за възстановяване и развитие (ЕБВР) днес преразгледа към повишение очакванията си за икономическия растеж на България за 2017 и 2018 година, съобщи БТА. Институцията е повишила с 0.3 пункта до 3.5 процента прогнозата за тази година и с 0.2 пункта до 3.2 процента за догодина, сочат данните от доклада, публикуван на сайта на банката. През 2017 и 2018 година, според ЕБВР, икономическият растеж на страната ни ще бъде движен от частното потребление и инвестициите, като фискалната консолидация продължава, а приносът на нетния износ за растежа остава отрицателен заради силното вътрешно търсене. След като нарасна с 3.9 процента през 2016 година, брутният вътрешен продукт (БВП) на България се увеличи с 3.6 процента и 3.9 процента за първите две тримесечия на 2017-а. Частното потребление стана основен двигател на растежа тази година в резултат на дефицитния пазар на труда, 10-процентово повишаване на средната заплата на годишна основа и засилващо се потребителско доверие, отбелязва международната банка. Правителствените разходи останаха под натиск заради бюджетното затягане и прехода към нов програмен период на финансиране от ЕС, което доведе до бюджетни излишъци през 2016 година и първите три тримесечия на 2017 година, констатира ЕБВР. След три поредни години на спад, през 2016-17 година инвестициите нараснаха, движени от частния сектор, пише още в частта за България. В резултат на засилващото се вътрешно търсене, което е двигател на вноса, приносът на нетния износ към растежа обаче е станал отрицателен през първата половина на тази година, допълва банката. Като цяло за региона на Югоизточна Европа ЕБВР очаква средният растеж да се ускори, достигайки 3.6 процента през 2017 година, след което да се забави до 3.3 процента през 2018 година. Няколко страни, особено Румъния и Турция, се радват на темпове на растеж, сравними с предкризисните нива от средата на миналото десетилетие, изтъква банката.", "date": "2017.11.07", "title": "ЕБВР повиши прогнозата си за икономическия растеж на България"}
{"url": "http://www.dnevnik.bg/biznes/2017/11/07/3073673_durjavata_izgrajda_biznes_inkubator_vuv_vidin/", "text": "Изпълнителната агенция за насърчаване на малките и средните предприятия ще изгради бизнес инкубатор във Видин. Това обяви кметът на града Огнян Ценков по време на пресконференция свързана с проекта \"Трансгранично партньорство за насърчаване на заетостта и движението на работната сила\", който е съфинансиран от Европейския съюз. Партньор на агенцията в изграждането на бизнес инкубатора ще е Регионалната асоциация за подпомагане на малките и средниje предприятия в румънския град Калафат. Инкубаторът ще бъде в съществуваща общинска сграда, от която е предоставен един етаж за ползване. Целта на инкубатора е подпомагане на трансграничната трудова мобилност. В него ще се провеждат семинари и обучения, предимно професионални и в различни области. Предвижда се организиране и провеждане на панаир на труда, където инвеститорите и работодателите ще представят възможности за заетост и бизнес в трансграничния регион. С реализирането на проекта ще бъдат обучени над 1000 души в различни курсове. Бизнес инкубаторът ще прави и постоянни курсове за търсещите работа в страната и чужбина. Проектът е на стойност близо 452 хил. евро, от които 384 хил. евро са съфинансиране от ЕС.", "date": "2017.11.07", "title": "Държавата изгражда бизнес инкубатор във Видин"}
{"url": "http://www.dnevnik.bg/sport/2017/11/07/3073734_ludogorec_shte_smeni_kletkata_za_gosti_sus_sektor_s/", "text": "Лудогорец\" се подготвя да започне изграждането на сектор за гостуващи фенове, обяви изпълнителният директор Ангел Петричев пред \"Дарик\". По думите му клубът е поискал промяна в договора за концесията на стадиона, тъй като в него е записано, че най-напред трябва да бъде модернизиран сектор А. \"Чакаме да завърши полусезонът, за да започне строителството на новия сектор Г, който ще бъде огледален на трибуна \"Моци\". Разбира се, с някои неща, които касаят сигурността на стадиона. Но като цяло общата визия ще се спази, както е по проект. В никакъв случай няма да е нещо, което да е притеснително за гостуващите фенове\", заяви Петричев. \"Този сектор поне по мнение на строителите ще бъде по-лесен от строежа на сектор В, така че предполагам ще бъде готов по-бързо\", допълни той. \"Лудогорец\" търпи много критики от гостуващите агитки в България, които определят сектора в сегашния му вид като \"клетка\" и \"аквариум\". Петричев обясни, че трибуната е в сегашния си вид заради предишни инциденти с фенове на гостуващи отбори.", "date": "2017.11.07", "title": "\"Лудогорец\" ще смени \"клетката\" за гости със сектор с визията на трибуна \"Моци\""}
{"url": "http://www.dnevnik.bg/sport/2017/11/07/3073061_broiat_na_jalbite_sreshtu_sudiistvoto_v_bulgarskiia/", "text": "Съдията ограби труда на момчетата. Подаваме жалба срещу съдийството.\" Ако сте почитател на българския футбол, вероятно често чувате тези думи в изказванията след мачовете в Първа лига. Последният случай е свързан с двубоя между \"Лудогорец\" и ЦСКА, в който  червените обявиха, че подават жалба , макар да  спечелиха с 2:1 в Разград . В общия случай загубите на терена се преглъщат трудно от играчи и ръководители и тежестта \"пада\" върху съдиите. Всъщност се оказва, че между заканите за действия и делата има голяма разлика. Справка от съдийската комисия към БФС за \"Дневник\" показва, че реално подадените жалби срещу съдийството след мачове в елита на българския футбол във всеки един от последните четири сезона се броят на пръстите на двете ръце. Притеснителен обаче е резкият скок този сезон. Ако от 2014-15 до 2016-17 са били общо по пет или шест на година (средно по една жалба на шест-седем кръга), то този сезон само до 11-ия кръг (когато е изготвена справката) са били шест. В търсене на справедливост Правилникът гласи, че ако един клуб е недоволен от съдийството, в рамките на един час след края на срещата трябва да заяви намерението си да подаде жалба, обясни председателя на съдийската комисия Петър Петров пред \"Дневник\". След това има три работни дни, в които да подаде официално жалбата и да плати таксата, която за Първа лига е 500 лева. Жалбата трябва да е придружена от детайлно описан видеоматериал със спорните моменти. Следва едноседмичен срок, в който комисията заседава и се произнася. До 11-ия кръг в елитната дивизия са били постъпили общо девет заявки, но реално подадените жалби са шест. Според Петров клубовете говорят открито след мачовете, че ще подадат жалба, най-вече за да направят \"психологическа и медийна атака\". Той заяви, че иска промяна и от следващия сезон едночасовият срок да отпадне и да остане единствено времето за реално подаване на жалба. \"Това е повече популизъм\", смята шефът на футболните съдии. Клубовете се жалват, керванът... За последните три години най-много жалби са постъпили от клубове, играли срещу \"Лудогорец\" (4) и \"Ботев\" (3). След това се нареждат ЦСКА и \"Левски\".с по две. За това време най-много жалби са подадени от \"Берое\" - четири, а \"Черно море\" е втори с три. Доста активен се оказва новакът \"Септември\", който дотук през сезона е подал две жалби. Петров е загрижен заради резкия скок на броя подадени жалби през настоящото първенство. \"Естествено, че съм притеснен. Това ми е трети сезон начело на съдийската комисия. Направихме съкращения и реформи и някои от тези, които останаха, имат слабо представяне.\" Шефът на съдиите си обяснява грешките с липса на качества. \"Затова се освобождаваме от такива съдии\", посочи той. И даде за пример наложените наказания на реферите след мачовете \"Верея\" - \"Левски\" и \"Черно море\" - \"Септември\". \"В последните кръгове няма такива грешки, значи съдиите се справят\", допълни той. По думите му \"жалба се подава, когато грешките влияят на крайния резултат\" и дава да се разбере, че недоволството на ЦСКА след мача с \"Лудогорец\" \"го няма никъде\", защото червените са спечелили. От \"Българска армия\" поискаха наказание на съдията Драгомир Драганов и екипа му, защото \"всички видяха, че те ощетиха нашия клуб\". Основните претенции на ЦСКА бяха за изгонването на голмайстора Фернандо Каранга и за неотсъдена дузпа срещу Кевин Меркадо. Петров смята втория жълт картон на бразилския нападател за справедлив. \"Според инструкциите на УЕФА, когато ръката се използва като инструмент, това е жълт картон\", заяви шефът на съдиите. Казусът с мача в Разград остава един от многото. По-важното, което трябва да е сигнална лампа за съдийската комисия, е, че този сезон разликата между заканите за подаване на жалби и реалното подаване на жалби се стопява и броят на недоволните расте.", "date": "2017.11.07", "title": "Броят на жалбите срещу съдийството в българския футбол бележи притеснителен скок"}
{"url": "http://www.dnevnik.bg/zdrave/2017/11/07/3072881_meditaciiata_e_evtina_i_efikasna_terapiia_sreshtu/", "text": "Многобройни проучвания са показали ползите от медитацията върху сърдечно-съдовата система и общото здравословно състояние. Дори да няма особен ефект при някои хора, това е безплатна и безвредна практика, която обаче може да изненада приятно други. Това се казва в нова  разработка  по темата на най-голямата здравна неправителствена организация в САЩ - Американската кардиологична асоциация, която обединява усилията на общо 22 милиона медицински специалисти и доброволци за обучения, изследвания и обществено информиране за здравето на сърцето. В доклада асоциацията препоръчва медитацията като евтино и ефикасно допълнение към традиционните лечения и мерки срещу сърдечно-съдовите проблеми, като се позовава на редица изследвания от последните десетилетия, включително на Харвардския медицински университет. В  статията на \"Харвард\"  от 2013 г. изводите са, че медитацията в различните й разновидности, помага за намаляване на  , които пък са сериозни рискови фактори за повишено кръвно налягане, за хормонален дисбаланс (заради натрупване на хормоните на стреса като кортизол и адреналин) и с времето - за сърдечно-съдови инциденти като инфаркт и инсулт. Статистическият анализ на престижния медицински университет показва, че тези рискове и показатели при хората, които практикуват медитация, са \"значително по-ниски\" и в здравословната норма. В други изследвания, цитирани от Американската кардиологична асоциация, се посочва и че медитацията има благотворно влияние върху мозъка и дори изменя начина, по който той работи, като прави хормоналните му реакции към стресовите ситуации по-балансирани. С други думи - помага дългосрочно на човек да се справя с напрежението в ежедневието си. При някои експерименти от наличните по темата, количеството и качеството на данните не са достатъчни за категорично потвърждаване на тезата, но пък всички са в една посока - за ползи и отсъстващи потенциални вреди от този вид практика. Медитацията е практика, която датира от хиляди години, но в съвремието има много разновидности, пригодени към динамичния начин на живот на хората в развитите общества. Медитация може да се изпълнява чрез визуализиране, чрез звуково стимулиране, дори чрез активно осъзнаване на обкръжението и приемането на фактите от живота безкритично. От \"Харврад\" дават и формула от 5 стъпки, която всеки може да следва за медитация вкъщи:", "date": "2017.11.07", "title": "Медитацията е евтина и ефикасна терапия срещу сърдечно-съдовите болести, напомнят специалисти"}
{"url": "http://www.dnevnik.bg/v_pamet/2017/11/07/3072989_vremeto_e_osobeno/", "text": "След текста може да видите и видео (първа част) от  Доброто е потънало в многозаконието. Справедливостта често пада жертва на изкусна аргументация. Истината е безсилна пред корупцията. Времето е особено. Обществото ни дири стабилност не в морала си, а в институции. Ала институциите се състоят все от хора; хората пък често нямат морал. Времето е особено. - знаем закона, но сме забравили приличието; - търсим формални доказателства за очевидното; - спазваме процедури, за да загърбим разума; - решения се вземат колективно, но не за да са мъдри, а за да са безотговорни. Времето е особено. - Полуграмотните са на почит; - Безчестните са богати; - Честните – нечути; - Пред Храма дъни чалга, а Св. Синод не е разбрал. Времето е особено. - правото, колкото по-съвършено става, толкова се оказва по-безмощно и в това е неговият парадокс; - за общество ни, което започва да разчита само на правото, това право е напълно безполезно. Днешното, освен че е особено, е и доста объркано. Но и това не е ново – спомнете си Ботевото \"погледът мрачен, умът не види, добро ли, зло ли насреща иде\". Към 140 години оттогава. Все сложно и все объркано. И все особено. Тъкмо повод да кажете като милиони преди вас – \"Искам да съм честен, но ми пречат\". Рядко ще сте пред съдбовни избори. Развратът иде от малките компромиси и от ежедневността на злото. Ще маскирате страха си като разумност, алчността си – като предвидливост, а безчестието си – с изкусна аргументация. Ако изберете светлата страна, ще ви е трудно, вероятно бедно, може би самотно и – със сигурност – несправедливо. Награда не се предвижда. И въпреки това този избор неизменно го прави голяма част от вас. Така че, бъдете спокойни – изборът е ваш. И не търсете оправдания. Защото изборът е ваш. Gaudeamus igitur! София, 12 юни 2010 г. Това трябваше да бъдат няколко приветствени думи към Випуск 2010 на Юридическия факултет на СУ. Не се получиха много приветствени.", "date": "2017.11.07", "title": "Времето е особено"}
{"url": "http://www.dnevnik.bg/regioni/2017/11/07/3073105_ovladian_e_pojarut_vuv_veliko_turnovo/", "text": "Овладян е пожарът, който  вчера възникна в месокомбината във Велико Търново , предаде Би Ти Ви. Огънят горя в производствено хале с площ 6 дка, с оборудване за производство и съхранение на месни продукти. В гасенето се включиха 12 пожарни екипа, които са работили на терен близо 6 часа до локализирането на пожара. Снощи не беше отчетено замърсяване на въздуха над Велико Търново над нормата. Би Ти Ви посочва, че не е имало пряка опасност за населението, тъй като месокомбинатът е в район без жилищни сгради в близост. Когато пожарът се е разразил, в сградата не е имало служители.", "date": "2017.11.07", "title": "Овладян е пожарът във Велико Търново"}
{"url": "http://www.dnevnik.bg/sport/2017/11/07/3073104_hiliadi_fenove_posreshtnaha_berbatov_v_indiia_v_2/", "text": "Запалняковците на \"Керала\", които са определяни за най-добрите в Индия, създадоха невероятна атмосфера и с песни посрещнаха българина. \"След първоначалния шок от това колко много хора го чакат, той извади телефона си и засне видео, снимайки морето от хора, което го посрещна\", написаха в Индия. Местните медии информираха, че преди Бербатов подобно посрещане от феновете на \"Керала\" е имал единствено новият треньор на тима Рене Мюленстийн, благодарение на когото българинът подписа с клуба. Двамата работиха заедно в \"Манчестър юнайтед\", където специалистът беше част от щаба на  сър Алекс Фъргюсън . Запалянковците на \"Керала\" вече обещаха, че ще напълнят своя стадион \"Джавахарлал Неру\" за първия двубой. Съоръжението е с капацитет от 75 хиляди зрители. Бербатов  обеща да направи нещо специално за феновете на \"Керала\". Тимът е двукратен финалист в Суперлигата, но се надява тази година да спечели титлата. \"Когато пълниш стадиона за всеки мач и има повече от 50 хиляди души, тогава футболистите трябва да дават нещо специално от себе си. Аз ще го направя, винаги се опитвам да играя красив футбол и да побеждавам\", завърши Бербатов.", "date": "2017.11.07", "title": "Хиляди фенове посрещнаха Бербатов в Индия в 2 часа след полунощ"}
{"url": "http://www.dnevnik.bg/bulgaria/2017/11/07/3073062_skritata_kartinka_na_edin_proekt_za_85_mln_lv/", "text": "Месец след като правителството обяви, че отпуска 85 млн. лв. за ново трасе на бул. \"Васил Левски\" във Варна, проектът, финансовите разчети за реконструкцията и строителните книжа, свързани с нея, продължават да са сред най-строго пазените тайни на местната администрация. Това става известно от отговорите на въпроси, зададени от \"Камарата на геодезистите в България\" по Закона за достъп до обществена информация. Отправеното искане касае документи, които според сега действащото законодателство, би трябвало да са публични. Парите за реконструкция на бул. \"Васил Левски\" бяха отпуснати с Решение на Министерския съвет на 11 октомври т.г.  Проектът е част от мащабна инвестиционна програма , която общината трябва да изпълни до 2020 г. Тя беше шумно представена на 6 август, когато местната администрация разпространи на бъдещия булевард. По време на правителствено заседание пак в началото на август министър-председателят Бойко Борисов обяви: \"Те даже имат готовност още в събота (12 август) да започне изпълнението на този проект\". Три месеца по-късно от общинската администрация продължават да не дават ясен отговор на въпросите има ли изработен технически проект за реконструкцията на булеварда, издадени ли са строителни разрешения и на какво основание в момента се извършват частичните дейности по подмяна на подземни комуникации по трасето му. Подобна информация не е качена и на сайта на администрацията, въпреки че това е задължително според текстовете на Закона за устройство на територията. В него е записано, че \"Кметът на общината организира поддържането на архив на одобрените устройствени планове и измененията им, на издадените строителни книжа и публични регистри на всички актове за изработване и одобряване на устройствени планове и на измененията им, на издадените разрешения за строеж и на въведените в експлоатация строежи\". Според председателя на Камарата на геодезистите в България Йоан Каратерзиян още на 29 август т.г. от там са поискали по Закона за достъп до обществена информация справка и документи, касаещи предстоящото строителство. Основание за искането са били заявеният мащаб на предстоящата реконструкция, към нея, както и свързаните с това разходи на публични средства. Поисканата от камарата информация касае Техническите и работни проекти на основното и локалните трасета на бул. \"Васил Левски\", проектите за изместване на подземните комуникации, за промяна на коритото на дерето по протежение на булеварда, за предвидените мостови съоръжения и пешеходни подлези и т.н. Поискани са и подробните устройствени планове, послужили като основа на проектирането. Със същото заявление по Закона за достъп до обществена информация са поискани и доказателства за наличието на предвидени средства в бюджета на Варна за отчуждаване на имотите, които ще бъдат засегнати от бъдещото строителство, както и за настаняването на граждани, за които отчужденото жилище е единствено. Според публикация на Каратерзиян в сайта на Камарата на геодезистите в България след искането за достъп до документите по проекта, че администрацията на варненския кмет Иван Портних е възложила преработка на съществуващи проекти за реконструкцията на булеварда. За тази цел е предвидена сериозна сума - около 1 млн. лв.. С отговора си на заявлението за достъп до публична информация в края на септември, общинската администрация във Варна на практика е отказала достъп до нея. \"Поисканата информация попада в обхвата на членове от Закона за авторското право и сродните му права, регламентиращ закрилата на одобрени архитектурни проекти, одобрени проекти по устройствено планиране, карти, схеми, планове и др.\", пише в отговора си секретаря на общината Нора Момчева. Според нея поисканите проекти са именно обекти на авторско право и по тази причина те не могат да бъдат предоставени.. Според Камарата на геодезистите подобно твърдение противоречи на истината, тъй като Но дори и да са, отказът за предоставянето им е неправомерен, тъй като в Закона за достъп до обществена информация има специален текст, уреждащ подобни случаи. Според него когато обработката на поискана информация би могла да доведе до нарушаване на авторски права, тя се предоставя във форма, която се определя от съответния орган (в случая Община Варна, бел. ред)\" . В отговора на заявлението за достъп до информация, подписан от Нора Момчева, е записано също, че поисканото от Камарата на геодезистите копе от регулационния план на бул. \"Васил Левски\" може да бъде прегледано само в оригинал \"с приемо-предавателен протокол в тридесетдневен срок\" от получаване на решението за това. \"Всеки, с минимални познания по българското законодателство, ще разбере е написал в сайта на организацията, която председателства Йоан Каратерзиян. Не може да се поставя краен срок, след който предоставената информация няма да е достъпна. Освен това Законът за устройство на територията, е регламентирал, че \"Одобрените подробни устройствени планове се публикуват на интернет страницата на органа, който ги е одобрил...\". Тази информация, е публично достъпна в нейната цялост по силата на закона, без да е необходимо да се иска предоставянето ѝ\". Опитът на \"Дневник\" от последните няколко месеца също показва, че общинската администрация във Варна все по-често прибягва до фактически откази от удовлетворяване на заявления за достъп до обществена информация с мотиви, които очевидно противоречат на закона. Следващата стъпка, която заявителят може да предприеме в подобни случаи е обжалване на отказа пред Административен съд. Но практиката показва, че подобни дела продължават не по-малко от две години. Дори при благоприятен изход за искащия сед този срок получената информация най-често вече е неактуална или направо ненужна. да предостави проект за усвояването на 85 млн. лв., отпуснати от правителството, за ремонта на бул. \"Васил Левски\", припомня  друг подобен, но от 2013 г.  Тогава пак с решение на Министерския съвет (оглавяван и тогава от Бойко Борисов) за ремонта на бул. \"Владислав Варненчик\" в града спешно бяха отпуснати 5 млн. лв. Разследване на \"Дневник\" показа, че това се е случило на око - без финансова обосновка за реалната стойност на строителните работи . По-късно се оказа, че освен произволно определен този разход е бил абсолютно необоснован. По това време местната администрация вече бе започнала изпълнението на проекта си за Интегриран градски транспорт, финансиран по програма \"Регионално развитие\". Той бе на стойност 115 млн. лв. и в него бяха предвидени средства за ремонта на същия булевард.", "date": "2017.11.07", "title": "Скритата картинка на един проект за 85 млн. лв."}
{"url": "http://www.dnevnik.bg/sviat/2017/11/07/3072994_kremul_oshte_turkalia_komunisticheskata_topka_ot_luji/", "text": "Още древният римски философ Августин Блажени е казал, че е по-добре да претърпиш поражение с истина, отколкото да спечелиш с лъжа. Лениновата лъжа за комунизма, че този строй щял да осигури по-добър живот на селяните, работниците и интелектуалците, победи през есента на 1917 година. Всички клетви и уверения се оказаха обаче празни обещания. Марксизмът-ленинизмът се превърна в \"опиум за народите\", в оправдание за зверски убийства, грабежи и безчет други престъпления в името на една идеология. Комунистическите лидери съсипаха живота на няколко поколения, избиха милиони хора, предизвикаха най-масовите гонения на християни в човешката история. Така наречената Октомврийска революция беше огромна катастрофа, която сложи своя трагичен отпечатък върху целия ХХ век. Кажете истината! Болшевишките историографи разполагаха с предостатъчно време, за да разкрасят Октомврийската революция и да я представят като събитие, каквото всъщност никога не е имало: народно въстание на масите срещу Временното правителство, инсталирано след Февруарската революция. Истината обаче е друга. На 7 ноември 1917 заможните жители на Санкт Петербург гледат представление на Фьодор Шаляпин. В същото това време по-бедните хорица се редят на опашки, за да си купят брашно и захар на силно завишени цени - в крайната фаза на Първата световна война обикновените руснаци са заети предимно с физическото си оцеляване. Но каквото и да са правили руснаците на този ден, повечето от тях не са искали и да чуят за болшевиките - въпреки умората от войната, въпреки разочарованието от политиката. Ленин и Троцки обаче са обладани от желанието да вземат властта. И понеже никой не защитава Временното правителство, планът им сработва. Именно оттук тръгват всички по-нататъшни беди. В наши дни е редно да се запитаме как се отнася сегашното руско правителство към катастрофата от 1917 година. По този въпрос Кремъл изглежда безпомощен и объркан, а това впечатление се засилва от противоречивите му действия. Нищо чудно всъщност, тъй като властовият апарат в Москва и до днес носи отпечатъка на съветската ера. Решенията там се взимат от хора, които са социализирани по времето на комунизма. Хора, които са израснали с митовете и лъжите на червената пропаганда. За съжаление днешна Русия не разполага с морален авторитет от ранга на личности като Александър Солженицин или Андрей Сахаров. Личности, които без недомлъвки да нарекат революционерите на Ленин с истинските им имена: фанатици, престъпници, крадци, убийци. Вместо това техните деяния се омаловажават. 100 години по-късно: още една лъжа Показателно в това отношение е едно мероприятие, което се провежда на 7 ноември в Санкт Петербург: четене на стихове както на \"червените\", така и на белогвардейците. Идеята на организаторите е да покажат, че и от двете страни на гражданската война, отнела живота на 5 милиона души, са се сражавали \"патриоти\". Така президентът Путин ще може да се изяви като големия помирител на нацията. От политическа гледна точка това може и да е разбираемо, защото мантрата на Путин гласи именно стабилност. В крайна сметка обаче Кремъл всъщност съдейства за изфабрикуването на една нова лъжа за Октомврийската революция. Защото Ленин, Троцки и Сталин не са били никакви патриоти. Още преди 500 години Мартин Лутер е казал, че лъжата е като снежна топка: колкото по-дълго я търкаляш, толкова по-голяма става. С риск да прозвуча патетично, ще добавя това: само \"слънцето на истината\" може да стопи \"комунистическата топка от лъжи\". Дано бъдещите поколения в Русия имат повече смелост да погледнат историческата истина в очите. Едва тогава Русия ще започне да се отнася подобаващо към ужасяващите събития отпреди 100 години.", "date": "2017.11.07", "title": "Кремъл още търкаля \"комунистическата топка от лъжи\" за Октомврийската революция"}
{"url": "http://www.dnevnik.bg/sviat/2017/11/07/3073107_fbr_ne_e_znaelo_che_strelecut_ot_teksas_ima_prisuda/", "text": "Военновъздушните сили на САЩ не са изпратили криминалната история на стрелеца от Тексас Девин Кели в базата данни на ФБР, предаде БТА. Кели е заподозрян за  убийството на 26 души в неделя в черква в Съдърланд Спрингс , в щата Тексас. Девин Кели, бивш военнослужещ във ВВС, е бил осъден през 2012 г. от военен съд по две обвинения в домашно насилие срещу своята съпруга и доведения си син. Тази информация обаче не е била подадена в базата данни на ФБР - Националния център за криминална информация. Правилата на Пентагона изискват информация за присъди на военнослужещи за домашно насилие да бъде предавана в базата данни на ФБР, посочва Асошиейтед прес. Ройтерс отбелязва, че по силата на федерален закон е забранено да се продава или предоставя оръжие на осъден за домашно насилие срещу член на семейството или дете. \"Военновъздушните сили проверяват какво е направено с криминалното досие на бившия военнослужещ Девин Патрик Кели след присъдата му за домашно насилие от 2012 г.\", каза говорителка на военновъздушните сили. \"ВВС ще направят цялостен преглед на своите бази данни, за да се гарантира, че досиетата за други подобни случаи са предадени коректно в базата данни. ВВС поискаха освен това генералният инспектор в министерството на отбраната да провери цялостно досиетата и процедурите в министерството\", добави тя. ", "date": "2017.11.07", "title": "ФБР не е знаело, че стрелецът от Тексас има присъда"}
{"url": "http://www.dnevnik.bg/bulgaria/2017/11/07/3073113_deloto_za_izgorelite_tjutjunevi_skladove_v_plovdiv/", "text": "Окръжният съд в Пловдив ще разгледа делото по жалбата на 44-годишния Любомир Данчев, който беше осъден на първа инстанция на 4 години затвор за палежа на Тютюневите складове в Пловдив. Данчев беше обвинен за това, че на 20 август миналата година е запалил един от тютюневите складове, който се намира на ул. \"Екзарх Йосиф\" № 13. След това пожарът се разпростря и върху други постройки и в крайна сметка унищожи четири сгради - паметници на културата. Пожарът е представлявал и опасност за живущите наоколо. Данчев иска да бъде оправдан изцяло, защото твърди, че по време на пожара не е бил в сградата. Защитата твърди, че от една незагасена цигара не може да се разрази толкова мащабен пожар. На първа инстанция делото бе разглеждано от председателя на Районния съд в града, днес Данчев ще се изправи отново пред шефа този път на Окръжния съд.", "date": "2017.11.07", "title": "Делото за изгорелите тютюневи складове в Пловдив започва на втора инстанция"}
{"url": "http://www.dnevnik.bg/sviat/2017/11/07/3073038_edin_vek_sled_prevrata_na_bolshevikite_toi_moje_da_se/", "text": "Превратът, който болшевиките извършват в Русия точно преди 100 години и по-късно наричат \"революция\", е възможен и днес според близо 30% от руснаците. За тях юбилеят от събитието, определило в голяма степен ХХ век и много от събитията до днес, не е нещо особено. Но самата т.нар. Октомврийска революция те оценяват като велико събитие в историята на човечеството. В същото време анализът на това какво помнят от историята и как разбират механизма зад случилото се показва, че населението има само повърхностни и разпокъсани познания, а между академичното изучаване на историята и масовото образование зее пропаст. Това сочат данни от социологически проучвания през последните месеци, включващи и отношение към конкретни личности от събитията от 1917 г. Запитани дали в днешна Русия може да се повтори случилото се преди век, 7% отговарят с \"определено да\", 21% с \"по-скоро да\", но все пак доминиращото мнозинство избира \"по-скоро не\" (38%) и \"определено не\" (21%). Руското общество така и не е изработило единна или доминираща позиция към революцията - отношението е противоречиво и включва както устойчиви конструкции от съветската пропаганда, така и критични елементи от годините на перестройката, разказа Алексей Левинсон, ръководител на социално-културните изследвания на \"Левада център\". Това са вътрешно противоречиви и трудно обясними с формална логика, но съществуващи редом, позиции. От една страна, руснаците продължават да смятат събитията от края на октомври 1917 г. за най-великото събитие на ХХ век, а от друга, се съгласяват, че то е нанесло огромни щети на основните национални интереси на страната. От трета страна, те продължават да смятат, че превратът е бил неизбежен и така болшевиките се възприемат като по-малкото зло, защото ако не са били те, други - и вероятно още по-зловещи - сили са щели да завземат властта. \"Да не ровим в миналото\" Допитването на \"Левада център\" от март 2017 г. показва, че за 44% \"трябва да се знае повече за този период, за да не се повтарят грешките на миналото\". Но за 34% \"трябва да се продължава напред и да не се рови какво е станало през 1917 г.\", а за още 20% \"изучаването на миналото не вреди, но в сегашната ситуация това не отговаря на потребностите на времето\". За 48% превратът на болшевиките е бил неизбежен, докато за 32% случилото се е можело да бъде избегнато. За по-малко от година делът на първата група намалява (53% през април 2016 г.) и силно се увеличава (от 15% на 21%) този на отговорилите с \"не мога да преценя\". През последните 20 години допитването на \"Левада център\" показва, че неизменно около 48-50% казват, че революцията е изиграла положителна роля в историята на Русия. Променя се само категоричността в тази позиция - групата, отговаряща с \"много положителна роля\", намалява от 19% на 10%, а тази на \"по-скоро положителна\" расте от 28% до 38%. Същото е в противоположния лагер - \"по-скоро отрицателна роля\" са посочвали 21% през 1996г. и 25% сега, а безспорно осъждащите преврата и последвалите събития са намалели от 12% на 6%. Въпреки огромното сътресение, което предизвиква превратът за икономиката и обществото, включително и последвалата гражданска война, руснаците днес му дават положителна оценка. За 25% той е \"открил нова епоха в историята на народите на Русия\", а за 36% е \"дал тласък за социално-икономическото им развитие\". Според 21% революцията е \"забавила тяхното развитие\", а за 6% (най-ниският показател досега) тя е била \"катастрофа\". \"Всичко в руската история е добро\" Левинсон обяснява, че на практика подобно отношение е бягство от заемането на позиция. Хората знаят, че ако откровено подкрепят Октомврийската революция, това ги поставя в конфликт с президента Владимир Путин, тъй като неговият режим категорично не обича каквито и да е протести, бунтове и призиви за промяна или сваляне на властта. От друга страна, не се одобрява и пълното отричане на събитието, от което се е родил СССР, символите и структурите на който продължават да се експлоатират от същата власт. Съвременната история на Русия се почита като едно цяло, сякаш всичко в нея е добро, дори очевидно негативните събития, коментира социологът. Това е обяснението и за отговорите на въпроса \"Смятате ли, че след 1917 г. Русия е продължила да се развива, следвайки своите традиции и национални особености, или е направила завой по чужд за нея път?\". Днес 50% от участниците в анкетата смятат, че нищо не се е променило, въпреки съпроводеното със смъртта на милиони хора ликвидиране на частната собственост, унищожаване на религиозните институции, масови репресии и преследвания на населението. (За сравнение - през 1998 г. така са смятали 27%). Отговорилите, че Русия е поела по необичаен за нея път, са 35% (46% през 1998 г.). Групата \"трудно ми е да отговоря\" се е свила наполовина - от 28% на 15%. Неприемането от анкетираните на бурни събития и предпазливост какво говорят си личи и от отговорите на въпроса \"Ако можехте да започнете живота си отново, кой исторически период бихте избрали?\" Една трета 33% отговарят \"Сега, при президента Владимир Путин\" и \"В годините на Брежнев\" (28%), определяни от историците като период на цялостен застой на СССР. Третата по големина група (11%) отговаря \"Ще отида да живея в друга държава\". Въпреки прогонването от страната на хиляди от най-талантливите творци на културата, налагането на съвършено различна естетика от страна на болшевиките и продаването в чужбина на неизмеримо количество артефакти в последвалите години днес за 41% революцията не е нанесла сериозни щети на руската култура. Със \"съгласен съм\", че превратът е бил тежък удар за културата, отговарят 49%. Интересно е, че преди 27 години първата група е била 17% и се е увеличила почти два пъти и половина, а втората е била 69% и се е свила с близо една трета. Защо се случи революцията от 1917 г. Любопитно е и кои причини за преврата посочват анкетираните. От октомври 1990 г. насам неизменно водещият отговор е \"трудното положение на трудещите се\" (50% - най-ниският подобен показател досега), следван от \"слабостта на правителството\" (45% - най-високият показател досега). Показателно е разрастването на групата анкетирани, избиращи отговора \"Заговор на враговете на руския народ\" - през 1990 г. те са били 6%, през 2011 г. - 11%, но през 2017 г. са вече 20% и това става третата по важност причина за Октомврийската революция. Другите по-отчетливи отговори са \"Екстремизмът на политически авантюристи\" (19% - най-високият показател досега) и \"Стихийната агресивност на тълпата\" (15%). Един от най-интересните въпроси, задаван на анкетираните, е как биха постъпили, ако превратът се случваше пред очите им. Неголяма част (12%) отговарят, че биха заели страната на болшевиките; 16% - че биха си сътрудничили с тях по някои въпроси; два пъти по-малко (8%) биха се противопоставили, 14% биха избягали в чужбина, а най-голямата група (33%) са онези, които биха се \"снишили\" - без да участват в събитията, да изчакат те да преминат. Сталин - пръв революционер? Що се отнася до ключовите фигури от онези времена, на първо място непоклатимо стои Владимир Улянов-Ленин. Но с годините делът на хората, които посочват конкретни имена, намалява, т.е. има устойчив процес на забрава. С едно- единствено изключение - Йосиф Сталин. Когато през 90-те години анкетираните са питани кои най-известни имена от революцията помнят, Сталин е някъде на шесто място. Днес той се е изкачил на второ място, измествайки далеч по-значими за реалните събития личности като Лев Троцки, Феликс Дзержински и император Николай II. Троцки, който има основна заслуга за командването на въоръжените отряди и дълги години е почитан по света като истинския революционер, свалил законната власт, е почти забравен. Анкетираните руснаци си спомнят за него едва когато им покажат примерен списък с имена на исторически личности от 1917 г. Резултатите от 2017 г. на въпроса \"Кой от дейците от времената на революцията предизвиква у вас симпатии?\" показват 26% за Ленин, 24% за Сталин и по 16% за Дзержински и Николай II. През 1990 г. подреждането е било съвсем различно - Ленин е събирал 67%, Дзержински - 45%, императорът - едва 4%, а Сталин - само 8%, т.е. колкото Нестор Махно, анархистът, командвал Революционната армия на Украйна, но после обърнал се срещу болшевиките. Тази еволюция на образа на Сталин в контекста на 1917 г. е един от необичайните процеси в общественото съзнание, коментира Левинсон. Той се наблюдава и в други социологически анкети и обяснението е, че Сталин е търсен, включително защото е налаган от властите с цел легитимация фигурата на Владимир Путин. Общественото съзнание не го свързва на първо място с революцията, в която той не е играл основна роля, а с победата във Великата отечествена война, но ефектът от тази победа се разпространява върху всички други събития, допълва социологът.", "date": "2017.11.07", "title": "Един век след преврата на болшевиките той може да се повтори, смятат почти 30% от руснаците"}
{"url": "http://www.dnevnik.bg/kultura/2017/11/07/3072932_spektakul_vuv_virtualna_realnost_gostuva_na_festivala/", "text": "Спектакъл-игра, в който зрителят се пренася във виртуалната реалност и сам избира какво ще се случи, ще гостува на Фестивала за свободен театър в София от 11 до 17 ноември. Британският WHIST има 76 различни сценария в зависимост от избора на зрителя и е и нещо като психологически тест - накрая участниците ще получат анализ на избора си от специалист от Музея на Фройд в Лондон. Спектакълът е вдъхновен от идеите на Фройд. С помощта на очила за виртуална реалност и в специална среда публиката ще попадне в свят, където технологиите, физическият театър и звуковите ефекти се пресичат. Преживяването продължава един час, а зрителите са свободни да обследват новия свят, както пожелаят - целта е да освободят инстинктите, страховете и мечтите си. Само 200 души ще могат да преживеят едночасовото представление, което в София ще се играе на 16 и 17 ноември в Галерия 2.0 (ул. \"6 септември\" 26). Всеки от тях ще попадне в този свят индивидуално. Билетът струва 15 лв. в предварителна продажба и 20 лв. на място и може да бъде закупен от  Epay Go. Тазгодишното издание на фестивала за независим театър ACT се провежда от 11 до 17 ноември под мотото \"Временна реалност\". В програмата влизат осем български и четири чуждестранни постановки от Франция, Израел, Германия и Великобритания. По традиция фестивалът ще предложи и богата паралелна програма със срещи, работилници, менторски програми и събития. ", "date": "2017.11.07", "title": "Спектакъл във виртуална реалност гостува на Фестивала за свободен театър"}
{"url": "http://www.dnevnik.bg/sport/2017/11/07/3073102_fifa_i_profsujuzut_na_futbolistite_podpisaha_dogovor/", "text": "Международната футболна федерация (ФИФА) и Международната федерация на професионалните футболисти ( FIFPro ) подписаха договор за партньорство, който цели да защитава интересите на играта. Срокът на договора е шест години и той трябва да заздрави връзките между двете организации, както и да подобри управлението на футбола по целия свят. След подписаното споразумение стана ясно, че FIFPro ще оттегли жалбата, която подаде срещу ФИФА в Европейската комисия през 2015 г. Тогава организацията поиска прекратяване на сегашната система за трансфери във футбола, която нарече \"подлъгване на феновете и създаване на неравномерно съревнование сред клубовете\". Очаква се ФИФА и FIFPro да създадат работна група, която да проучи сегашния начин за осъщестяване на трансферите и да предложи потенциални промени. \"Днес отбелязваме важен етап в подобряването на глобалното управление на професионалния футбол. Бях свидетел на безпрецедентно сътрудничество между ФИФА, FIFPro и Асоциацията на европейските клубове. Това бяха сложни преговори с всички заинтересовани страни, но в крайна сметка това споразумение е от полза на всички, а крайният победител е футболът\", каза президентът на ФИФА  Джани Инфантино . Освен това беше постигнато споразумение между двете организации, както и  Асоциацията на европейските клубове  и Форума на световните лиги, за ускоряване на разрешаването на спорове между клубове и играчи, особено когато става въпрос за договори или изплащане на заплати. Инфантино уточни, че двете организации имат за цел да работят в тясна връзка с всички клубове и всички национални федерации по света и да се вслушат в техните съвети какво трябва да се подобри или промени. Президентът на FIFPro Филип Пиат обяви, че сътрудничеството е демонстрация на \"нов дух от ФИФА\". Той смята, че скоро ще станем свидетели на най-големите промени във футбола от 2001 г. насам.", "date": "2017.11.07", "title": "ФИФА и профсъюзът на футболистите подписаха договор за партньорство"}
{"url": "http://www.dnevnik.bg/bulgaria/2017/11/07/3073117_pensioniraniiat_bojidar_dimitrov_shte_pishe_memoari_i/", "text": "След оттеглянето си вече пенсионираният бивш директор на Националния исторически музей Божидар Димитров ще пише мемоарите си и политически анализи. \"Ще се занимавам с политически анализи. Там съм особено силен\", смята той. В интервю за \"Нова телевизия\" Божидар Димитров \"анализира\" руската позиция, че Червената армия е отговорна за спасяването на българските евреи,  изказана  миналата седмица в изявление от говорителя на руското външно министерство Мария Захарова. \"Нито Москва, нито Русия го е казала това, казала го е една пикла, която няма и цици, както всички рускини. Пикла без цици\", обобщи Божидар Димитров. По думите му изказването е личен \"гаф на мацката, сигурно са я наказали вече\". \"Трябва да внимаваме, защото сме само една буболечка до мечката, защото, дори без да иска, може да ни смачка\", смята бъдещият политически анализатор за отношенията между България и Русия. Той коментира и решението на ДПС от миналата седмица да реализира \"политика на демонтаж на коалицията с националистическите партии\". \"Всякакви монтажи и демонтажи ги прави българският народ чрез гласуване. Нямам как да стане, ДПС трябва да се яви на избори, за да може чрез депутатите на ГЕРБ да направи мнозинство. Никога няма да го направи. Както и да го погледнеш, това е една етническа партия\", коментира Димитров. По думите му и ДСБ, и БСП вдигат шум, за да не бъдат забравени. \"Затова са и тези подскоци на БСП с втората или третата братовчедка на този или онзи, а ДПС подскача за демонтаж, защото братовчедите му са в местната власт\", смята той. \"А Бойко Борисов изобщо не се притеснява, подсмихва се, реже ленти.\" Според Божидар Димитров опозицията в България не е достойна, трябва да се намери нова. \"Опозицията не е излишна, иначе няма да има демокрация. Трябва да се намери друга опозиция. Все ще може да се намери една нова партия. Погледнете как пръкват на Запад партиите от места, от които не очакваш\", посочи още той.", "date": "2017.11.07", "title": "Пенсионираният Божидар Димитров ще пише мемоари и политически анализи"}
{"url": "http://www.dnevnik.bg/na_put/2017/11/07/3072892_kakvo_kazva_izborut_na_miasto_v_samoleta_za_haraktera/", "text": "До пътеката или до прозореца? Почти всеки пътуващ със самолет има категоричен отговор на този въпрос, като аргументите са различни, но единодушие цари по един въпрос – мястото по средата е най-нежеланото, пише британският в. \"Телеграф\". В името на вечния дебат къде е по-удобно медията се консултира със специалисти, за да открие плюсовете и минусите на всяка опция. Пътуващите до прозореца имат на разположение място за облягане и чудесна гледка. За сметка на това са барикадирани в местата си и трябва да разместят двама други души, когато решат да отидат до тоалетната или да се пораздвижат. От друга страна, седящите до пътеката могат да стават колкото често пожелаят, без да пречат никому, а имат и повече място за краката си. Минусът – много е възможно точно в момента, в който се настанят удобно или задремят, да се наложи да станат, за да направят място на спътника си от вътрешната страна. \"Вълшебното място е това на границата между класите или до аварийния изход, където има достатъчно място да минеш покрай съседите си, без да им разлееш питиетата\", казва експертът по пътувания Гилбърт От, според когото седалката до прозореца е за предпочитане. Зад избора могат да стоят и социални мотиви: дали пътникът е по-склонен да притеснява другите, или да понесе малко неудобство. \"Пътниците, които предпочитат прозореца, са по-склонни да упражняват контрол, действат на принципа \"всеки за себе си\" и по-лесно се дразнят. Те предпочитат да си създават собствено \"гнездо\" и да съществуват в собствения си балон\", коментира психологът д-р Беки Спелман. По тази логика, казва тя, хората, избрали пътеката, са по-резервирани и по-внимателни към околните.", "date": "2017.11.07", "title": "Какво казва изборът на място в самолета за характера на човек"}
{"url": "http://www.dnevnik.bg/politika/2017/11/07/3073119_partiia_dost_shtiala_da_zakriva_ofisi_zaradi_problemi/", "text": "Председателят на ДОСТ Лютви местан заяви, че партията му има проблеми с финансирането, и отрече тя да е получавала средства от Турция. \"Ще се наложи и да закрием офиси, защото имаме сериозни проблеми с финансирането\", каза Местан пред Би Ти Ви и добави, че постъпленията на партията са единствено от членски внос и дарения на членове и симпатизанти. \"Аз като председател на партията категорично отричам да сме получили и стотинка от Турция\", каза още той. Попитан за фондация \"Асоциация Бату платформ\", за която преди време  прокуратурата съобщи, че е финансирала незаконно предизборната кампания на ДОСТ , Местан заяви: \"Аз съм тук да говоря за политиката на ДОСТ, а не за някакви фондации, за чието съществуване научих от съобщението на прокуратурата. Нямам комуникация с тази фондация.\" В края на октомври главният прокурор поиска прекратяване на дейността на \"Асоциация Бату платформ\", като се мотивира с разследване, според което на 14 март тя е получила 100 хил. евро през турска банка, а средствата са използвани за купуване на хранителни пакети. Пакетите според държавното обвинение са раздадени от членове на ДОСТ на избиратели в 15 града, за да бъдат мотивирани да гласуват за партията на изборите за 44-о Народно събрание. \"Единствените пакети, чието раздаване беше спряно от полицията в Кърджали, са закупени със средства от партията. Хранителните пакети бяха предназначени за раздаване след изборите и са раздадени след изборите\", заяви днес Местан. Той посочи, че партията е публикувала фактурата, с която са купени пакетите. Попитан за искането на съпредседателя на \"Обединени патриоти\" Красимир Каракачанов прокуратурата да се самосезира заради думите на Местан, че България трябва да признае съществуването на турско етническо малцинство, лидерът на ДОСТ заяви: \"Ако г-н Каракачанов не поиска прокуратурата да се сезира за мои действия, това означава, че не ставам за политик.\" На въпрос ходил ли е скоро в турското посолство Местан отговори утвърдително, като посочи,че ръководството на партията е отишло \"на едно прощално кафе\" с посланик Сюлейман Гьокче, който през лятото бе отзован малко преди края на мандата му и изпратен в Гватемала.", "date": "2017.11.07", "title": "Партия ДОСТ щяла да закрива офиси заради проблеми с финансирането"}
{"url": "http://www.dnevnik.bg/sviat/2017/11/07/3073145_glavniiat_prokuror_na_sasht_sushto_shte_bude_razpitvan/", "text": "Министърът на правосъдието и главен прокурор на САЩ  Джеф Сешънс  ще даде показания идната седмица пред комисията по правосъдието към Камарата на представителите, разследваща руска намеса в изборите в САЩ миналата година, предаде агенция \"Ройтерс\". Според трима източници, запознати с разследването, това ще даде възможност министърът да бъде разпитан за досегашните си изявления за контактите на членове на предизборния екип на президента Доналд Тръмп с руски представители. Миналата седмица сенатори демократи поискаха Сешънс да даде показания, след като се появи информация, че в предизборната кампания е имало опити да се уговори среща между републиканския кандидат за президент  Доналд Тръмп и руския президент Владимир Путин . Това според сенаторите демократи е в противоречие с предишни изявления на Сешънс пред Конгреса. Опитите да се уговори среща Тръмп - Путин, каквато не се е състояла, са описани в съдебни документи, с които разполага специалният прокурор  Робърт Мюлър , разследващ ролята на Русия в предизборната кампания миналата година. От тях става ясно, че съветникът на кампанията на Тръмп  Джордж Пападопулос  казал на 31 март 2016 г. на среща с външнополитически съветници на кампанията че \"има връзки, които може да помогнат да се уреди среща между кандидата Тръмп и президента Путин\". На тази среща присъствали и Тръмп, и Сешънс. Демократите искат да разпитат Сешънс, защото през октомври той е казал пред сенатската комисия по правосъдието, че не е имало контакти между членове на екипа на Тръмп и посредници на руското правителство или поне той не знае да е имало такива контакти. Изслушването на Сешънс засега е насрочено за 14 ноември.", "date": "2017.11.07", "title": "Главният прокурор на САЩ също ще бъде разпитван по \"руското разследване\""}
{"url": "http://www.dnevnik.bg/sviat/2017/11/07/3073148_sujuznik_na_berluskoni_specheli_izborite_v_siciliia/", "text": "Съюзник на бившия италиански премиер  Силвио Берлускони  печели регионалните избори в Силиция с малка преднина пред кандидата на популисткото Движение \"5 звезди\". Изборите в Сицилия се следят внимателно, тъй като са смятани за своеобразна генерална репетиция за парламентарните избори в Италия, които е възможно да се състоят през март, предаде ДПА. Резултатите от гласуването в Сицилия, минало при ниска активност от 46.8%, показват, че с най-добри шансове за националните избори са дясноцентристката опозиция и  Движението \"Пет звезди\" . При преброени почти 99% от бюлетините кандидатът на Берлускони Нело Музумечи, бивш заместник-министър на труда и член на Европейския парламент, води с 40 процента пред Джанкарло Канчелери, за когото в неделя са гласували 34.6%. \"От все сърце благодаря на избирателите в Сицилия, че откликнаха на призива ми. Сицилия избра пътя на промяната\", написа Берлускони във \"Фейсбук\" и заяви, че резултатът е предзнаменование за успех на националните избори през 2018 г. Въпреки победата на Музумечи основаната от комика Бепе Грило партия също заяви, че е доволна от представянето си. \"Гласуването не ни донесе председателския пост (на правителството) в Сицилия, но това е началото на вълна, която може да ни донесе 40 процента\", написа кандидатът за премиер на Движението \"5 звезди\" Луиджи ди Майо, имайки предвид целта, която формацията си поставя на общите избори догодина. Най-голямо поражение в Сицилия претърпяха една от управляващите сили на национално равнище - Демократическата партия, и нейният лидер и бивш премиер Матео Ренци. Техният кандидат Фабрицио Микари остана далеч зад първите двама с подкрепа от само 18.6%. След него с 6.1 на сто е по-левият Клаудио Фава. Лошото представяне вероятно ще окуражи критиците на Ренци и ще го принуди да търси сближаване с левите дисиденти, които напуснаха партията му през последните месеци. Някои анализатори са на мнение, че е преувеличено да се говори за лоши новини за Ренци, защото Сицилия по традиция е по-консервативно настроена и се е знаело, че там демократите няма да се представят добре. В общонационалните допитвания обаче левоцентристите не изостават толкова много от десноцентристите и изпреварват популистите. ", "date": "2017.11.07", "title": "Съюзник на Берлускони спечели изборите в Сицилия"}
{"url": "http://www.dnevnik.bg/sport/2017/11/07/3073111_ljuis_hamiltun_e_izbegnal_plashtaneto_na_danuci_za/", "text": "Световният шампион във  Формула 1 Люис Хамилтън  е избегнал плащането милиони паундове данък за пътувания със своя частен самолет, разкрива \"Досиета от Рая\". Стойността не се съобщава, като тече разследване, но според документите чрез сложна схема 32-годишният пилот е успял да си възстанови платените 3.3 млн. паунда ДДС, които са платени след покупката. Летателния апарат Challenger 605 на канадската компания \"Бомбардие\" е купен от пилота за 16.5 млн. паунда. Разследването беше излъчено в предаването Panorama по BBC One. Самолетът е внесен на остров Ман, а според законите всеки летателен апарат, закупен извън Европейския съюз, подлежи на 20% ДДС, за да може да се движи свободно из континента. Съгласно законодателството на Великобритания и Европейския съюз Хамилтън би имал право на данъчна отстъпка, ако самолетът се използва само за бизнес цели. Документацията обаче показва, че една трета от пътуванията на пилота са от частен характер. Световният шампион купи самолета си през 2013 г. и от тогава лети с него из целия свят за състезанията от  календара на Формула 1 , както и за промоционални събития на отбора си \"Мерцедес\" и всичките си спонсори. Адвокатите на Хамилтън са обяснили пред разследващите, че няма нищо незаконно и твърдят, че той не е извършил нищо нередно. \"Като световен спортист, който плаща данък в голям брой страни, Люис разчита на екип от професионални съветници, които движат неговите дела. Тези съветници увериха Люис, че всичко е наред и въпросът е в ръцете на адвокатите му\", съобщи говорителят на пилота. Плаща ли данъци Хамилтън От години Хамилтън, подобно на много други пилоти от Формула 1, живее в Монако. Освен това британецът има имот и в Швейцария, така че избягва да плаща данъци в Обединеното кралство, които са доста по-високи. Според списъка на \"Сънди таймс\" за най-богатите хора във Великобритания пилотът е №1 сред всички спортисти. Той е заработил 25 млн. паунда за последната година, а според изданието състоянието му възлиза на 131 млн. паунда. Съвсем скоро се очаква той  да подпише нов договор с \"Мерцедес\" , който да влезе в сила веднага и да е до края на 2020 г. Вероятно Хамилтън ще получава по 40 млн. паунда на сезон, което ще е рекорд за Формула 1. Британецът е рекламно лице на \"Л'Ореал\", \"Пума\", Bose и енергийната напитка Monster Energy, от които получава близо 8 млн. годишно. \"Състезавам се в 19 различни страни и печеля парите си на 20 места по света, така че плащам данъци там. Освен това давам своето и за моята родина, като имам екип от близо 1000 души, които получават заплати, а аз плащам данъци за това. Така че не виждам проблем къде живея\", каза преди време Хамилтън. Професорът по данъчно право от Университета в Лийдс Рита де ла Фериа обясни, че може да се докаже, че Хамилтън нарушава законите. \"Ако използваш частен самолет за лични цели, прикривайки ги като бизнес пътувания, то това е схема за избягване на плащане на данъци\", съобщи тя. Разследващите имат доказателства за много пътувания на звездата, след като той публикува доста снимки и в профилите си в социалните мрежи. Хамилтън често пътува до екзотични места по света, а сред най-верните му спътници са двата му английски булдога –  Роско и Коко . Клиент или собственик Според разследването на \"Досиета от Рая\" Хамилтън купува самолета за 16.5 млн. паунда чрез своя фирма на Британските Вирджински острови и веднага след това го отдава на лизинг на друга компания на остров Ман. Поредица от прехвърляния предоставя на Хамилтън възможност да възстанови платените 3.3 млн. паунда ДДС върху бизнес сделката. Освен това след множеството трансформации самолетът \"Бомбардие\" се отдава на лизинг на фирмата BRV Limited със собственик Люис Хамилтън, както и на пилота като частно лице. В документите  Хамилтън  е вписан като \"краен клиент\" на самолета. Според разследващите обаче нещо липсва. В един имейл, изпратен преди окончателното подписване на чартърните споразумения и вноса на остров Ман, съветникът на пилота пише: \"Бих искал да изпратя имейл на Люис тази вечер и да се опитам да се свържа по телефона с него, за да разговаряме.\" Други документите показват, че почасовата ставка на лизинговия план е била променена от 2000 паунда на 5500 за един ден, като по този начин компанията на остров Ман реализира печалба благодарение на търговски лизинг. Става ясно, че според договора самолетът се отдава за 80 часа месечно на Хамилтън и 160 на компанията BRV. Според разследващите така се опитва да се прикрие кое пътуване е от частен характер и кое по работа. Освен това според законодателството на Великобритания само две трети от платения ДДС може бъде възстановен, ако изобщо в случая с пилота може да се докаже, че той претендира правомерно за подобна транзакция.", "date": "2017.11.07", "title": "Люис Хамилтън е избегнал плащането на данъци за пътувания с личния си самолет"}
{"url": "http://www.dnevnik.bg/photos/2017/11/07/3073140_fotogaleriia_kakvo_krie_temza/", "text": "Кости, мухлясалa грейка за топла вода, ръждясали клещи, дантелени бикини, позлатен часовник, писмо на литовски език в бутилка... Това са само част от находките, които фотографът на \"Ройтерс\" Стефан Вермут открива по поречието на река Темза. Вермут прекарва два месеца в събиране на предмети, които реката изхвърля, за да ги заснеме и покаже една моментна картина на състоянието ѝ.", "date": "2017.11.07", "title": "Фотогалерия: Какво крие Темза"}
{"url": "http://www.dnevnik.bg/regioni/2017/11/07/3073197_nova_telefonna_izmama_e_za_evtini_durva_sreshtu/", "text": "Нов вид телефонна измама е засечена в села в района на Велико Търново, предаде БНР. Измамниците действат по схемата уреждане на евтини дърва срещу предварително заплащане, се разбра на срещи между полицията и пенсионери в селата Килифарево, Балван и Дебелец. Целта на срещите е полицаите да разясняват на възрастните хора как да реагират при подобни телефонни обаждания. Раздават се брошури с примерните схеми, по които действат телефонните измамници. Отделно в тези срещи участват и пожарникари, които информират хората за превантивните мерки срещу битови пожари през отоплителния сезон.", "date": "2017.11.07", "title": "Нова телефонна измама е за евтини дърва срещу предварително плащане"}
{"url": "http://www.dnevnik.bg/sviat/2017/11/07/3073218_fainenshul_taims_nad_polovinata_durjavi_ot_es_sa/", "text": "Повече от половината страни от Европейския съюз се очаква да се присъединят до няколко дни към епохалните усилия за обща отбрана в отговор на натиска върху европейските армии, пише британският в. \"Файненшъл таймс\". Германия и Франция  са начело на преговорите за обединяване на военната логистика и войски за реагиране на кризи, като същевременно си сътрудничат за разработване на ново поколение танкове. Поддръжниците на т.нар.  постоянно структурирано сътрудничество в отбраната  (ПЕСКО) смятат, че то е начин за справяне с ограниченията върху разходите за отбраната и призивите на САЩ европейските страни да поемат по-голям дял от грижата за сигурността на Европа. Опитите за постигане на споразумение по инициативата обаче показват, че има напрежение между Париж и Берлин. Франция иска ПЕСКО да бъде колкото се може по-амбициозно от гледна точка на проектите, с които се занимава, а Германия - то да включва максимален брой страни. Основна цел на ПЕСКО е да намали проблемите на оперативната съвместимост, които произтичат от различните оръжейни системи, използвани в Европа. То също така ще съдейства за стремежа на страните да спестяват пари, като комбинират ресурси за проекти, подобни на обявения през юли френско-германски план за построяване на нов европейски изтребител. Според дипломати, цитирани от \"Файненшъл таймс\", държавите от ЕС, които искат да се присъединят към ПЕСКО, очакват официално да съобщят за плановете си на среща на министрите на външните работи и отбраната на 13 ноември. Към Франция и Германия ще се присъединят други големи страни, сред които Италия и Испания, така че официалното начало на проекта да бъде поставено на среща на лидерите от ЕС през декември. Служители заявиха, че първоначално към ПЕСКО може да се присъединят две трети от страните от ЕС или повече. Те обаче предупредиха, че бройката все още варира. ПЕСКО също така се разглежда като \"чадър\" за регионални операции в областта на отбраната, подобни на сътрудничеството между военноморските сили на Белгия и Холандия или Европейското командване на въздушния транспорт, което включва Холандия, Белгия, Франция и Германия. Сред другите обсъждани идеи са съвместни медицински операции и европейски сили за реагиране на кризи. Поддръжниците на ПЕСКО настояват, че инициативата има допълваща роля към операциите на НАТО и алиансът ще продължи да има водещо значение за териториалната отбрана на Европа, отбелязва \"Файненшъл таймс\". / БТА", "date": "2017.11.07", "title": "\"Файненшъл таймс\": Над половината държави от ЕС са готови на обща отбрана"}
{"url": "http://www.dnevnik.bg/sviat/2017/11/07/3073220_na_rusiia_moje_da_otneme_celiia_xxi_vek_za_da_se/", "text": "Бившият съветски лидер  Михаил Горбачов , почитан на Запад като един от лидерите, сложили край на студената война, не вижда шансове в следващите десетилетия Русия да има управление, различно от сегашното, напомнящо за царистките и диктаторски времена. Това заяви пред агенция \"Ройтерс\" американският писател  Уилям Таубман , автор на нова биография на Горбачов, озаглавена \"Горбачов: неговият живот и време\". Таубман, който е удостоен с награда \"Пулицър\", е направил осем интервюта с  Горбачов  за биографията му. Авторът казва, че в Русия бившият съветски лидер никак не е на почит. На въпрос какво е сега отношението на руснаците към Горбачов, който бе популярен през 80-те години на миналия век, Таубман отвръща: \"В Русия мнозина го ненавиждат. Обвиняват го за разпадането на СССР, за загубата на империята и икономическата катастрофа, а и някои го смятат за слаб и нерешителен лидер.\" Според Таубман руският президент Владимир Путин редовно критикува и дори пренебрегва  Горбачов , от което само е спечелил. Програмата на Путин е в пълна противоположност с тази на Горбачов. Путин получи растяща подкрепа, като анексира Крим, като представя Запада за враг на Русия и като се опира на трите царистки принципа: автократично управление,  национализъм и православие . На въпрос дали 86-годишният Горбачов има надежда да стане свидетел на по-демократично управление в Русия, Таубман отвръща: \"Горбачов казва, че на Русия може да са нужни десетилетия, за да се демократизира, може би дори ще ѝ е нужен целият XXI век.\" Горбачов твърди, че е доволен от сегашния си живот, но Таубман се съмнява: \"Вроденият му оптимизъм може би го крепи. Но политическите атаки срещу него продължават и освен това сега той живее сам (като се изключат охранителите, готвачите и шофьорите) в голяма къща в предградие\". / БТА", "date": "2017.11.07", "title": "На Русия може да ѝ отнеме целия XXI век, за да се демократизира, смята Горбачов"}
{"url": "http://www.dnevnik.bg/sport/2017/11/07/3073229_uest_hem_naznachi_deivid_mois_na_miastoto_na/", "text": "Дейвид Мойс е новият мениджър на \"Уест Хем\", съобщиха от клуба. Шотландецът заменя на поста  Славен Билич, който беше освободен  в понеделник заради слабия старт на сезона. След 11 кръга \"чуковете\" са на 18-о място с едва две победи и само девет точки. За Мойс това е завръщане във Висшата лига след само няколко месеца отсъствие. През май той изпадна със \"Съндърланд\" след много слаб сезон (шест победи, шест равенства и 26 загуби) и беше освободен. \"Чуковете\" са четвъртия клуб във Висшата лига, който Мойс ще води, след \"Евертън\", \"Манчестър юнайтед\" и \"черните котки\". \"Искам да приветствам Дейвид с добре дошъл в \"Уест Хем\". За мен и за моя партньор Дейвид Голд това е нещо ново, защото никога не сме назначавали мениджър по време на сезона. Нуждаехме се от някой с опит и достатъчно знания за Висшата лига, вярваме, че Дейвид е точният човек. Сигурни сме, че той ще преобърне представянето на отбора\", каза един от двамата собственици, Дейвид Съливан. Бизнесменът заяви, че Мойс е сред най-уважаваните мениджъри в английския футбол \"заради прекрасната работа, която свърши в \"Евертън\" преди години. \"Уест Хем\" ще направи всичко необходимо, за да може Дейвид да покаже тези свои качества отново\", добави собственикът на клуба от Лондон. Преди мачовете от 11-ия кръг Мойс обяви, че има интерес към работата в клуба от източен Лондон, а за мнозина това беше прието като вкарване на напрежение в работата на Славен Билич. В крайна сметка в събота  \"чуковете\" загубиха с 1:4 от \"Ливърпул\"  и хърватинът беше уволнен. \"Нямам търпение да се захвана за работа, да се срещна с феновете и да усетя, че те са зад отбора. Нуждаем се от подкрепа, за да свършим работата, за която сме в \"Уест Хем\", каза мениджърът. Мойс, който е на 54 години, е на четвърто място във вечната ранглиста сред мениджърите с най-много мачове във Висшата лига. Той има 499, а с повече от него са единствено имена като сър Алекс Фъргюсън (810), Арсен Венгер (801) и Хари Реднап (639). Шотландецът прекара общо 11 години в \"Евертън\", класира няколко пъти тима за европейските турнири и за един финал във ФА къп през 2009 г., загубен от \"Челси\". В последните си седем пълни сезона на \"Гудисън парк\" Мойс класира \"карамелите\" неизменно сред първите осем в класирането. На 9 май 2013 г. Мойс беше обявен за  наследник на легендарния си сънародник сър Алекс Фъргюсън  в \"Манчестър юнайтед\". Кариерата му на \"Олд Трафорд\" започна със спечелването на \"Къмюнити шийлд\", с което шотландецът се превърна в първия мениджър в историята на клуба, спечелил трофей още в дебютния си сезон. Само 10 месеца по-късно обаче Мойс напусна \"Юнайтед\" след 51 мача начело (27 победи и 15 загуби, 52.9% успеваемост). През ноември 2014 г. Шотландецът пое испанския \"Реал\" (Сосиедад), където остана точно година, но спечели само 12 пъти в 42 мача. Между 23 юли 2016 и 22 май 2017 г. Мойс водеше \"Съндърланд\". Новият мениджър на \"Уест Хем\" ще дебютира начело на тима на 19 ноември в гостуването на \"Уотфорд\".", "date": "2017.11.07", "title": "\"Уест Хем\" назначи Дейвид Мойс на мястото на уволнения Билич"}
{"url": "http://www.dnevnik.bg/biznes/2017/11/07/3073272_novite_jilishta_se_uvelichavat_prez_tretoto_trimesechie/", "text": "Увеличаване на новопостроените жилищни сгради през третото тримесечие на годината отчита Националният статистически институт (НСИ). По предварителни данни въведените в експлоатация жилищни сгради за периода са 506, като в тях има общо 2 018 жилища. Спрямо третото тримесечие на 2016 г. сградите са с 30 повече, или 6.3%, докато жилищата в тях намаляват с 361, или с 15.2%. Най-много жилищни сгради са въведени в експлоатация в областите Варна – 82 сгради с 606 жилища, Пловдив – 74 сгради с 214 жилища, и Бургас – 68 сгради с 559 жилища. Най-много са новопостроените жилища с две стаи – 44.7%, следват тези с три стаи – 29.6 на сто, а най-нисък е делът на жилищата с шест и повече стаи – 2.8%. Общата полезна площ на всички новопостроени жилища е 170.3 хил. кв.м, или с 11.8% по-малко в сравнение със същото тримесечие на 2016 г., а жилищната площ намалява с 14.2% до 104.1 хил. кв.м. Същевременно средната полезна площ на едно новопостроено жилище се увеличава от 81.2 кв.м през третото тримесечие на 2016 г. на 84.4 кв.м през същото тримесечие на 2017 година. Най-голяма средна полезна площ на едно жилище е регистрирана в областите Сливен (152.4 кв.м) и Силистра (124.7 кв.м), а най-малка – в Разград (50.0 кв.м), и Шумен (55.2 кв. метра). От въведените в експлоатация сгради със стоманобетонна конструкция са 75.5%, с тухлена - 20.7%, с друга - 2.6%, и с панелна – 1.2%. Най-голям е относителният дял на новопостроените къщи (72.5%), следвани от жилищните кооперации (15.4%). В сравнение с третото тримесечие на 2016 г. броят на новопостроените къщи, сгради от смесен тип и вили се увеличава, докато броят на новопостроените жилищни кооперации намалява.", "date": "2017.11.07", "title": "Новите жилища се увеличават през третото тримесечие"}
{"url": "http://www.dnevnik.bg/sviat/2017/11/07/3073235_velosipedistka_pokazala_sreden_prust_na_trump_be/", "text": "Снимката на Джули Бриксман, на която жената кара колело и показва среден пръст на кортежа на президента на САЩ Доналд Тръмп, обиколи интернет. И тя съзнателно пое публично последиците от тази постъпка, дори с цената на работното си място, предаде агенция \"Франс прес\". \"Той минаваше край мен и кръвта нахлу в главата ми - спомня си 50-годишната самотна майка пред сайта \"Хъфингтън пост\". Рекох си: пак е тръгнал за проклетото си голф игрище.\" Американският президент наистина пътувал за \"Тръмп Нешънъл голф клъб\", разположен на около 40 км от Белия дом, когато черните лимузини от конвоя му задминали велосипедистката, излязла на разходка в събота, 28 октомври. Брендан Смяловски, фотограф от АФП към Белия дом, обезсмъртил грубия ѝ жест, разпространил се бързо в интернет. \"Никога не знаеш какво ще видиш. Никога не знаеш какво може да се случи\", обяснява той и уверява, че когато пътува с президентския кортеж, винаги държи пръста на бутона на камерата. Жената се показа твърде упорита и точно това я прави специална - щом конвоят я задмина, тя успя да ни настигне (заради един червен светофар) и отново даде израз на чувствата си, си спомня фотографът десетина дни след случката. Снимката наистина не давала възможност жената с колелото да бъде разпозната, но тя с гордост я използвала за своите профили във \"Фейсбук\" и \"Туитър\". Това обаче не се харесало на нейните работодатели от строителната компания \"Акима\", изпълняваща поръчки за американските правителство и въоръжени сили. Три дни след инцидента тя била уволнена от поста мениджър по маркетинга. \"Казаха ми: разделяме се с теб\", разказва Джули Бриксман пред \"Хъфингтън пост\" и обяснява, че я упрекнали за \"непристойно поведение\" и \"неприлично съдържание\", поместено в социалните мрежи. Агенцията не е успяла да получи коментар от Бриксман и фирма \"Акима\". /БТА", "date": "2017.11.07", "title": "Велосипедистка, показала среден пръст на Тръмп, бе уволнена"}
{"url": "http://www.dnevnik.bg/sport/2017/11/07/3073274_kairi_urving_zapisa_lichno_postijenie_za_sezona_i/", "text": "Гардът на \"Бостън селтикс\" Кайри Ървинг вкара 35 точки, негово лично постижение за сезона, при деветата поредна победа на тима в  НБА . \"Келтите\" надиграха с три точки 110:107 последния в Източната конференция \"Атланта хоукс\". Двубоят във \"Филипс арена\" в Джорджия не беше никак лесен, като едва в третата четвърт гостите успяха да пречупят \"ястребите\". Освен с 35-те точки Ървинг се отчете със седем асистенции и три борби. В досегашните 11 мача гардът има средно по 22.3 точки, 3.1 борби и 5.7 асистенции, като се доближава до показателите си от  миналия сезон в \"Кливланд кавалиърс\" , който беше най-силният му в Охайо. \"Келтите\" започнаха кампанията с две поредни загуби, но напоследък играят много по-добре, което ги изкачи начело на Изток. Джейсън Тейтъм добави 21 точки за победителите, а центърът Ал Хорфърд беше много близо до трипъл-дабъл. Той вкара 15 точки, овладя 10 борби и даде девет асистенции. За \"Атланта\" най-полезен беше Джеф Шрьодер, който завърши с 23 точки. На Запад шампионът  \"Голдън стейт уориърс\"  победи със 17 точки \"Маями хийт\" - 97:80, въпреки че записа най-слабите си показатели в стрелбата от миналия сезон насам. \"Воините\" вкараха само 36.8% от стрелбите си и бяха 11/32 от зоната за три точки. За последно тимът на Стив Кър записа толкова ниски показатели през миналия сезон срещу \"Юта джаз\", когато титулярите почиваха преди плейофите. Най-полезен за успеха на \"Голдън стейт\" беше Кевин Дюрант с 21 точки. Крилото овладя и осем борби. Дреймънд Грийн вкара 18 точки и записа личен рекорд за сезона с четири успешни опита от тройката. Стеф Къри добави 16, а Клей Томпсън 13 точки. За \"Маями\" най-добре се представи резервата Джеймс Джоунс с 21 точки, а звездата Горан Драгич вкара 19. В друга мач от програмата \"Финикс сънс\" заличи аванс от 15 точки, но въпреки това загуби при домакинството си на \"Бруклин нетс\" с 92:98. Деанджело Ръсел вкара 23 точки и записа осем асистенции за \"слънцата\", а за \"мрежите\" най-полезен беше Джо Харис с 18 точки.", "date": "2017.11.07", "title": "Кайри Ървинг записа лично постижение за сезона и изведе \"Бостън\" до девета поредна победа"}
{"url": "http://www.dnevnik.bg/biznes/2017/11/07/3073294_durjavnite_orujeini_kompanii_otchitat_pechalbi/", "text": "Държавните оръжейни дружества продължават да се представя много добре, показват отчетите им към края на септември, пише  \"Капитал Daily\"  в днешния си брой. Пловдивският завод за ремонт на авиотехника \"Авионамс\", който стана собственост на държавата преди няколко месеца, излиза на печалба за пръв път от 2013 г. и увеличава приходите си повече от седем пъти. Свързаното доскоро с бившия собственик на Корпоративна търговска банка (КТБ) Цветан Василев \"Авионамс\" беше придобито от ДКК за 28.9 млн. лв. през май. До сделката на държавата с мажоритарния собственик \"Хедж инвестмънт България\" (99.97%) се стигна след продажба от частен съдебен изпълнител по искане на синдиците на фалиралата банка. Компанията се занимава с техническо обслужване, ремонт и производство на летателни апарати и традиционно през последните години отчита загуба. Към края на септември обаче тя излиза на печалба, макар и малка - 354 хил. лв. С това натрупаните до момента загуби леко намаляват до 49.6 млн. лв. Приходите на компанията също нарастват значително - над 6 пъти до 15.7 млн. лв., което вероятно се дължи на повече поръчки. За това говори и увеличението повече от десет пъти на разходите за суровини и материали, които достигат 7.5 млн. лв. По-добри резултати отбелязват и другите компании от отбранителния комплекс към Министерството на икономиката, чийто пряк собственик е Държавната консолидационна компания (ДКК) - сопотският ВМЗ и търговецът \"Кинтекс\", чиито продажби продължават да растат. Възходящата тенденция съществува от няколко години и е резултат от военните конфликти по света и засиленото търсене на продукцията на заводите. С близо една трета увеличава продажбите си най-голямото предприятие в сектора - сопотският ВМЗ. Оперативните разходи също нарастват значително - с 48% до 248.5 млн. лв., което се дължи главно на повишените разходи за материали в резултат на увеличените поръчки. Това се вижда и от броя на персонала, който достига 4589 души средно за деветмесечието спрямо 3631 души година по-рано. Компанията произвежда противотанкови снаряди, ракети, муниции, взриватели и т.н., а основните му пазари са Близкият изток, Индия, Северна Африка, бившите социалистически държави и бившите съветски републики, които използват оръжейни системи, за които ВМЗ прави боеприпаси. До края на годината дружеството има договори и поръчки, които трябва да изпълни, в размер на приблизително 130 млн. лв. \"Кинтекс\", която се занимава с търговия със специална продукция, отчита два пъти и половина по-големи приходи и печалба за деветте месеца на 2017 г. Основните клиенти на дружеството са министерствата на отбраната на Алжир и Индия. През третото тримесечие компанията е направила доставки също за Бангладеш и Франция, се вижда от отчета. Резкият скок на приходите към края на септември частично се дължи на отсрочването на две доставки, които е трябвало да бъдат направени в края на миналата година, но на практика са станали в началото на тази - 15.9 млн. лв. за Алжир и 22.2 млн. лв. за Индия. Компанията има договори за износ на въоръжение, боеприпаси и резервни части за двете държави, които трябва да извърши до края на годината и които са \"на значителна стойност\", пише в доклада за дейността.", "date": "2017.11.07", "title": "Държавните оръжейни компании отчитат печалби"}
{"url": "http://www.dnevnik.bg/ot_vas/novini_ot_vas/2017/11/07/3073189_poslednite_8_shveicarski_tramvaia_putuvat_za_sofiia/", "text": "Последните 8 от 28 швейцарски трамвая от гр. Базел за София пътуват вече за София. Миналата седмица последните от тях обслужваха пътници по линия 21 в Базел. В момента те са качени на влакови платформи и до няколко дни ще са в София. След това трамваите ще бъдат оборудвани и ще бъде коригирано тяхното междурелсие от 1000 на 1009 мм, колкото е в София. Към момента \"Краставичките\", както е тяхното прозвище, обслужват изцяло линия 8 и частично - 12. След пускането в експлоатация на всички 28 от тях, те ще се движат по линии 6,8 и 12. Базелци наричат тези трамваи Gugummere (\"Краставичките\") заради зеления цвят и дългата форма.", "date": "2017.11.07", "title": "Последните 8 швейцарски трамвая пътуват за София"}
{"url": "http://www.dnevnik.bg/sport/2017/11/07/3073313_nakazaniiat_ruski_ski_begach_shte_tursi_pravata_si_v/", "text": "Олимпийският шампион от Сочи 2014 в ски бягането на 50 км свободен стил  Александър Легков  направи първо изказване след обявяването на доживотното си наказание. На 1 ноември Международният олимпийски комитет (МОК) наказа Легков и Евгений Белов заради съмнителни проби, които двамата са дали. Тогава МОК не съобщи кои антидопингови правила са нарушени, а само потвърдиха санкциите на руските атлети. Освен Легков и Белов цялата руска щафета в състав Дмитрий Япаров, Александър Бесмертних, Легков и Максим Вилегжанин ще бъде дисквалифицирана. \"Медалът ми е чист и аз ще се боря. През последните 10 години съм бил тестван повече от 150 пъти и никога не съм давал положителна проба. Бил съм тестван не в Москва или Сочи, а в Кьолн, Лозана и Дрезден. Единственото, което искам, е справедливо отношение. Нека да има независими съдии и честен процес\", каза олимпийският шампион, който от 2011 г. тренира извън Русия. Легков е решен да търси правата си и добави, че ще се обърне към Швейцарския федерален съд или Европейския съд. От Русия вече потвърдиха, че са подали жалба до Спортния арбитражен съд в Лозана. Вицепремиерът на Русия  Виталий Мутко  побърза да коментира случая веднага след обявяването на наказанията. \"Решението е тревожно и объркващо. Състезател, който е бил в спорта дълги години, извоювал си е добра репутация и никога не е давал положителни допинг проби, сега е напълно беззащитен с оглед на доказателствата\", каза вицепремиерът на Русия пред ТАСС. До момента Легков запазваше мълчание, а неговият сънародник  Евгений Белов първи коментира тежката санкция . Бегачът, който е на 27 години, завърши 25-и на 15 километра класически стил и 19-и на 30 километра скиатлон на игрите през 2014 г. \"Жалко е, че този спорт и най-важното - олимпийското движение, се превръщат в политическа война. Те трябва да обединят хората от всички краища на света. Жалко, че хората, заемащи постове в МОК, забравиха за всичко това и се огънаха под нечие влияние. Те се страхуват да вземат честно и справедливо решение\", написа Белов в \"Инстаграм\" преди седмица. Санкцията на Легков и Белов е наложена след доклад на независимата комисия на Световната антидопингова агенция (УАДА), въпреки че в документите липсва конкретика. Споменават се съмнителни проби.", "date": "2017.11.07", "title": "Наказаният руски ски бегач ще търси правата си в Европейския съд"}
{"url": "http://www.dnevnik.bg/detski_dnevnik/2017/11/07/3073320_nad_17_hil_deca_sa_vurnati_v_uchilishte_tazi_godina/", "text": "Повече от 17 хиляди деца са върнати в училище тази година след началото на програмата за съвместна работа на институциите по обхват и приобщаване на децата в образователната система. Това съобщи във Видин заместник-министърът на образованието Деница Савчева, цитирана от БТА. От близо 206 хил. деца, които в началото на учебната година не са били на училище, над 170 хил. са били посетени на техните адреси от съвместните екипи на образователната система, социалното министерство и МВР. По-голямата част -  около 80%, са се оказали в чужбина . \"Това е допълнително предизвикателство пред образователната и социалната система\", каза Савчева. Повече от 17 хил. деца са върнати обратно в образователната система.  Във Видин Деница Сачева участва в регионална среща по приемна грижа, на която се дискутират зачестилите случаи на отхвърляне и неприемане на деца и ученици в образователната система в областта. Целта на форума е да се обсъдят предизвикателствата в приемането на децата и адаптацията им в училищната среда или детските градини.", "date": "2017.11.07", "title": "Над 17 хил. деца са върнати в училище тази година, отчете просветното министерство"}
{"url": "http://www.dnevnik.bg/photos/2017/11/07/3072338_fotogaleriia_iz_1100-te_zali_na_rumunskiia_parlament/", "text": "Палатът на парламента в Румъния, известен като Дома на народа при управлението на Николае Чаушеску, се счита за втората по големина административна сграда в света след Пентагона. Размерите й са внушителни: 350 хил. квадратни метра, височина 86 метра и 92 метра под земята.", "date": "2017.11.07", "title": "Фотогалерия: Из 1100-те зали на румънския парламент"}
{"url": "http://www.dnevnik.bg/bulgaria/2017/11/07/3073282_sudebniiat_suvet_spori_moje_li_da_prerazglejda/", "text": "Трябва ли и може ли съдийската колегия на Висшия съдебен съвет (ВСС) да преразглежда решенията на общите събрания на съдиите. Този спор се разрази на заседанието на колегията днес като председателят на Върховния административен съд (ВАС) Георги Колев обяви, че може би е време за промяна на закона, която да даде възможност на съдебния съвет да \"преразглежда\" решенията на съдиите. Даването на повече права за съдийско самоуправление бе една от малките победи в окастрената съдебна реформа през лятото на миналата година. Конкретен повод за дебатите днес в съдийската колегия стана възражение на бившия член на ВСС, от т.нар. мнозинство Мария Кузманова. Преди да бъде избрана в съвета Кузманова е била на длъжност съдия в търговското отделение на Софийския градски съд (СГС). След края на мандата ѝ тя подава молба да бъде възстановена на \"заеманата преди избора длъжност\", като изрично посочва, че иска да се върне в търговското отделение. Молбата ѝ е удовлетворена. Малко след възстановяването ѝ обаче - на 13 октомври, общото събрание на съдиите в градския съд е решило да я премести в гражданското отделение на съда. Аргументът - че в търговското отделение няма свободни места. Възражението на Кузманова е срещу това решение, което според нея противоречи на Закона за съдебната власт. Кузманова твърди, че съдиите неправилно са приели, че няма свободни места в търговското отделение, тя е посочила, че там има командировани съдии и твърди, че ако действително липсва бройка за нея, е трябвало да бъде открита нова. Зам.-председателят на Комисията по атестирането и конкурсите Красимир Шекерджиев заяви, че комисията предлага да се остави без разглеждане възражението на Кузманова. Първо - ВСС и съдийската колегия нямат компетентност да отменят решения на общите събрания на съдиите, и второ - Кузманова не е компетентен орган да иска откриване на нов съдийски щат. В подкрепа на позицията на Кузманова се намесиха Георги Колев и доскорошният заместник-председател на ВАС Боян Магдалинчев, както и Вероника Имова (от парламентарната квота ГЕРБ). Колев заяви, че формално комисията по атестиране е права и съдийската колегия няма как да реагира на възражението на Кузманова. Според него обаче е може би време Той цитира част от аргументите във възражението на Кузманова - щом има командировани съдии в търговското отделение на СГС значи има свободни щатни бройки. Въпреки това съдиите са взели решение тя да бъде преместена. \"Решението на ВСС за нейното възстановяване очевидно не се изпълнява\", подчерта Колев. \"Мирише ми на друго, да ви кажа честно\", подкрепи го Магдалинчев. Той заяви, че съветът я е възстановил на длъжността съдия в търговското отделение и попита може ли общото събрание да променя това решение. \"Решението на съдийската колегия на ВСС е по силата на императивна законова разпоредба и то е следвало да бъде изпълнено. От друга страна съдийското самоуправление действително би могло да игнорира това решение. Получава се колизия, има нещо нередно тук\", включи се и Вероника Имова. Репликира ги Атанаска Дишева. Няма да кажа дали в случая общото събрание е действало правилно или не, това би означавало, че имаме правомощия да се произнасяме по решенията на общото събрание, а ние нямаме такива контролни функции. Освен това виждам, че е възстановена на длъжността съдия в търговското отделение, затова не можем да говорим за неизпълнение. А дали общото събрание целесъобразно е упражнило правомощията си не е наша работа\". Намеси се отново шефът на ВАС, който заяви, че било интересно какво би станало, ако съдиите изменят желанието на Камен Иванов или Калин Калпакчиев - част от т.нар. предишно малцинство в съвета, и ги преместят от наказателните отделения, където бяха възстановени след края на мандата им. Председателят на Върховния касационен съд Лозан Панов посочи, че общото събрание на съдиите не е нарушило нищо. Преди пет години Кузманова е била освободена от длъжността \"съдия в СГС\", за да постъпи във ВСС. Сега е взето решение да бъде възстановена на същата длъжност - съдия в СГС. Боряна Димитрова допълни, че ако има грешка в случая, тя е единствено на сегашния състав на съвета, който излишно е дописал, че възстановява Кузманова именно в Търговска колегия. \"В съдилищата работят мислещи хора\", защити тя общите събрания на съдиите. Накрая думата отново взе Красимир Шекерджиев и заяви, че няма никакво съмнение - Кузманова е възстановена в съда, откъдето е дошла. \"Фактът, че тя е била член на ВСС не я изключва от обхвата на съдиите, които биха могли да бъдат преместени. Не ми се струва, че бившите членове на ВСС, каквито един ден ще сме и ние, трябва да сме пред скоби.\" В крайна сметка единодушно, с 14 \"за\" колегията остави възражението без разглеждане.", "date": "2017.11.07", "title": "Съдебният съвет спори може ли да преразглежда решенията на съдийското самоуправление"}
{"url": "http://www.dnevnik.bg/sviat/2017/11/07/3073325_amerikanskiiat_evreiski_komitet_ruskoto_tvurdenie_za/", "text": "\"Това твърдение е фактологически невярно и представлява ярък пример на исторически ревизионизъм от най-лош вид. Храня изключително уважение към монументалния съветски принос за победата над нацистка Германия, след като Хитлер извършва предателство към пакта \"Молотов-Рибентроп\" от 1939 г. и нахлува в СССР през 1941 г. Нито една съюзническа държава не е дала толкова човешки жертви, колкото Съветският съюз, в изправянето срещу Берлин и партньорите му от Оста. Това усилие включва освобождаването на зловещия нацистки концлагер \"Аушвиц-Биркенау\". Напълно осъзнавам, че България е бил част от Оста, т.е. на погрешната страна в тази война. Но - и това е едно много голямо \"но\" - въпреки лоялността си към Берлин, България се е вдигнала през 1943 г., за да направи нещо забележително - да отхвърли нацистките заповеди и да защити почти 50 000 български евреи от депортиране и почти сигурно унищожение. Мнозина са проявили смелост, включвайки се в това историческо усилие за спасяване на хората, признато с благодарност от \"Яд Вашем\", от историците на холокоста и от самите оцелели. Не всичко е перфектно в действията на България; 11 хиляди евреи от Тракия и Македония, намирала се под българска окупация, са депортирани в лагерите на смъртта и това не може да бъде забравено. Въпреки това никоя друга европейска страна под контрола на нацистите не е успяла да защити огромното мнозинство от толкова голямо еврейско население. След войната България позволи на оцелелите евреи да емигрират в Израел след създаването на тази държава през 1948 г. и повечето от тях се възползват от това. Сега Москва иска да си присвои българското усилие да бъдат спасени евреи по време на войната. Това е още един пример за руските опити да се деформира историята и да се извършва намеса в живота на съседните и бившите сателитни страни. Нещо повече - при всички безценни действия за разгром на нацисткия режим безспорен е антисемитизмът на Сталин преди и след войната, както и неговите действия за предотвратяване емиграцията на евреи през цялото време на управлението му. Американският еврейски комитет отдава почит на българските усилия за спасяване на евреите и ще го отбележи още веднъж догодина, когато се навършват 74 години от тези събития, и ще посрещнем българския премиер Бойко Борисов на Глобалния форум в Ерусалим.\"", "date": "2017.11.07", "title": "Американският еврейски комитет: Руското твърдение за спасяването на евреите е груб исторически ревизионизъм"}
{"url": "http://www.dnevnik.bg/sviat/2017/11/07/3073364_zetiat_na_erdogan_i_sinovete_na_premiera_sa_svurzani_s/", "text": "Турският министър на енергетиката и зет на президента Реджеп Тайип Ердоган е свързан с офшорни сметки, част от които се споменават и в международното разследване \"Досиетата от Рая\", пише турският вестник \"Джумхуриет\", цитиран от БТА. В документите, споменавани от изданието, фигурира и името на по-големия му брат, Серхат Албайрак. По времето, когато Берат Албайрак, който е зет на президента Реджеп Тайип Ердоган, и неговият брат са ръководели турската компания \"Чалък холдинг\" са били създадени много офшорни фирми, свързани с холдинга, пише изданието. Серхат Албайрак лично е бил директор на една от тези фирми. Неговото име се споменава и в базата данни за офшорни компании, публикувани от Международния консорциум на разследващите журналисти (ICIJ) във Вашингтон -  \"Досиетата от Рая\" .  Според документите братът на турския енергиен министър е свързан с офшорна фирма в Малта - \"Фрокс интернешънъл трейдинг\". Тази компания е била основана през януари 2003 г. и е била активна до септември 2009 г. По същото време Серхат Албайрак е бил генерален директор на \"Чалък холдинг\" - до 2007 г., а после тази длъжност поема сегашният министър на енергетиката Берат Албайрак.  Преди това стана известно, че и осем компании, свързани със семейството на турския премиер Бинали Йълдъръм, са базирани в офшорното данъчно убежище Малта. Според \"Досиетата от Рая\" тези компании са свързани със синовете, чичовци и племенници на министър-председателя на Турция. Пет от компаниите са собственост на синовете на Йълдъръм - Еркам и Бюлент Йълдъръм, пише \"Хюриет дейли нюз\". Опозиционната Народнорепубликанска партия (НРП) настоя премиерът да отговори на твърденията за офшорни сметки на неговата фамилия, съдържащи се в изтеклите на 5 ноември \"Парадайз пейпърс\".", "date": "2017.11.07", "title": "Зетят на Ердоган и синовете на премиера са свързани с офшорни фирми, пише турски вестник"}
{"url": "http://www.dnevnik.bg/politika/2017/11/07/3073368_pravitelstvoto_otpusna_blizo_135_mln_lv_za_spraviane_s/", "text": "Правителството одобри отпускането на 13 484 783 лева за изпълнението на дейности по предотвратяване, овладяване и преодоляване на последиците от бедствия. Средствата ще покрият извършени непредвидени разходи от администрациите за преодоляване на щетите от активизирали се свлачища, големи пожари, наводнения, бури, градушки, снегонавявания, срутвания, както и за неутрализиране на боеприпаси, открити извън полигоните на Българската армия. Целевите разходи са предложени от междуведомствената комисия за възстановяване и подпомагане към Министерския съвет, съобщава правителствената информационна служба. Средствата ще бъдат осигурени за сметка на резерва за непредвидени и неотложни разходи по Закона за държавния бюджет.", "date": "2017.11.07", "title": "Правителството отпусна близо 13.5 млн. лв. за справяне с бедствия"}
{"url": "http://www.dnevnik.bg/photos/2017/11/07/3073361_fotogaleriia_komunisti_otbeliazaha_100-godishninata_ot/", "text": "Около 20 привърженици на комунистическите идеи се събраха с червени знамена пред Паметника на Съветската армия в София, за да отбележат 100 години от Октомврийската революция, които се навършват днес.", "date": "2017.11.07", "title": "Фотогалерия: Комунисти отбелязаха 100-годишнината от Октомврийската революция пред Паметника на Съветската армия"}
{"url": "http://www.dnevnik.bg/sport/2017/11/07/3073380_bukmeikurite_postaviat_grigor_dimitrov_chetvurti/", "text": "Григор Димитров е поставен на четвърто място сред фаворитите за титлата на финалите на АТП в Лондон от букмейкърите. Българският тенисист е с коефициент 11 според две от най-големите заложни къщи в света - Sky Bet и Sportingbet. Димитров, който се изкачи до  рекордното за него шесто място в световната ранглиста , ще дебютира на финалния турнир на осемте най-добри тенисисти за годината. Според коефициентите на най-големите заложни къщи в света с по-добри шансове от него са единствено Роджър Федерер, Рафаел Надал и Александър Зверев. Фаворит №1 за победа в зала \"О2 Арена\" в Лондон е Роджър Федерер, който спечели седем трофея през годината и загуби само един финал (на \"Мастърс 1000\" в Канада от Зверев). Шансовете на Маестрото за успех варират между коефициенти от 1.67 до 1.75, което го прави доста убедителен фаворит в очите на букмейкърите. Световният №1 Рафаел Надал се отказа от турнира в Париж през миналата седмица, след като получи контузия в коляното, но ще играе в Париж. Испанецът, който ще завърши годината на върха в ранглистата, има шансове от 4.50 според букмейкърите. Зверев, който от понеделник вече е №3 в света, е третият пред Димитров в класацията на букмейкърите. Шансовете на 20-годишния германец не са много по-различни от тези на българския тенисист според заложните къщи. Коефициентът, при който се приемат заложи за негова титла в Лондон, е 9.00. Изненадващо най-малки са шансовете на Доминик Тийм, който се класира за втора поредна година на финалите. Австриецът и Давид Гофен са оценени с коефициент 26.00/ Пред тях е  Джак Сок , който \"хвана последния влак\" за Лондон – 23.00. Какво мислят специалистите Специализираният тенис сайт LiveTennis е първият, който направи съпоставка с шансовете на участниците на финалите на АТП. Турнирът започва в неделя. Според специалистите отново Федерер е фаворит №1, най-вече заради високото ниво, което демонстрира в турнирите, в които играе. Швейцарецът си взима почивки и след това играе много добре. Той се класира за 15-и път на финалите, а е шампион шест пъти (2003, 2004, 2006, 2007, 2010 и 2011 г.). Надал, който е с баланс от 61 победи и девет загуби през годината, е описван като неизвестна заради проблемите му с коляното. \"Финалист от 2010 и 2013 г., испанецът най-накрая се надява да спечели титлата в последния турнир за сезона, която е единствената липсваща в кариерата му. Проблем за него е интензивният му график, който доведе до умора\", пише LiveTennis. Григор Димитров е считан за един от тези, които могат да поднесат изненада, заради добрата си форма. \"В период, в който доста от тенисистите вече са изморени или демонстрират спад във формата си, българинът се представя много силно. Представянето му на турнирите в Азия и  финалът в Стокхолм  го доказват. Димитров има шанс да нанесе сериозни щети в своя дебют на финалите.\" Жребият за групите на финалния турнир ще бъде теглен в сряда в Лондон. Осемте тенисисти ще бъдат разделени в две четворки, като едната група ще се казва \"Пит Сампрас\", който е петкратен победител, а другата \"Борис Бекер\" (три титли).", "date": "2017.11.07", "title": "Букмейкърите поставят Григор Димитров четвърти фаворит за титлата в Лондон"}
{"url": "http://www.dnevnik.bg/bulgaria/2017/11/07/3073371_bulgariia_shte_plati_obezshtetenie_za_otkaz_da/", "text": "Кабинетът прие за изпълнение плащанията по четири решения на Европейския съд по правата на човека (ЕСПЧ) по дела срещу България, съобщи правителствената информационна служба. Ще бъдат изплатени малко над 100 хил. евро обезщетения за претърпени имуществени и неимуществени вреди, както и разходи за разноски на жалбоподатели. По първото дело - \"Кръстева и други срещу България\", са присъдени общо 85 989 евро обезщетения и разходи и разноски на четири жалбоподатели. В процеса европейският съд е установил, че България е нарушила правата на гражданите с реституционни процедури. ЕСПЧ е постановил, че отнемането на правото на собственост нарушава принципа на правна сигурност и, без каквато и да е възможност да бъде получено обезщетение, представлява непропорционална мярка, която е в нарушение на Европейската конвенция за правата на човека. По делото \"Кържев срещу България\" е установено нарушение на свободата на изразяване на мнение. Жалбата е подадена от  бившия ръководител на Софийска районна прокуратура Славчо Кържев , след като бе осъден заради негово интервю през 2006 г. ЕСПЧ постановява, че въпреки използвания агресивен и неприятен език интервюто като цяло е било част от публичния дебат по въпроси със значителен обществен интерес и не е представлявало безпричинна обида. Присъдено е обезщетение от 7565 евро, както и 1500 евро за разходи и разноски. Нарушение на правата на събирането и на сдружаването е установено по делото пред ЕСПЧ, започнато заради отказа на българските съдилища да регистрират \"Национално турско обединение\" като сдружение по Закона за юридическите лица с нестопанска цел. Европейският съд постановява, че Присъдени са 7000 евро обезщетение, разходи и разноски по делото. Съдът е намерил нарушение на правото да бъде разгледана своевременно законосъобразността на задържане по делото \"М.М. срещу България\". Съдебното производство по жалбата на М.М. срещу задържането му в Специализиран дом за временно настаняване на чужденци е продължило приблизително 12 месеца. Присъденото обезщетение за неимуществени вреди е в размер на 2000 евро, присъдени са и 3000 евро за разходи и разноски по делото.", "date": "2017.11.07", "title": "България ще плати обезщетение за отказ да регистрира преди десетилетие \"Национално турско обединение\""}
{"url": "http://www.dnevnik.bg/politika/2017/11/07/3073383_moje_da_ima_problem_s_obshtestvenite_poruchki_za/", "text": "Възможно е една от обществените поръчки за сигурността за председателството на ЕС да не бъде завършена до януари. Това се разбра от думите на министъра на вътрешните работи Валентин Радев след заседанието на правителството. Според него част от системите за сигурност вече работели, но за част от тях все още текат обществени поръчки, което щяло да забави навременното им стартиране. Радев каза, че се бавят 1-2 поръчки, но не уточни кои са те. Системите за сигурност трябва да заработят преди Нова година, защото трябвало поне месец да бъдат тествани, преди да започне фактическата им работа. В същото време първото голямо официално събитие от председателството на Съвета на ЕС в София е посещение на Колежа на комисарите в София на 5 януари, като церемонията по откриване е предишния ден. , призова Радев след заседанието на кабинета. Предварително ще се обясни на гражданите как да се движат при засилени мерки за сигурност. Нека свикнат с това, ограниченията ще бъдат много малки, допълни Валентин Радев. Основно затруднения щели да усетят хората, които работят в зоните за сигурност, около НДК, \"София тех парк\" и хотел \"Маринела\". За останалите граждани на София неудобство нямало да има.", "date": "2017.11.07", "title": "Може да има проблем с обществените поръчки за сигурност за председателството"}
{"url": "http://www.dnevnik.bg/bulgaria/2017/11/07/3073386_kabinetut_prie_sluchaino_razpredeleni_vunshni_eksperti/", "text": "Външни експерти, които ще се разпределят на случаен принцип, ще извършват проверки на техническите спецификации на определени обществени поръчки. Оторизираните експерти ще влизат в списък, който ще се допълва веднъж годишно, предвижда приетата от правителството днес наредба за условията и реда за определяне на външни експерти за проверка на техническите спецификации при възлагане на обществени поръчки. Новият вид контрол бе въведен с промените в Закона за обществените поръчки тази пролет. Той предвижда Агенцията по обществените поръчки (АОП) да извършва проверка на техническите спецификации на определени процедури. За извършването им обаче са необходими специфични знания в различни области, затова АОП ще привлича външни експерти със съответните квалификация и опит. Експертите ще бъдат включени в списък, който ще се поддържа от агенцията и ще се публикува на Портала за обществени поръчки. Списъкът ще се допълва веднъж годишно, като документи за включване в него могат да се подават в периода 1 - 31 октомври, предвижда наредбата. Включването в списъка ще е валидно за срок от три години, като е възможно и подновяване на валидността за нов тригодишен период. Определянето кои външни експерти да проверяват техническите спецификации ще се извършва на случаен принцип, чрез специално разработен софтуер, поддържан от АОП. В наредбата се регламентират и изискванията към външните експерти. Те трябва да имат завършено висше образование и не по-малко от четири години професионален опит в заявената област на вписване, придобит през последните 10 години. Заявленията на експертите ще се разглеждат от комисия, определена от изпълнителния директор на АОП, в която ще участват представители на Министерството на финансите и на Националния център за информация и документация. Наредбата регламентира и условията и реда за определяне и изплащане на възнагражденията на външните експерти.", "date": "2017.11.07", "title": "Кабинетът прие случайно разпределени външни експерти да проверяват обществените поръчки"}
{"url": "http://www.dnevnik.bg/citat_na_deniia/2017/11/07/3073381_citat_na_denia_ne_mojem_da_ostavim_demokraciiata_na/", "text": "С тези думи еврокомисарят по въпросите на конкуренцията Маргрете Вестагер нападна американските технологични компании и политиките им към потребителите. На конференция в Лисабон тя ги обвини, че подронват демокрацията и позволяват на \"страна\" и \"алчността\" да ги тласкат към поведение, задушаващо конкуренцията. \"Мотивите за нарушаване на (правилата) за конкуренция са стари като Адам и Ева\", каза Вестагер, цитирана от \"Файненшъл таймс\". \"Става дума за алчност. Страх. И когато съчетаете тези неща с власт, коктейлът, който получавате, е силно отровен.\" Според Вестагер компании като \"Гугъл\", \"Фейсбук\" и \"Епъл\" злоупотребяват с положението си на пазара. По думите ѝ обаче Европа е различна от САЩ, тъй като съзира \"ограниченията\" на свободния пазар. \"Искаме свободен пазар, но разбираме парадокса на свободните пазари, на които понякога трябва да се месим. Трябва да вярваме, че (там) не действа законът на джунглата, а този на демокрацията.\" Миналия месец еврокомисията поиска от  \"Амазон\"  да върне 250 милиона евро в Люксембург заради нерегламентирана държавна помощ и настоя  Ирландия  да прибере 13 милиарда евро данъци, които дължи \"Епъл\". В друг случай антимонополният регулатор на комисията отсъди, че  \"Гугъл\"  трябва да плати рекордна глоба в размер на 2.4 милиарда евро заради злоупотреба с господстващо положение.", "date": "2017.11.07", "title": "Цитат на деня: Не можем да оставим демокрацията на \"Фейсбук\" и \"Снапчат\""}
{"url": "http://www.dnevnik.bg/biznes/2017/11/07/3073390_donchev_se_pohvali_che_edna_chetvurt_ot_uslugite_sa_s/", "text": "На днешното си редовно заседание Министерският съвет прие доклад на вицепремиера Томислав Дончев за напредъка по облекчаването на административната тежест за гражданите и бизнеса. В него е посочено, че министерствата и агенциите трябва да ускорят изпълнението на поетите през август ангажименти, съобщиха от правителствения пресцентър. Преди около три месеца бяха посочени общо 605 услуги и регулаторни режима, които могат да бъдат оптимизирани. Към 31 октомври 28% от предложените от министерствата мерки за намаляване на административната тежест за гражданите и бизнеса са изпълнени, а 37% са в процес на изпълнение. За реализирането на 35% от мерките се налага по-продължителна работа в търсене на подходящата нормативна формула. Правителството даде на администрациите срок до 15 януари 2018 г. да представят на Дончев обобщен доклад за изпълнение на поетите ангажименти за намаляване на бюрокрацията. Същевременно кабинетът одобри промени в Закона за оръжията, боеприпасите, взривните вещества и пиротехническите изделия за намаляване на административната тежест, с които се премахва изискването за предоставяне на пет удостоверителни документа на хартиен носител. Това се налага, тъй като част от тях могат да бъдат събирани и по служебен път. Отпада изискването за предоставянето на Единен идентификационен код, когато лицата са регистрирани по реда на Търговския закон, или копие от удостоверение за вписване в съответния регистър по националното законодателство на съответната държава членка в легализиран превод на български език. Няма да е нужно и представянето на диплома за завършено висше образование на ръководителя на производство, както и документ за придобита специалност на персонала. Документите, свързани с промяна на обстоятелства в Търговския регистър, копията от издадени разрешения, както и удостоверенията за вписване в съответния регистър по Закона за юридическите лица с нестопанска цел също отпадат.", "date": "2017.11.07", "title": "Дончев се похвали, че една четвърт от услугите са с по-малко бюрокрация, но иска ускорение"}
{"url": "http://www.dnevnik.bg/bulgaria/2017/11/07/3073403_rehabilitaciiata_na_jp_liniiata_plovdiv_-_burgas_shte/", "text": "Малко над 800 млн. лева ще струва рехабилитацията на железопътната линия от Пловдив до Бургас. Проектът се финансира от оперативната програма \"Транспорт и транспортна инфраструктура\" 2014 - 2020 г., като отпуснатите европейски средства са приблизително 500 млн. лева. Правителството днес даде съгласие управляващият орган на оперативната програма да подпише договор с Националната компания \"Железопътна инфраструктура\" за рехабилитация на жп линията – фаза 2, преди решението за одобрението на проекта от Европейската комисия. С решението става възможно да започнат дейностите по изграждане и рехабилитация на няколко железопътни отсечки между Пловдив и Бургас до окончателното одобрение на проекта от Брюксел. Целта на проекта е повишаване на безопасността на жп транспорта и скоростта за движение на влаковете до 160 км/ч, с което ще се намали времето за пътуване с влак от Пловдив до Бургас с 40 минути, отбелязва правителствената информационна служба.", "date": "2017.11.07", "title": "Рехабилитацията на жп линията Пловдив - Бургас ще струва над 800 млн. лева"}
{"url": "http://www.dnevnik.bg/zdrave/2017/11/07/3073399_vsichki_otgovori_za_metabolitniia_sindrom_v_edin_sait/", "text": "Първият информационен сайт на български език, посветен на метаболитния синдром, вече работи и е достъпен на адрес  www.metaboliten-sindrom.bg . Това е нов проект на Университетската специализирана болница за активно лечение по ендокринология \"Акад. Ив. Пенчев\", чиято цел е да обърне внимание и да информира хиляди българи, засегнати от това състояние, което пречи на здравето им и ги поставя във висок риск от миокарден инфаркт и диабет тип 2. Според официалните статистики около 25% от населението на Европа и САЩ са с метаболитен синдром, а статистиката за България показва, че  над една трета от населението е с наднормено тегло, което е основна предпоставка за появата на синдрома .  Метаболитният синдром не е конкретно заболяване, а съвкупност от рискови фактори като високо артериално налягане, повишена кръвна захар, повишени нива на холестерола и затлъстяване, основно в областта на корема. Ако не се вземат мерки, засегнатите хора са в сериозен риск от атеросклероза, захарен диабет тип 2, миокарден инфаркт и мозъчен инсулт, предупреждава специализираният сайт. Причините за развитието на метаболитен синдром са комбинацията от генетични и демографски фактори, факторите на околната среда и най-вече на начина на живот. Честотата на случаите нараства с натрупването на наднормено тегло, както и с възрастта, като достига пикови стойности при хората над 60 години. Натрупването на мазнините, предимно в областта на корема, се означава като затлъстяване от мъжки тип, или тип \"ябълка\", и точно този тип затлъстяване е свързано с възникването на метаболитен синдром. При затлъстяването от женски тип, при което мастната тъкан се натрупва в областта на ханша и бедрата, такава връзка не е установена, но това не означава, че жените са предпазени от възникването на синдрома. Диагнозата се поставя по няколко общовалидин критерия, описани през 2010 г. от Българския институт \"Метаболитен синдром\". При наличие на 3 или повече от петте рискови фактора се поставя диагнозата метаболитен синдром: Изключително важна е профилактиката, ранното откриване и ранното лечение на метаболитния синдром, отбелязват от специализираната болница. На първо и най-важно място - трябва да се положат усилия за  понижаване на телесното тегло чрез промяна в храненето  и ако е възможно - с физическа активност.", "date": "2017.11.07", "title": "Всички отговори за метаболитния синдром в един сайт"}
{"url": "http://www.dnevnik.bg/bulgaria/2017/11/07/3073375_shalom_istoriiata_za_spasiavaneto_na_bulgarskite_evrei/", "text": "Организацията на евреите в България \"Шалом\"  зае позиция  по повод изказването на говорителя на МВнР на Руската федерация Мария Захарова за ролята на Червената армия за спасяването на евреите в България, която на практика е цитиране на политическо решение на конференция на организацията отпреди 6 години. В коментара на \"Шалом\" се третира едновременно \"въпросът на съдбата на евреите под българско управление в годините на Холокоста в Европа\" - както в България, така и в гръцката част на Тракия и Македония. Конкретно за споровете и официалната реакция на българското външно министерство отношение има най-вече последната точка от припомнения документ на \"Шалом\". В нея се казва:  Разпространената позиция няма конкретна дата. Тя е предшествана от  друго кратко изявление  на \"Шалом\" по повод (вече заличения) антиционистки надпис на Паметника на Съветската армия в София. Появата на графит \"100 години ционистка окупация\" съвпадна с едновековния юбилей от Декларацията на Балфур - първия документ, с който Британската империя подкрепя идеята за създаване на държава на евреите в Близкия изток на територии на разпадащата се Османска империя. \"Шалом\" обаче заявява, че \"остро осъжда подобни вандалски действия и окачествява търсените внушения като целенасочен антисемитизъм\". Като говори за \"поругаване\" на паметника, организацията допълва: \"Категорично сме против представянето на присъствието на Съветската армия в България като \"ционистка окупация\", особено в контекста на крайните идеологически различия между политическите течения на болшевизма и ционизма.\" \"Коментар на ОЕБ \"Шалом\" по повод изказване на говорителя на МВнР на Руската федерация. Във връзка с  изказването на говорителя на руското външно министерство г-жа Мария Захарова  по повод оскверняването на Паметника на Съветската армия в нощта на 31 октомври 2017 г. и ролята на съветските воини за предотвратяване депортацията на българските евреи по време на Втората световна война припомняме политическата позиция по въпроса на съдбата на евреите под българско управление в годините на Холокоста в Европа. Позицията е приета от най-висшия управителен орган на Организация на евреите в България \"Шалом\" – Отчетно-изборната конференция на организацията на 4 декември 2011 г. 1. В годините на Втората световна война българските евреи са спасени от депортация в нацистките лагери на смъртта. Спасението е резултат на действията на по-голямата част от българския народ, Българската православна църква и българската нефашистка общественост. За този акт на българите евреите ще бъдем винаги благодарни. 2. Депортирането на евреите от Беломорска Тракия, Вардарска Македония и град Пирот по времето, в което тези територии са били под българска администрация в годините на Втората световна война, е исторически факт, който не може да бъде отречен. Ние, българските евреи, скърбим за невинните жертви, почитаме и ще почитаме паметта им. Вина за депортирането на евреите от тези територии имат германските власти заедно с българското пронацистко правителство. Затова е важно българско правителство, по време и на място, което то прецени, да поеме моралната отговорност за действията на пронацисткото правителство спрямо евреите през периода 1941 – 1943 г. 3. Историческите факти за съдбата на евреите по време на Втората световна война в България и в земите, администрирани от българското пронацистко правителство, не могат да са повод за антибългарска пропаганда днес и в бъдеще.\"", "date": "2017.11.07", "title": "\"Шалом\": Историята за спасяването на българските евреи не е повод за антибългарска пропаганда"}
{"url": "http://www.dnevnik.bg/bulgaria/2017/11/07/3073382_kabinetut_otchete_napreduk_v_borbata_s/", "text": "Кабинетът прие доклад за предприетите от страната мерки в изпълнение на заключителните препоръки на Комитета на ООН към България за премахване на всички форми на дискриминация по отношение на жените, съобщи правителствената пресслужба. Акцент в документа е поставен върху приемането на Закон за равенство между половете, укрепването на Националния механизъм за осигуряване на равнопоставеност между мъжете и жените и дейностите за преодоляване на дискриминационни практики и стереотипите, основани на пола. В доклада се отчитат дейностите за предотвратяване на насилието върху жени и борбата с трафика. Фокус е поставен и върху осигуряването на ефективен достъп на жените до правна помощ в случай на нарушаване на техните права по Конвенцията за премахване на всички форми на дискриминация по отношение на жените. Отчетени са и Конвенцията, препоръките на Комитета на ООН, становищата по отделни дела и националното законодателство за премахване на дискриминацията срещу жените са включени в обученията на адвокати, съдии, прокурори, полицаи и други правоприлагащи длъжностни лица. Общо 438 души са преминали различни форми на обучения в тази сфера в Националния институт за правосъдие в периода септември 2013 г. - декември 2016 г. Противодействието на насилието, основано на пола, е поставено като акцент във всички форми на обучение във факултет \"Полиция\" на Академията на МВР, се посочва още в доклада.", "date": "2017.11.07", "title": "Кабинетът отчете напредък в борбата с дискриминацията на жени"}
{"url": "http://www.dnevnik.bg/evropa/zemedelie/2017/11/07/3073391_shte_otpadne_nacionalnata_zakrila_na_geografskite/", "text": "Националната закрила на географските означения за земеделски продукти и храни ще отпадне, защото противоречи на европейското законодателство. Днес правителството одобри проектопромени в Закона за марките и географските означения, които привеждат закона към разпоредбите на регламента за схемите за качество на селскостопанските продукти и храни, съобщи правителствената пресслужба. Съгласно европейските разпоредби отделните държави членки нямат право да предоставят национална закрила на географски означения за земеделски продукти и храни.", "date": "2017.11.07", "title": "Ще отпадне националната закрила на географските означения на земеделски продукти"}
{"url": "http://www.dnevnik.bg/photos/2017/11/07/3073188_snimka_na_denia_semeistvo_trump_kacna_v_jujna_koreia/", "text": "Президентът на САЩ Доналд Тръмп и първата дама Мелания пристигнаха тази сутрин в Южна Корея - втората страна от 12-дневната им обиколка из Азия, белязана от ядрената криза със Северна Корея, предаде \"Ройтерс\". Южнокорейската полиция е в най-висока степен на готовност за визитата на Тръмп. Над 15 000 полицаи ще се грижат за сигурността при посещението и ще контролират очакваните демонстрации на противници и привърженици на Тръмп. Преди да замине за Южна Корея, Тръмп написа в Туитър: \"Готвя се да тръгна за Южна Корея и да се срещна с президента Мун, изискан джентълмен\", съобщи \"Асошиейтед прес\".", "date": "2017.11.07", "title": "Снимка на деня: Семейство Тръмп кацна в Южна Корея"}
{"url": "http://www.dnevnik.bg/sport/2017/11/07/3073414_dimitur_dimitrov_poluchi_sankciia_ot_dva_macha_za/", "text": "Треньорът на \"Лудогорец\" Димитър Димитров беше наказан от Дисциплинарната комисия към БФС. Специалистът получи санкция от два мача за изгонването си срещу  \"Левски\" (2:0) на 29 октомври . Тогава реферът Волен Чинков прати треньора на трибуните за невъздържането му поведение в 31-ата минута, когато гол на Игор Пластун беше отменен. От Дисциплинарната комисия отложиха решението за редовното си заседание, на което бяха изслушани съдията Чинков и резервният рефер Мирослав Максимов. Освен санкцията треньорът е глобен и с 2000 лв. Димитров вече пропусна един мач от наказанието, след като беше със спрени права до изясняване на случая и не водеше шампионите при  загубата с 1:2 от ЦСКА  през уикенда. Така специалистът няма да е на линия и за гостуването на \"Локомотив\" (Пловдив) от 16-ия кръг на Първа лига. Ден след инцидента на двубоя с \"Левски\" Димитров се извини за поведението си. \"Реакцията ми към реферите наистина бе бурна, но тя дойде не заради оспорване на съдийското решение дали има или няма засада, а заради закъснялата реакция на арбитрите. При гола на Пластун всички останахме с впечатление, че е редовен и реферите го зачитат. Впоследствие обаче се оказа, че не е така\", обясни треньорът. \"Лудогорец\" гостува в Пловдив на 18 ноември, а няколко дни по-късно приема \"Истанбул ББ\" в предпоследния си мач от групите на  Лига Европа . По сезиране от Комисия \"Етика и феърплей\" с наказания за нецензурни и вулгарни скандирания са \"Ботев\" (Пловдив) и \"Левски\", които са глобени с по 1000 лв. При сините има още допълнителни 1300 лв. за използване на факли и бомбички. ЦСКА е с наложена глоба от 2000 лв. за \"увреждане на материалната база на стадиона\" след двубоя с \"Лудогорец\". В Разград феновете на червените опитаха да чупят стъклената преграда на сектора за гости. Със санкции от по един мач след кръга са шест футболисти от Първа лига – Пламен Димов (\"Ботев\"), Костадин Велков и Емил Мартинов (\"Славия\"), Иван Горанов (\"Левски\"), Пламен Крумов (\"Локомотив\" - Пловдив), и Фернандо Каранга (ЦСКА).", "date": "2017.11.07", "title": "Димитър Димитров получи санкция от два мача за изгонването с \"Левски\""}
{"url": "http://www.dnevnik.bg/politika/2017/11/07/3073442_dogovorut_za_dobrosusedstvo_s_makedoniia_vliza_v/", "text": "Правителството внася за ратификация в Народното събрание Договора за приятелство, добросъседство и сътрудничество с Република Македония, съобщиха от пресцентъра на Министерския съвет. Договорът бе подписан на 1 август т.г. в Скопие от министър-председателите на двете държави. За да влезе в сила, той трябва да бъде одобрен от парламентите на двете държави. \"Ратифицирането му е израз на желанието на България да изгради добросъседски отношения на основата на европейските ценности. Договорът ще даде осезаеми резултати върху разширяване на транспортните връзки и комуникации между двете държави, участие и усвояване на средства по регионални инфраструктурни и трансгранични проекти, както и улесняване на контактите на хората от двете страни\", декларират от правителството. Договорът стъпва върху декларацията за добросъседство, подписана през 1997 г. Най-общо казано, двете страни се договарят да си сътрудничат и да засилят контактите във всякакви сфери, и се отказват от териториални претенции. В срок най-късно до три месеца от подписването на договора двете страни трябва да създадат експертна комисия на паритетен принцип по исторически и образователни въпроси, \"за да допринесе за обективното, основаващо се на автентични и основани на доказателства исторически извори за научно тълкуване на историческите събития\". Подписването на договора за Македония се разглежда като предпоставка за придвижване на кандидатския си процес за членството в НАТО и в Европейския съюз. Двата съюза изискват от кандидатките за членство да разрешат проблемите, които имат със своите съседи, за да не ги внесат в техните структури.", "date": "2017.11.07", "title": "Договорът за добросъседство с Македония влиза в парламента"}
{"url": "http://www.dnevnik.bg/sviat/2017/11/07/3073443_nato_planira_da_izprati_oshte_3000_voenni_v_afganistan/", "text": "Генералният секретар на НАТО Йенс Столтенберг обяви, че в четвъртък страните от алианса ще одобрят увеличаване на контингента в Афганистан с около 3000 души, предаде \"Ройтерс\". Близо половината от тях ще дойдат от САЩ, а другите - от останалите съюзници, каза Столтенберг. \"Решихме да увеличим броя на военнослужещите... за да помогнем на Афганистан да сложи край на безизходицата\", каза Столтенберг на пресконференция във вторник, два дни преди среща на министрите на отбраната от държавите - членки на НАТО. Той добави, че войниците няма да се сражават, а ще са част \"Решителна подкрепа\" - мисия на алианса, която обучава, съветва и помага на афганистанските сили. През февруари генерал Джон Никълсън, командващ силите на НАТО и САЩ в Афганистан, каза, че мисията се нуждае от още няколко хиляди войници, за да помогнат в борбата срещу талибаните и други ислямистки бунтовници, а в отговор Столтенберг заяви, че организацията   увеличаване на военното присъствие. Така числеността на \"Решителна подкрепа\" ще достигне 16 000, докато сега е 13 000, добави генералният секретар във вторник. Нито той, нито други представители на НАТО са коментирали дали изпратените от САЩ военнослужещи ще са част от между 3000 и 4000 души, които президентът Доналд Тръмп и секретарят по отбраната Джеймс Матис   в края на лятото, че ще бъдат разположени допълнително в Афганистан. \n     Според \"Ройтерс\" плановете на Вашингтон са близо половината от тях да станат част от \"Решителна подкрепа\", а останалите - от контратерористичната мисия в Афганистан, водена от САЩ. Към настоящия момент България също участва в мисията \"Решителна подкрепа\", чийто контингент беше увеличен през лятото до   вместо 110, колкото бяха от есента на 2014 г. насам.", "date": "2017.11.07", "title": "НАТО планира да изпрати още 3000 военни в Афганистан, половината няма да са от САЩ"}
{"url": "http://www.dnevnik.bg/sport/2017/11/07/3073451_kris_frum_se_celi_v_dubul_djiro-tur_prez_2018_g/", "text": "Най-добрият колоездач в последните пет сезона Крис Фрум си е поставил амбициозни цели за следващата година, твърди авторитетното британско издание \"Таймс\". Лидерът на \"Скай\" ще се опита да спечели последователно Обиколката на Италия през май, а шест седмици по-късно и \"Тур дьо Франс\". Ако успее да спечели Джирото, което ще се проведе между 5 и 27 май, британецът не само ще добави и третата голяма обиколка във визитката си, но и ще държи едновременно трите фланелки – розовата, жълтата и червената. През 2017 г. Фрум добави четвърта титла във Франция, а след това спечели испанската \"Вуелта\", с което записа исторически дубъл. Преди него никой не беше печелил Тура и \"Вуелта\" в една година, откакто се провеждат в тази последователност от 1995 г. Лидерът на \"Скай\" вече обяви, че основен приоритет през 2018 г. за него ще бъде  спечелването на пета титла от Тура . По този начин Фрум ще се нареди до Еди Меркс, Бернар Ино, Жак Анкетил и Мигел Индураин, които имат по пет жълти фланелки. Според \"Таймс\" колоездачът заедно с мозъка зад всичките му победи Никола Портал и личния си треньор Тим Керисън вече проучват възможността за участие в Джирото. Дубълът през тази година е повишил увереността на всички в \"Скай\", че е възможно две големи обиколки да се печелят една след друга. В последните няколко години подобна амбициозна задача си поставиха Алберто Контадор и Найро Кинтана, но не успяха. Испанецът спечели Джирото през 2015 г., а после остана пети в Тура, докато Кинтана беше втори в Италия тази година и едва 12-и във Франция. През 2018 г. дубъл Джиро-Тур  е бъде по-възможен заради по-късния старт на Обиколката на Франция. Традиционно между двете надпревари има пауза от четири седмици, а сега тя ще бъде шест. Това се прави, за да не се засича Турът с финала на световното първенство по футбол в Русия. Една от пречките пред Фрум евентуално може да бъде традиционно по-студеното време в Италия през май. Британецът има бронхиални проблеми. Британецът не е участвал в Джирото от 2010 г., когато беше неговия дебют за \"Скай\" в голяма обиколка. Тогава Фрум беше дисквалифициран, след като се държеше за полицейски мотор в изкачването на Мортироло. \"Джиро д'Италия\" е единствената голяма обиколка, която тимът на \"Скай\" не е печелил. През годините  британският суперотбор  опита с Брадли Уигинс, Ричи Порт, Микел Ланда и Герант Томас, но лидерите на отбора не завършиха заради различни проблеми. Единственото изключение беше Ланда през 2017 г., но след падане той остана едва 17-и, въпреки че спечели фланелката за най-добър катерач. Маршрутът на Джирото ще бъде обявен на 29 ноември в Милано, като засега се знае единствено, че  първите три етапа ще са в Израел . През септември директорът на Обиколката на Италия Мауро Вени опита всячески да привлече Фрум да кара в състезанието. Според него  британецът трябва да спечели поне веднъж Джирото , за да влезе в историята. \"Говорил съм с Крис преди години и още тогава му казах, че трябва да спечели поне веднъж Джирото, преди да се пенсионира. Това е легендарно състезание. Надявам се да не чака, докато стане на 40 години\", коментира с чувство за хумор Вени. Последният състезател, който спечели Джирото и Тура в една година е покойният Марко Пантани. Пирата стори това през 1998 г. С евентуална победа в Джирото  Фрум може да запише серия от три поредни големи обиколки . С подобно впечатляващо постижение могат да се похвалят само Бернар Ино, който печели Джирото и Тура през 1982 г. и Вуелтата през 1983 г., както и Еди Меркс, който има четири поредни победи - Джирото и Тура през 1972 г. и Вуелтата и Джирото през 1973 г.", "date": "2017.11.07", "title": "Крис Фрум се цели в дубъл Джиро-Тур през 2018 г."}
{"url": "http://www.dnevnik.bg/bulgaria/2017/11/07/3073486_pravitelstvoto_odobri_oshte_3_mln_leva_za_komandirovki/", "text": "Министерският съвет одобри допълнителни разходи в размер на 3 млн. лева по бюджета на Министерството на външните работи. Средствата са необходими за покриване на недостига при изплащане на командировъчните средства на служителите в задграничните представителства на България, посочва правителствената информационна служба. Целта е да се обезпечи нормалното функциониране на дипломатическата служба в областта на управление на задграничните представителства и подкрепата за българските граждани в чужбина.", "date": "2017.11.07", "title": "Правителството одобри още 3 млн. лева за командировки на външното министерство"}
{"url": "http://www.dnevnik.bg/sviat/2017/11/07/3071817_sauditki_pitat_zashto_purviiat_robot_-_podanik_na/", "text": "Жени в Саудитска Арабия остро критикуват решението на властите да предоставят гражданство на \"женски\" робот и питаха защо \"тя\" няма да се покрива с хиджаб и да се нуждае от мъж, който да \"я\" съпровожда, когато излиза на публични места. София бе показан на технологична конференция в Рияд в края на октомври. Властите я направиха първия притежател на \"киборг гражданство\" като част от опитите да подобрят имиджа на кралството и да модернизират обществото и икономиката. Саудитска Арабия ще допусне едва през 2018 г. жени да шофират и да гледат спортни събития по стадиони и спортни зали. Но в социалните мрежи жените питат дали отношението към София ще е същото като към тях в консервативното кралство. \"Обидно е някакъв робот да получи поданство, а дъщеря ми - не\", коментира Хадел Шаих, цитирана от фондация \"Томпсън Ройтерс\". Тя е саудитка и има 4-годишно момиче от съпруга си, който е ливанец. Детето им няма саудитско гражданство, защото законът забранява автоматичното му предаване от майката, когато бащата е чужденец. \n     \"Бих искала да имам всички права като майка. Искам детето ми да се чувства прието добре, дори когато мен ме няма\", допълва Шаих. Друго ограничение за жените в страната е мъж от рода за дава разрешение жената да учи в чужбина, да пътува и да извършва други дейности. \"Чудя се дали роботът София ще може да напуска Саудитска Арабия без съгласието на мъж пазител\", написа в \"Туитър\" Муди Алджохани, живееща в САЩ феминистка. Проблемът с прехвърлянето на гражданство от майката при смесени бракове съществува още в Бахрейн, Кувейт, Ливан и Йордания. \"Това създава куп проблеми\", казва Суд абу Дайе, специалист по Близкия изток към правозащитната организация \"Равенство сега\" (Equality Now), призоваващ това ограничение да бъде премахнато. \"Родени са и израстват там, но това не е тяхната страна\", допълва той пред \"Томпсън Ройтерс\".", "date": "2017.11.07", "title": "Саудитки питат защо първият робот - поданик на кралството, не носи хиджаб"}
{"url": "http://www.dnevnik.bg/biznes/2017/11/07/3073514_antimonopolnata_komisiia_razreshi_na_sofarma_da_kupi/", "text": "Комисията за защита на конкуренцията разреши концентрацията чрез придобиване на дейността на аптеки \"Фармастор\" от \"Софарма Трейдинг\" АД, съобщи дружеството купувач. През март компанията обяви, че е постигнала споразумение и съгласие за придобиване, с намерение на последващо присъединяване на \"Фармастор\" към групата \"SOpharmacy\" - концепция за аптеки на \"Софарма трейдинг\" от 2015 г. Според съобщението обединението ще осигури по-силна пазарна позиция на двете вериги, така че да могат в още по-голяма степен да удовлетворяват нарастващите потребности на българските пациенти от качествени здравни", "date": "2017.11.07", "title": "Антимонополната комисия разреши на \"Софарма\" да купи аптеките \"Фармастор\""}
{"url": "http://www.dnevnik.bg/bulgaria/2017/11/07/3073522_sofiiskiiat_gradski_sud_pusna_ot_aresta_obvineniia_za/", "text": "Софийският градски съд (СГС) пусна от ареста Йоан Матев, който е обвинен в убийството на 15-годишния Георги Игнатов, намерен мъртъв на пейка в Борисовата градина на 2 юни 2015 година, съобщава БНР. Новата му мярка е \"подписка\", а до решението се стигна, след като Матев поиска за втори път за по-малко от месец да бъде освободен. СГС се мотивира с това, че е изтекъл законовият срок за задържането му. Властите нямат право и да го държат под стража за повече от 8 месеца, а този срок е изтекъл преди две седмици. За случая с Матев този срок е по-кратък, защото в деня на убийството той е бил непълнолетен и за него се прилагат срокове за задържане и наказания, различни от тези за пълнолетни. На този етап младият мъж остава в ареста до произнасяне на Софийския апелативен съд, което ще е най-рано на 14 ноември. От прокуратурата изразиха притеснение, че с решението си съдът позволява на Матев да се укрие, както го е правил почти две години до задържането му в началото на тази година. В този период той дори промени външността си, като е качил килограми и е започнал да ходи с брада. От държавното обвинение твърдят още, че Йоан Матев и защитата му бавят края на разследването чрез процедурни хватки. Това наложило на обвиняемия да бъде назначен служебен адвокат, уточни ръководителят на Софийската градска прокуратура Емилия Русинова. \"Законът дава възможност на обвиняемия да организира защитата си по начин, по който прецени. В много случаи обвиняемите злоупотребяват с тази възможност, като превратно тълкуват правата, които законът им дава\", каза още Русинова.", "date": "2017.11.07", "title": "Софийският градски съд пусна от ареста обвинения за убийството на младеж в Борисовата градина"}
{"url": "http://www.dnevnik.bg/bulgaria/2017/11/07/3073415_kabinetut_podkrepi_zakona_za_evropeiskata_zapoved_za/", "text": "Правителството одобри и предложи на Народното събрание да приеме Закон за европейската заповед за разследване. С него в националното законодателство се въвеждат изискванията на директива от 2014 г. Европейската заповед за разследване е инструмент, който влезе в сила  в края на май.  Тя цели да бъде По силата на европейската заповед за разследване властите в една държава могат да поискат от своите колеги от тяхно име да извършват претърсвания и разпити. Очаква се това да подобри работата по разследвания на общата престъпност и в частност по случаите на  тероризъм , корупция и организирана престъпност. В началото на октомври стана известно, че България е получила писмо, че нарушава задължението си да въведе в законодателството си европейската заповед за разследване, след което  правосъдното министерство се разбърза и качи законопроекта  на сайта за обществени консултации със съкратен срок за обсъждане от 14 дни.  Сега действащата нормативна уредба не може да покрие всички изисквания на директивата за осигуряване на взаимопомощ по наказателни дела между държавите - членки на ЕС, се казва в съобщението на правителството. Това предполага ситуации, в които изпращаните от България молби за правна помощ до другите членки може да бъдат връщани или оставяни без изпълнение, което ще лиши българските съдебни органи от възможността да разследват ефективно престъпления с трансграничен елемент. С въвеждането на европейската заповед за разследване страната ще може да се включи в предстоящото въвеждане на електронни заповеди за разследване, както и в създаването на платформа за обмен на електронни доказателства между компетентните органи на държавите членки. Също така ще се осигури възможност за предаването на европейската заповед за разследване между компетентните органи на издаващата и на изпълняващата държави чрез всички възможни или подходящи средства за предаване като защитената телекомуникационна система на Европейската съдебна мрежа, Евроюст или други канали, използвани от съдебните или правоприлагащите органи. С транспонирането на директивата ще се опрости и ускори процедурата, свързана с трансграничните наказателни разследвания в ЕС, ще се намали документацията чрез въвеждането на единен стандартен формуляр, с който органите ще изискват помощ при нужда от доказателства, наркотици и организирана престъпност, които се характеризират с фактическа и правна сложност, изискват сериозен ресурс и време за разследване. Повече за законопроекта четете  тук .", "date": "2017.11.07", "title": "Кабинетът подкрепи Закона за европейската заповед за разследване"}
{"url": "http://www.dnevnik.bg/video/2017/11/07/3073512_video_bulgarskiiat_lekarski_sujuz_i_grafa_prizovavat/", "text": "Български лекарски съюз и Владислав Ампов–Графа представиха днес видеосингъла \"Надежда\", създаден специално за кампанията на БЛС срещу насилието над медици  . Песента е изцяло по текст и музика на Графа. По думите на председателя на лекарската съсловна организация д-р Венцислав Грозев за кампанията е било важно да се включи толкова харесван изпълнител, за да може посланието да достигне до широката аудитория и особено до по-младите хора. \"Това, което Графа направи, не е плод само на професионализъм. Това се прави със сърце, с душа и с убеденост\", коментира Грозев при представянето на клипа днес в \"Пирогов\". \"В песента се говори за гнева и омразата, за агресията като цяло и как трябва да се справим с тези негативни емоции. Тук обаче говорим и за една велика професия - лекарската. Това са хората, които помагат на другите, това е тяхното призвание и много добре се получи симбиозата между текст и музика и посланията на кампанията\", заяви и изпълнителят Влади Ампов-Графа. По думите му основното послание на \"Надежда\" е \"да намерим светлината в себе си, да не забравяме, че сме хора, да помагаме на другите и да помним, че агресията не е път към успеха\". На представянето на видеосингъла \"Надежда\" присъстваха и д-р Лъчезар Захариев от Втора клиника по ортопедична травматология, както и Теодор Цанков – парамедик от столичната Спешна помощ. И двамата медици са били обект на агресия от страна на свои пациенти и разказаха за преживяното. \"Вербалната агресия не бива да се подценява, защото обърква работата ни, която е свързана със здравето на пациента\", сподели Цанков.", "date": "2017.11.07", "title": null}
{"url": "http://www.dnevnik.bg/skorost/2017/11/07/3073539_konceptualen_motociklet_na_honda_proizvejda_tok_ot/", "text": "Хонда\" използва изложението за мотоциклети в Милано EICMA 2017, за да представи пълната си европейска гама от двуколесни машини. На щанда дебютира и концептуалният мотор CB4 Interceptor, разработка на италианското дизайнерско студио на марката в Рим. Цветовата схема е изцяло черна и комбинира елегантния със спортния стил, като оставя място и за технологиите от бъдещето, предадени чрез плавната линия на дизайна. В предната част на мотоциклета е монтиран ветрогенератор, който произвежда от въздушната струя ток, захранващ сензорния дисплей, разположен на резервоара. Екранът осигурява постоянна връзка, благодарение на която мотористът следва пътя с помощта на дигитални карти, осъществява спешни обаждания или просто свързва устройствата си. Иначе на изложението в Милано на щанда на \"Хонда\" могат да се видят пет нови модела и два със значителни подобрения.", "date": "2017.11.07", "title": "Концептуален мотоциклет на \"Хонда\" произвежда ток от вятъра"}
{"url": "http://www.dnevnik.bg/photos/2017/11/07/3073524_snimka_na_denia_katalunci_razviaha_v_brjuksel_znameto/", "text": "Привърженици на независима Каталуня развяха пред централата на Европейската комисия в Брюксел знамена на ЕС с изрязани звезди. Това бе част от протест срещу - според тях - бездействието на Европейския съюз в опита им да се отделят от Испания. За целта в Брюксел пристигнаха и десетки каталунски кметове, подкрепящи раждането на каталунска република. В същото време имаше и демонстрация на испанци за запазване единството на страната и приветстващи позицията на ЕС. Социологическо допитване, публикувано във вторник, показа, че събитията в Каталуня са се превърнали във втория (след безработицата) по важност проблем за испанците. Само за месец тази група се е увеличила от 8% на 29%.", "date": "2017.11.07", "title": "Снимка на деня: Каталунци развяха в Брюксел знамето на ЕС с изрязани звезди"}
{"url": "http://www.dnevnik.bg/detski_dnevnik/2017/11/07/3073467_fotogaleriia_praznik_s_veshtici_tikvi_i_klasicheska/", "text": "Програмата  , която запознава най-малките с класическата музика, гостува в края на миналата седмица в Бургас и Пловдив. Ето кадри от концерта в Пловдив, посветен на католическия празник на Вси светии, чието отбелязване става все по по-популярно и в България.", "date": "2017.11.07", "title": "Фотогалерия: Празник с вещици, тикви и класическа музика"}
{"url": "http://www.dnevnik.bg/photos/snimka_na_denia/2017/11/07/3073440_snimka_na_denia_futbolen_sinhron_po_arjentinski/", "text": "Звездите на националния тим на Аржентина и добри приятели извън терена   и   показват завиден синхрон дори в загрявката преди тренировка. \"Гаучосите\" проведоха тренировка в Москва, където в събота ще се изправят срещу Русия в приятелски мач на стадион \"Лужники\".", "date": "2017.11.07", "title": "Снимка на деня: Футболен синхрон по аржентински"}
{"url": "http://www.dnevnik.bg/bulgaria/2017/11/07/3073549_vutreshnata_komisiia_podkrepi_promenite_s_koito_se/", "text": "Висококвалифицирани кадри от държави извън Европейския съюз да могат да получават \"синя карта\" за престой в страната ни по облекчен режим. Това предложение одобри парламентарната комисия по вътрешна сигурност и обществен ред, която провежда изнесено заседание в Русе, информира БНР. Депутатите от БСП изразиха несъгласието си с подкрепеното предложение за промяна. Възможността пред работодателите не е само да искат от правителството отваряне на трудовия пазар за граждани извън ЕС, но и повишаване на възнагражденията за служителите, които са българи и от България, заяви народният представител от левицата Пенчо Милков. Председателят на комисията Цветан Цветанов го репликира: \"Тук обаче говорим за висококвалифицирани кадри и знаете, че и към настоящия момент за тях възнаграждението е добро, само че има недостиг на квалифицирана работна ръка. Точно затова създаваме една правна възможност, защото искаме страната ни да има високо технологично развитие.\" Според Милков е и недопустимо между двете четения на  Закона за МВР  да се вкарва изменение, което не е свързано с този нормативен акт, а със Закона за трудовата миграция и трудовата мобилност. \"Използва се този по принцип процесуално допустим инструмент да се вкарват предложения между първо и второ четене, но те трябва да бъдат свързани с философията на закона. В случая ние сме изправени пред това да гласуваме само на второ четене отваряне на трудовия ни пазар\", обясни депутатът, цитиран от БТА. По думите му един от големите български синдикати е против това, като предложението било подкрепено единствено от работодателските организации. \"Махат се бариери и гаранции, които даваха възможност за защита на трудовия ни пазар. Възможността пред работодателите не е само да искат от правителството отваряне на трудовия пазар за граждани извън ЕС, но и повишаване на възнагражденията на служителите от България. Ние сме против отварянето на трудовия пазар по този начин\", коментира Милков. Цветанов му отвърна, че са се съобразили изцяло с притесненията и с предложенията от синдикалната организация. \"Смятам, че нямаме абсолютно никакви спорни текстове, които биха могли да създадат напрежение между работодатели и синдикални организации или между синдикални организации и изпълнителната власт\", обясни Цветанов. Той каза още, че така ще се даде възможност на българските общности, които са например в Молдова, Украйна, Албания, да намерят своето професионално реализиране по висококвалифицираните специалности тук в България. Предстои текстовете да бъдат внесени за гласуване в Народното събрание.", "date": "2017.11.07", "title": "Вътрешната комисия подкрепи промените, с които се улеснява работата на чужденци в България"}
{"url": "http://www.dnevnik.bg/sviat/2017/11/07/3073455_sasht_izprashtat_3_samoletonosacha_v_tihiia_okean/", "text": "Три ударни групи на американските военноморски сили, водени от самолетоносачи, ще участват в маневри в западната част Тихия океан в близките дни, съобщиха за \"Ройтерс\" източници от американските и японските власти, пожелали анонимност. Маневрите ще съвпаднат с  обиколката в Азия  на президента Доналд Тръмп, който отправи няколко пъти предупреждения за ядрената заплаха от  Северна Корея . Потърсени от \"Ройтерс\", Пентагонът и Тихоокеанският флот на американските военноморски сили са отказали коментар за предстоящи операции.", "date": "2017.11.07", "title": "САЩ изпращат 3 самолетоносача в Тихия океан, докато Тръмп е в Азия"}
{"url": "http://www.dnevnik.bg/bulgaria/2017/11/07/3073567_rumen_radev_jelju_jelev_se_vodeshe_ot_idei_ne_ot_korist/", "text": "Желев се водеше от идеи, не от корист. Остана безсребреник, когато други осребряваха куража на инакомислещите и надеждите на всички българи. Остана демократ, когато всички се сочеха с пръст.\" Това каза президентът Румен Радев при откриването на възпоменателна плоча пред родната къща на първия демократично избран президент на Република България д-р Желю Желев (1990 – 1997) в село Веселиново. Радев добави, че Желев е бил убеден европеец от поколението на Хелмут Кол и Франсоа Митеран, за което кауза бяха мирът, солидарността и единството на континента. Заедно с Радев във Веселиново бяха и президентите Петър Стоянов (1997 - 2002), Георги Първанов (2002 - 2012) и Росен Плевнелиев (2012 - 2017). \"Д-р Желев ни напусна преди две години. Той имаше нелека съдба. Прояви куража на инакомислието, когато други мълчаха. Пое отговорност за страната, когато всички спореха и се надвикваха. Понесе упреците на опонентите и предателствата на своите. Но Желев остана народен човек, когато мнозина се срамуваха и клеймяха думата \"народен\", заяви в изказването си на церемонията Румен Радев. Президентът смята, че епохата е натоварила политиците на прехода с бремето на много грешки - и техни, и чужди. Огромните надежди са се сблъскали със суровата действителност, а идеалистите са били изместени от циниците. \"Знаменателен знак е, че се събрахме четирима държавни глави, за да съхраним паметта за първия президент на нова България, който ни напусна\", каза още Румен Радев. Той добави още, че датата 10 ноември наближава, а именно нея неизменно свързваме с доктор Желев, като 28 години след началото на промените \"политическите страсти продължават да вилнеят\". \"От години спорим дали преходът е свършил. Мисля, че ще можем да го твърдим, когато престанем да употребяваме историята за злободневен политически бизнес, когато разномислието ражда дискусии, а не подхранва омразата. Когато аргументите изместят дамгите. . Без прошка за престъпленията, но с разбиране за общата драма, в която всеки от нас носи своята отговорност и никой не е безгрешен\", каза още в словото си на церемонията Радев, цитиран от президентския пресцентър. Петър Стоянов: Липсва ни чувството на приемственост \"Радвам се, че поставяме началото на една великолепна традиция и действащият президент, и всички президенти на България досега да се съберем заедно, за да отдадем почит на първия демократично избран президент Желю Желев\", каза Петър Стоянов. \"Мисля, че това е важен знак за българската демокрация, защото това, което според мен още ни липсва, е чувството на институционалност, уважение към институциите. Това, което ни липсва, е чувството на приемственост. Всеки от нас идва на власт с мисълта, че е първи, неповторим и че започва да гради новото бъдеще, а всъщност всеки умен човек трябва да е наясно с едно - търси поуките от миналото, стъпвай на здравия фундамент от миналото, ако искаш да градиш истинско бъдеще\", каза още Стоянов. Първанов: Желев остава в история със своята смелост Д-р Желю Желев остава в историята на българския преход със своята смелост и решителност, каза Георги Първанов. Той видя няколко знака, които могат да бъдат разчетени в събитието. Първият е, че въпреки трудностите и емоциите на прехода трябва да се отдаде дължимата признателност на българските държавници и особено на хора като д-р Желев. \"Второ, тук може би има елемент на приемственост. Надявам се да е така, защото във всичко онова, което всеки от нас е направил през годините, сигурно има по нещо, което да се развие и утвърди. Искрено се надявам това да е една добра традиция за в бъдеще\", заяви Георги Първанов. Според него Желев остава в историята на българския преход със своята смелост и решителност, с характера и волята си. \"Лично аз го помня с трудни отношения между президент в негово лице и опозиционен лидер в мое и чудесни отношения във времето, когато аз бях президент, той вече не беше на този пост, но имахме много добро взаимодействие. Той беше представител на президентската институция на много форуми по моя молба и надявам се наистина това да бъде добра традиция\", каза Георги Първанов. Плевнелиев: Желев е символ на единство и човещина За всички нас президентът Желев е мъдър политик, символ на единството, символ на скромност, на човещина, на мъдрост, която бликаше от всяко негово действие. Това каза Росен Плевнелиев. \"Той успя по най- мирния, най-добронамерения начин да придвижи страната напред в най-трудния момент, помня всяка среща, всяка негова дума, всяко наше събиране, при което той по неговия усмихнат, скромен, добронамерен и визионерски начин ни караше да го слушаме, да се поучим от него и да следваме неговия път\", спомни си Плевнелиев. \"С неговата невероятна скромност, добрина и човещина той запали всички нас със своята обич към България и неговата голяма тема за Балканите. Д-р Желев беше много почитан и много уважаван на Балканите, за нас е чест да го уважим\", каза Плевнелиев.", "date": "2017.11.07", "title": "Румен Радев: Желю Желев се водеше от идеи, не от корист"}
{"url": "http://www.dnevnik.bg/sviat/2017/11/07/3073572_hiliadi_rumunci_ot_dachiia_protestiraha_sreshtu/", "text": "Хиляди служители на румънската автомобилостроителна компания \"Дачия\" протестираха днес в град Миовени в южния окръг Арджеш срещу намерението на правителството да прехвърли социалните осигуровки от работодателя към служителя, предаде \"Аджерпрес\". Протестиращите също така искат въвеждане на задължителност на преговарянето и сключването на колективните трудови договори на браншово ниво, както и започване на строежа на автомагистралата Питещ-Сибиу, съобщиха организаторите на митинга. \"Това, което не успя да направи дори Чаушеску и неговата клика през 80-те години, сега се опитва с всички сили и с иронична усмивка на уста да направи Ливиу Драгня с неговата квартална шайка\", заяви лидерът на синдиката Николае Павелеску, визирайки лидера на управляващата Социалдемократическа партия Ливиу Драгня. На свой ред лидерът на Националния синдикален блок Думитру Костин заяви, че днешният митинг в Миовени е само първият от серия синдикални протести, които ще се проведат в цялата страна и чиято кулминация ще бъде голям митинг в Букурещ. \"Трябва да покажем, че сме единни, че се противопоставяме на намерението им да се подиграят още веднъж с румънския работник. Не знам какво сме им направили, но ни мразят искрено, мразят работниците. (...) Промениха трудовия кодекс, ограничиха правото на стачка, продължават да блокират колективните преговори\", заяви Костин. Участниците в протеста развяваха румънското знаме и скандираха \"Долу правителството!\", \"Долу Драгня!\", \"Долу лъжливата партия!\" и \"Единство!\". Според организаторите в митинга са се включили близо 10 000 синдикалисти от завода на \"Дачия\" и редица фирми доставчици. Протестът продължи около час и половина и завърши без инциденти.", "date": "2017.11.07", "title": "Хиляди румънци от \"Дачия\" протестираха срещу увеличаване на социалните осигуровки"}
{"url": "http://www.dnevnik.bg/sviat/2017/11/07/3073554_mnozinstvoto_evropeici_shte_mogat_da_ostanat_i_sled/", "text": "Британското правителство очаква мнозинството  граждани на Европейския съюз  да получат \"нов статут на уседналост\" след Брекзит. Това съобщиха вътрешното министерство и министерството за напускане на ЕС в общо изявление. Хората, подали молба да останат във Великобритания  след Брекзит , няма да получават откази заради \"технически подробности\" и служителите, обработващи документите им, ще имат свобода да прилагат личната си преценка. \"Очакваме мнозинството от молбите да бъдат удовлетворени\", гласи изявлението. Европейските граждани ще имат и право на обжалване, ако искането им бъде отхвърлено. Правителството е изпратило на Европейската комисия документ, който да бъде  част от преговорите , в който се уточнява, че новата система ще бъде бърза, евтина и удобна за потребителите, а европейските граждани ще участват в консултациите за създаването ѝ. Министърът за Брекзит Дейвид Дейвис заяви, че запазването на правата на европейските граждани \"е върховен приоритет за нас в преговорите\". Ето някои от основните идеи на плана: - европейските граждани ще имат двегодишен период да подадат молбите си за статут на уседналост; - изискваните документи ще бъдат минимално количество, а служителите, обработващи молбите, ще могат да се свържат с авторите им, за да решат дребни проблеми по тях; - цената на процедурата няма да е по-висока от тази за получаване на британски паспорт; - гражданите на ЕС ще имат право на обжалване; - решенията ще се взимат изцяло върху критериите, уточнени в споразумението за излизане от ЕС, като никаква друга причина не може да бъде основание за отказ; - създаване на дигитална, модерна и удобна за потребителите система за подаване на молби; - няма да се изисква европейските граждани да имат широкообхватна здравна застраховка или да дават пръстови отпечатъци; - процесът ще бъде опростен за хората, които вече имат документи за постоянно местожителство.", "date": "2017.11.07", "title": "Мнозинството европейци ще могат да останат и след Брекзит, обеща Лондон"}
{"url": "http://www.dnevnik.bg/ot_vas/novini_ot_vas/2017/11/07/3073039_otnosno_otdelnoto_subirane_na_otpaduci/", "text": "Принципно нелошо нещо. Обаче някои общини прекаляват. Фотоновина от едно невзрачно градче в една невзрачна държава в Леванта (а.к.а. Близкия изток). На снимката: \"Кафез\" за събиране на пластмасови бутилки. Ама общината добавя опции...", "date": "2017.11.07", "title": "Относно отделното събиране на отпадъци"}
{"url": "http://www.dnevnik.bg/sviat/2017/11/07/3073599_putin_ne_uvaji_nito_edno_subitie_za_godishninata_ot/", "text": "Путин не участва и в проявите, отбелязващи 100-годишния юбилей от Октомврийската революция от 1917 г., предаде \"Ройтерс\". Агенцията припомня, че през съветската ера лидерите на СССР наблюдаваха от трибуната на мавзолея на Ленин грандиозните военни паради на Червения площад за годишнините от революцията. От самото начало не бе предвидено президентът на Русия Владимир Путин да участва днес в проявите на Червения площад по случай годишнината от парада през 1941 г. Това заяви говорителят на Кремъл Дмитрий Песков, цитиран от ТАСС. Песков каза това пред журналисти в отговор на въпрос защо Путин не е приел тази сутрин парада в центъра на Москва. Тази проява не бе включена в графика на държавния глава, посочи той. Събитието на Червения площад не бе предавано пряко по държавната телевизия. Тази сутрин на главния площад в руската столица се състоя тържествено шествие по повод годишнината от легендарния военен парад през 1941 г. Възстановката целеше да припомни на хората в Русия героичен момент от историята на страната, когато смелите защитници на Москва направо от парада заминаваха за фронта, за да я спасяват от нацистките нашественици, които бяха на прага на съветската столица.  Всъщност днешният парад на същото място бе замислен като годишнина на парада от 1941 г., който се превърна в символ на решимостта на страната да не допусне капитулация пред хитлеристкото нашествие, а юбилеят на Октомврийската революция остана на заден план, отбелязва \"Ройтерс\".  Песков посочи, че днес е обикновен работен ден за президента и той има насрочени няколко срещи в Кремъл.  Опозицията обвинява Путин, че се е превърнал в кръстоска между автократ от съветски тип и цар, отбелязва \"Ройтерс\". Очевидно с мисъл за преизбирането си на президентските избори догодина 65-годишният руски лидер говори най-вече за стабилност, обявявайки се срещу всякакви въстания както в бившия Съветски съюз, така и в Близкия изток.  В усилията си да създаде горда национална идентичност Путин си подбира славни елементи от съветското минало на Русия, като победата във Втората световна война и успехите в Космоса, без да акцентира върху ролята на комунизма за тези постижения, посочва Ройтерс. Той обаче нарече разпадането на СССР през 1991 г. \"най-голямата геополитическа катастрофа на ХХ век\".  В един от редките си коментари в навечерието на 100-годишния юбилей Путин недвусмислено посочи, че смята, че би било по-добре, ако революцията през 1917 г. изобщо не беше се случвала, и затова е убеден, че няма какво да се чества. \"Ние виждаме колко противоречиви бяха нейните резултати и трябва да признаем колко тясно се преплитат негативните и позитивните последици от тези събития\", посочи Путин, цитиран от \"Ройтерс\", пред представители на академичните среди миналия месец.  След това руският президент зададе риторичния въпрос: Не беше ли възможно да се следва еволюционен път, вместо да се минава през революция? И добави, че цената на този катаклизъм е била разрушаването на държавността и безмилостното съсипване на съдбата на милиони хора.  Въпреки това днешната годишнина си остава светъл повод за Руската комунистическа партия и за много обикновени руснаци, които смятат, че тяхното време отново ще настъпи, отбелязва \"Ройтерс\", цитирана от БТА.", "date": "2017.11.07", "title": "Путин не уважи нито едно събитие за годишнината от болшевишкия преврат"}
{"url": "http://www.dnevnik.bg/bulgaria/2017/11/07/3073569_antibiotici_pri_otglejdaneto_na_jivotni_ne_oznachava/", "text": "Количеството продадени антибиотици за ветеринарни цели не означава, че то автоматично се пренася и консумира заедно с месото. Антибиотиците за животните, също както и за хората се изхвърлят от организма след шест, осем или дванайсет часа и у нас се спазва правилото да не им се дават вещества преди клането. През миналата година проби са показали наличие на антибиотици само в три пуйки от една и съща ферма. Това коментира по БНТ тази сутрин проф. Тодор Кантарджиев, директор на Националния център по заразни и паразитни болести, след като вчера се разпространи новината, че  България е осма в Европа по използване на антибиотици пи отглеждането на животни за месо . Впоследствие  Агенцията за безопасност на храните заяви, че в  България не се злоупотребява с антибиотици  за угояване на животни и че редовните контролни проби не показват отклонения от нормите с единични изключения. А днес по националните телевизии темата коментираха д-р Кантарджиев, националният здравен инспектор д-р Ангел Кунчев и представители на месопреработвателите, отново с уверение, че българското месо е безопасно.  \"В доклада на ЕМА не се казва, че в месото, което си купуваме, има антибиотик, а казва, че животните по време на своето развитие са били третирани с тези количества антибиотици\", коментира проф. Тодор Кантарджиев. Според него, освен че се спазват правилата антибиотици да не се дават преди клането на животното за месо, се спазва също и това да не се слагат във фуражите за увеличаване на биомасата. \"Вече не се дават антибиотици на животните както през 60-70-те години, за да качват тегло и месото да е по-евтино за производство\", казва той. Заплахата от прекаляването с антибиотици при отглеждането на животни е в това, че могат да доведат до резистентни бактерии, които не подлежат на убиване от медикаменти. Много малка е вероятността обаче тези бактерии да достигнат и до човек, ако ги има, защото месото се обработва термично и е препоръчително то винаги да се обработва възможно по-добре, поясни специалистът. Главният държавен здравен инспектор д-р Ангел Кунчев в интервю по \"Нова телевизия\" днес също увери, че крайният продукт няма антибиотици. Той определи като сериозен проблем прекомерната употреба на антибиотици в глобален мащаб и ефекта, който тя причинява - антибиотичната резистентност на бактериите, обаче заяви и \"отговорно твърдя, че в крайния продукт, в месото, антибиотици няма\". Годишно се правят над 500 проби на месото, произведено в България, и установяването на антибиотици е в единични случаи. Д-р Кунчев припомни и че преди няколко години е забранена със закон употребата на вещества за растеж, а антибиотици се ползват, когато животните са болни. Възможно е да се прилагат и от \"неразумни стопани профилактично, защото лошата хигиена се замества с дизенфектанти\", но те не достигат до крайния продукт, повтори здравният инспектор. Според д-р Диляна Попова, експерт в Асоциацията на месопреработвателните, отново по Нова телевизия, на животните не се дават антибиотици превантивно, защото това е прекалено скъпо. \"Когато животните са болни и се налага да приемат антибиотици, има карантинен срок. През това време нито млякото се използва, защото антибиотикът потиска развитието на млечно-киселите организми и не може да се произведат кисело мляко и млечни продукти, нито се колят животни\", обясни тя. По думите на Попова месото е най-контролираната суровина в България, защото и кланиците и държавата налагат проверки и контрол. Колкото до ниските стойности на антибиотици, които докладът е отчел в скандинавските страни - това лесно може да се обясни с различния климат, много по-малка популация на животни и различни заболявания. По думите й по-скоро трябва да се сравняваме със страни като Италия и Испания, които са на сходни географски ширини, а там потреблението на антибиотици за ветеринарни цели е много по-високо. Кунчев потвърди, че по на юг, където сме ние, има доста по-голям набор от заболявания сред животните.", "date": "2017.11.07", "title": "Антибиотици при отглеждането на животни не означава антибиотици в месото, успокоиха здравни експерти"}
{"url": "http://www.dnevnik.bg/bulgaria/2017/11/07/3073632_obshtina_varna_opredeli_samo_chas_v_sredata_na/", "text": "Община Варна възнамерява да поеме дългосрочни дългове на стойност над 45 млн. лв. за реализацията на четири проекта. Това става ясно от обявление за обществено обсъждане, насрочено за 14 ноември – в средата на следващата работна седмица, и то в рамките само на един час. Заемите трябва да осигурят покриването на недопустими разходи и мостовото финансиране на проектите за строеж на пречиствателна станция в курорта Златни пясъци, за естетизация на градската среда, за изграждането на Синя зона и втората фаза на проекта \"Интегрираният градски транспорт на Варна\". Проектът е на стойност надхвърляща  Безвъзмездното финансиране по него, осигурено от Оперативна програма \"Региони в растеж\", е 25.2 млн. лв. Предвиденото собствени финансиране на недопустими разходи от страна на община Варна е в размер на 9.2 млн. лв., които трябва да бъдат осигурени със заем от Европейската банка за възстановяване и развитие. За мостовото финансиране на допустими разходи до възстановяването им ще стане с друг дълг от 2.5 млн. лв. от \"Фонда за органите на местното управление в България – ФЛАГ\". Вторият проект, за който също ще бъдат изтеглени два заема, е на стойност   Безвъзмездната финансова помощ по него, осигурена от \"Региони в растеж\", е 29.3 млн. лв. За покриване на недопустими разходи от Европейската банка за възстановяване и развитие ще бъдат взети назаем 6.7 млн. лв. Мостовото финансиране в размер на 8 млн. лв. ще дойде пак от \"Фонда за органите на местното управление в България – ФЛАГ\". Още   ще бъдат похарчени за проектирането и изграждането на Безвъзмездната финансова помощ от оперативна програма \"Околна среда 2014 г. - 2020 г.\" е близо 29 млн. лв. Предвидените недопустими разходи, за които ще трябва да бъде търсен заем, е 6.6 млн. лв., а мостовото до възстановяване на разходите от финансиращия орган – 6.3 млн. лв. Предвидената стойност на дълго дискутираната и преминала през няколко фалстарта е   От тях над 1 млн. лв. ще бъдат покрити от бюджета на общината. Останалите 4.3 млн. лв. ще бъдат изтеглени като заем пак от Европейската банка за възстановяване и развитие. За дискусия по четирите проекта и дългът, който ще трябва да бъде поет за реализацията им, общинската администрация е насрочила обществено обсъждане следващия вторник – 14 ноември. За това е определено времето от 15.30 ч. до 16.30 ч. Както и в други подобни случаи, обемът на информацията, която трябва да бъде обсъдена, избраният работен ден и предвиденият един час отново издават опит на местната администрация да избегне задълбочена дискусия с широк кръг граждани.", "date": "2017.11.07", "title": "Община Варна определи само час в средата на работната седмица за обществено обсъждане на 45 млн. лв. заеми"}
{"url": "http://www.dnevnik.bg/bulgaria/2017/11/07/3073638_deloto_za_102-ta_miliona_se_padna_na_sudiia_madlena/", "text": "Новият съдия докладчик по делото свързано с КТБ, известно като \"102-та милиона\", е съдията от търговското отделение на Софийския апелативен съд Мадлена Желева. Тя бе избрана на случаен принцип публично днес, като в съдебния състав ще заседават колегите й Галина Иванова и Васил Христакиев. Мадлена Желева беше сред 19-те апелативни съдии, които в началото на януари 2015 г. поискаха проверка в Софийския градски съд, когато беше оглавяван от Владимира Янева.", "date": "2017.11.07", "title": "Делото за \"102-та милиона\" се падна на съдия Мадлена Желева"}
{"url": "http://www.dnevnik.bg/bulgaria/2017/11/07/3073654_ne_dostigat_8-9_mlrd_lv_za_priravniavaneto_na_vik/", "text": "За развитието на ВиК сектора в България и привеждането му в унисон с европейските изисквания са нужни около 12 млрд. лв. Това показва анализ на Световната банка, цитиран от регионалния министър Николай Нанков, съобщиха от пресцентъра на ведомството. Той уточни, че стратегията за развитие на отрасла показва, че парите са необходими за 10-годишен период, като през това време трябва да се направи инфраструктурата в цялата страна. Нанков каза още, че \"събирайки всички източници на средства за финансиране на отрасъла – европейски, национални и инвестиционните програми на ВиК операторите\", недостигът е в размер на 8-9 млрд. лв. Затова с помощта на Световната банка ще бъде направен анализ как секторът да бъде устойчив основно от финансова гледна точка и какви нови инструменти да бъдат включени за реализиране на големи инвестиционни проекти. Регионалният министър се включи в работна среща на асоциациите по ВиК от цялата страна, която се проведе в Луковит. За основен проблем в отрасъла беше посочена цената на водата в отделни области. По думите на Нанков трудно може да се обясни на обикновения гражданин какво точно се включва в сметката. \"Сред обществото битува мнението, че водата като държавна собственост трябва да е безплатна, но услугата, която получават потребителите, калкулира в цената си цялостната дейност на ВиК оператора по доставяне, пречистване и отвеждане с необходимото качество на питейни и отпадъчни води\", обясни Нанков. Той подчерта, че има десетки обекти, ако не и стотици, които се нуждаят от неотложна рехабилитация или дори изцяло ново изграждане. ВиК инфраструктурата в малките населени места пък била на повече от 40 години и това водело до чести аварии. Министърът допълни, че след 10-15 години, когато крайно амортизираната ВиК инфраструктура започне да дава дефекти и ежедневни аварии, на обществото трудно ще може да бъде обяснено защо не са предприети мерки, дори и като повишаване на цената на услугата. \"Трябва да разберем, че секторът е на такова ниво от своето развитие, в което не бихме могли да правим повече компромиси\", каза още Николай Нанков.", "date": "2017.11.07", "title": "Не достигат 8-9 млрд. лв. за приравняването на ВиК сектора към европейския, обяви Нанков"}
{"url": "http://www.dnevnik.bg/sviat/2017/11/07/3073612_zeleni_i_liberali_se_otkazaha_ot_osnovni_obeshtaniia_v/", "text": "Либералите и Зелените, които преговарят за коалиция с християндемократите на германския канцлер Ангела Меркел, са се отказали от исканията си за данъчни реформи и промени в климатичната политика, предаде \"Ройтерс\". Обратът дойде след две седмици тежки  разговори  за съставяне на коалиционно правителство, известно като \"Ямайка\" заради цветовете, с които се обозначават трите партии. Подобен съюз досега не е бил формиран на федерално ниво. Макар трите лагера да остават  разделени  по някои въпроси, подкрепящите бизнеса Свободни демократи (FDP) направиха отстъпки и казаха, че биха приели по-скромно орязване на данъци, сравнено с обещанието за 30-40 милиона евро за бизнеса. Лидерът на FDP Кристиан Линднер каза, че вместо това партията ще работи за отмяна на \"данък солидарност\", въведен след обединението на Германия в помощ на източногерманските провинции, и за данъчни облекчения за семейства и за дребния бизнес. От друга страна, Зелените обявиха, че няма да  настояват  за конкретна дата за затваряне на въглищните централи и за забрана на коли с двигатели с вътрешно горене - искания, които бяха отправяли досега. \"За нас няма значение дали последната захранвана с въглища топлоцентрала ще бъде затворена през 2030 или 2032 г. Ето в това сме прагматични\", каза съпредседателят на Зелените Симоне Петер за германското издание \"Райнише пост\". Според нея обаче е необходимо да се договорят нови мерки, които да намалят до 2020 г. вредните емисии в Германия с 40% спрямо нивата от 1990 г. - цел, която Берлин сега трудно може да изпълни. Другият съпредседател, Джем Йоздемир, пък даде сигнал, че е готов на компромиси за автомобилите. Пред \"Щутгартер цайтунг\" той каза: \"Ясно ми е, че не можем сами да наложим датата 2030 г. за премахването на двигателите с вътрешно горене.\" В понеделник Меркел каза, че имиграцията и климатичната политика са били до момента най-спорните теми в проучвателните разговори. По думите ѝ би било добре, ако те могат да се превърнат в по-интензивни преговори до 16 ноември. За да се случи това обаче, Зелените трябва да приемат искането на християндемократите и баварските им партньори от Християнсоциалния съюз (ХСС) за  въвеждане на таван  на \"нетната миграция\" до 200 000 души на година. Друга трудност идва от факта, че преговарящите ще трябва да поискат одобрение от партиите си, преди да преминат към същинската част на преговорите. В частност Зелените ще направят това на партийна конференция на 25 ноември.", "date": "2017.11.07", "title": "Зелени и либерали се отказаха от основни обещания в преговорите с Меркел"}
{"url": "http://www.dnevnik.bg/sport/2017/11/07/3073640_svetovnoto_po_voleibol_e_svoeobrazen_venec_v/", "text": "Световното по волейбол в България е своеобразен венец в политиката на държавата за спорта и изграждане на модерна спортна база. Това заяви спортният министър Красен Кралев по време на церемонията по представянето на градовете - домакини на първенството. Страната е съдомакин с Италия, като  ще приеме мачове в София, Варна и Русе . Най-много ще са мачовете в зала \"Конгресна\" във Варна, където ще играе и българският национален отбор. Ако преодолее първата фаза, съставът ще се премести в \"Арена Армеец\". Световното ще е от 10 до 30 септември 2018 г., като по същото време (от 10 до 18 септември) в София ще се проведе и световното по художествена гимнастика. \"За разлика от световното първенство у нас преди 48 години сега мащабите са много по-различни. Радвам се, че международната федерация оцени нашите мащабни усилия в последните години за развитие на спорта в България\", обяви Кралев. Президентът на Българската федерация по волейбол Данчо Лазаров също изтъкна голямата роля на правителството за спечелването на домакинството. \"Главна заслуга има прекрасният ни отбор и страхотните фенове, които го подкрепят. Също така огромна роля изигра добрата спортна база, изградена в последните години. Защото един такъв престижен форум не може да се проведе в една зала, а са необходими поне три или четири големи спортни съоръжения. Именно в последните години те станаха факт. Искам специално да благодаря на българското правителство, което оказа важна подкрепа и лично на премиера Бойко Борисов за неговата изключителна съпричастност към каузата\", заяви Лазаров. Кметът на София Йорданка Фандъкова вижда в световното огромна възможност за града и жителите му. \"След европейското първенство през 2015 година значително се увеличи броят на спортуващите у нас. Тези две събития ще допринесат за реализирането на нашата специална програма, насърчаваща хората да спортуват\", каза тя. \"България и Италия вече се доказаха като отлични домакини на европейското първенство през 2015 година. Уверен съм, че отново ще се справят по същия начин и на световното през 2018 г. Смятам също, че това няма да бъде последният път, в който две държави са домакини на световно първенство\", заяви вицепрезидентът на международната федерация и президент на европейската конфедерация Александър Боричич. До момента са ясни 22 от общо 24-те участващи отбора. Последните два ще се разберат на 12 ноември. Жребият за световното ще е на 30 ноември във Флоренция.", "date": "2017.11.07", "title": "Световното по волейбол е своеобразен венец в политиката на държавата за спорта, каза Кралев"}
{"url": "http://www.dnevnik.bg/bulgaria/2017/11/07/3073679_siderov_potvurdi_che_kiril_ananiev_shte_e_noviiat/", "text": "Кирил Ананиев ще е кандидатът за поста здравен министър, потвърди пред Би Ти Ви  появилите се информации в тази посока  лидерът на \"Атака\" и председател на парламентарната група на \"Обединени патриоти\" Волен Сидеров. Официално премиерът съобщи, че  името ще бъде обявено след приемането на бюджета от парламента , тоест най-рано на 10 ноември. Според Сидеров Ананиев е предложен от Борисов, който имал още няколко имена предвид, които са били на известни лекари. Лидерът на \"Атака\" смята, че е разумно финансист да застане начело на здравното министестерство, защото най-важните проблеми на болниците били свързани с парите. \"Министърът е политическо лице, а политиката в сектора трябва да се решава от цялата коалиция\", уточни Волен Сидеров. Той припомни, че позицията на \"Атака\" е, че превъщането на болниците в търговски дружества е грешка. Сидеров посочи, че преди да се гласува кандидатурата на Кирил Ананиев, той ще изложи вижданията си за сектора пред всички парламентарни групи. Важно било за приватизацията някой да опере пешкира Попитан за идеите за преразглеждане на всички приватизационни сделки, лидерът на \"Атака\" каза, че от партията настояват за това от десет години. Според него предстои да се сформира екип от юристи, който да прецени дали за целта са нужни промени в съществуващите закони, или написването на нов. \"Прочетът на приватизацията е важен. Този преход се счита за криминален. Важен е аналитичният резултат и да си вземем поука как да вървим напред\", посочи Волен Сидеров. Според него е важно \"някой да опере пешкира\" за неизгодните сделки, дори и хората в сянка, стоящи зад сделките да не бъдат разкрити.", "date": "2017.11.07", "title": "Сидеров потвърди, че Кирил Ананиев ще е новият здравен министър"}
{"url": "http://www.dnevnik.bg/sviat/2017/11/07/3073739_arestuvan_e_sobstvenikut_na_firmata_s_nai-mnogo/", "text": "Хърватската полиция потвърди днес, че е получила информация за задържането на собственика на затъналата в дългове хърватска хранителна компания \"Агрокор\" Ивица Тодорич в Лондон, предаде агенция Хина, цитирана от БТА. Рано тази сутрин Тодорич е бил извикан в полицията в Лондон и след това задържан. Изправен пред съда, той казал, че не е съгласен да бъде екстрадиран в Хърватия, посочва \"Ройтерс\". Още след издаването на международна заповед за ареста му Тодорич написа в личния си блог, че не се крие и съвестта му е чиста. Той заяви също, че човешките му права са \"дълбоко нарушени\" и обвиненията срещу него са \"политическо преследване\". Хърватската полиция съобщи, че Тодорич е задържан по европейска заповед за арест, издадена от Хърватия, където бизнесменът, заедно с още 14 души, е разследван заради обстоятелствата, довели до дълговата криза в \"Агрокор\". Бизнесменът, когото Хърватия обвинява в \"корупция и подправяне на документи\", бе включен в списъка на Европол на най-издирваните бегълци. След издаването на европейска заповед за арест на Тодорич, която важи само за страните от Европейския съюз, на 25 октомври и Интерпол издаде червена бюлетина за издирването му. Тодорич е обвинен в незаконно придобиване на десетки милиони евро. \"Агрокор\", най-голямата частна компания за търговия на дребно в Хърватия и най-голям работодател на Балканите, натрупа около 5.8 милиарда евро дългове. Компанията, създадена през 70-те години, се разрасна дотолкова, че участието ѝ в брутния вътрешен продукт достигна 15%, а дълговете й са толкова големи, че правителството се опасява да не застрашат финансовата стабилност в страната, отбелязва \"Асошиейтед прес\". Въпреки че Тодорич още е собственик на 95 процента от \"Агрокор\", правителството пое управлението на компанията, за да се опита да я спаси от евентуален фалит, който ще има драстичен ефект върху икономиката и ще коства загубата на хиляди работни места. Премиерът Андрей Пленкович заяви днес, че не е изненадан от факта, че Тодорич се е предал на лондонската полиция, и каза, че сега се очаква обичайната процедура за екстрадиция. \"Като заподозрян Тодорич има свои права, които, предполагам, ще използва\", каза премиерът, без са наеме да прогнозира кога бизнесменът ще бъде предаден на хърватските власти. Хърватският президент Колинда Грабар Китарович заяви днес, че аферата \"Агрокор\" е най-големият скандал в страната с последици за стабилността на икономиката, кредиторите и доставчиците на компанията.", "date": "2017.11.07", "title": "Арестуван е собственикът на фирмата с най-много служители на Балканите"}
{"url": "http://www.dnevnik.bg/sviat/2017/11/07/3073708_kak_bolshevishkiiat_prevrat_preoburna_sudbata_na/", "text": "Едни го наричат \"Октомврийска революция\", други - \"болшевишки преврат\". Независимо от името обаче, за България това е най-драстичното и фатално събитие с дълготрайни последствия, разиграло се извън нейните граници. Това твърдение обединява мненията на философа от Софийския университет Калин Янакиев и на историците Людмил Спасов от Пловдивския университет и Михаил Груев от Държавна агенция \"Архиви\". Непосредствено след установяването на болшевишкия режим в Русия, Кремъл залага на \"износа на революции\" като част от осъществяването на плана на Ленин и обкръжението му за създаване на световен съюз на съветските републики с център Москва. По думите на историка  , непосредствено след Деветоюнския преврат през 1923 Сталин критикува ръководството на БКП, че при свалянето на правителството на Стамболийски е заело неутрална позиция. Сталин настоява българските комунисти да се радикализират и да поемат курс към въоръжена борба, а Кремъл отхвърля доклада на Васил Коларов, че положението в България е вече спокойно, а и в страната няма достатъчно пролетариат за правене на революции. По това време болшевишките лидери още се надяват на обрат след провала на плановете им за съветски републики в страни като Германия и Унгария. В случая идеята е да се подпали \"барутното буре на Европа\" - Балканите, с цел да се отвлече вниманието на Западна Европа от комунистическите конспирации в Германия и в други централноевропейски държави. \"Заповяданата революция\" \"Заповядана революция\" - така историкът Людмил Спасов нарича инспирираното от болшевишка Русия въстание в Северозападна България през септември 1923. Три месеца преди кървавия бунт Коминтернът нарежда на БКП да поеме курс към въоръжена борба. За целта са отпуснати 50 000 долара, а въстаниците трябва сами да си набавят оръжието или да разчитат на доставки от Югославия. За проверка на \"революционната ситуация\" в България пристига коминтерновският емисар Александър Абрамович-Четуев, който впоследствие иска от Москва да бъде уволнено цялото ръководство на БКП - заради \"неправилни позиции\" по време на Деветоюнския преврат. Изпратените от Кремъл конспиратори настояват за бързо въстание - без значение, че подготовката му е нищожна. Резултатът: над 5 000 души са убити, 15 000 са арестувани, а 2 000 успяват да емигрират след петдневния бунт през септември 1923, обяснява Людмил Спасов. Москва не успява да постигне основната си цел - да накара Югославия да се намеси и да окупира части от България. Философът   поставя събитията в България през 1920-те в контекста на т.нар. \"Октомврийска революция\": \"Случилото се в Русия през есента на 1917 е политически преврат, смазал установеното след Февруарската революция мимолетно демократично управление на Русия. Митологизирането на този преврат чрез определянето му като \"революция\" лежи в основата на оправдаването на комунистическите престъпления. Защото революцията не е злодеяние на определени хора, а нещо като неизбежен природен катаклизъм, в който дори има някаква романтика. Както не можем да съдим земетресенията или слънчевите затъмнения, така не можем да съдим и нещо, което според порочната марксистка доктрина е \"исторически необходимо\". Милиони хора бяха избити, но какво да се прави, след като е избухнала \"революция\" Едно толкова мащабно историческо престъпление не бива да бъде наричано \"революция\" и така да се търси оправдание за милионите жертви на това деяние\", казва Янакиев и напомня за задкулисната роля на Коминтерна в следващото голямо престъпление на болшевизма в България - атентата в софийската катедрала \"Света Неделя\" през април 1925. \"По какво се различава Коминтернът като център за извършване на престъпления в цяла Европа от днешната \"Ислямска държава\"? Каква е разликата между сегашния тероризъм и коминтерновския \"износ на революции\"? Може би в това, че \"Ислямска държава\" в много случаи просто си приписва авторството на терористични актове, извършвани от фанатици-самодейци, докато Коминтернът старателно е подготвял, финансирал и изпращал изпълнителите на замислените терористични актове до местопрестъпленията\", твърди Калин Янакиев. Историкът Людмил Спасов е на мнение, че в Москва са знаели за подготвяния атентат в \"Света Неделя\", но той идва в момент, когато СССР търси дипломатическо признание от Европа и Америка. Това, естествено, става много по-трудно, когато вестниците в цял свят излизат със заглавия за болшевишката следа в най-кървавия за всички времена политически атентат. \"Злокачествено и всеобхватно влияние\" Историкът   говори за цялостното влияние върху България на случилото се в Русия през 1917. \"В българската история няма по-осезаемо външно събитие от болшевишкия преврат в Русия. Събитие с толкова силно и трайно влияние върху вътрешното развитие на България. Това влияние е не само злокачествено, но и всеобхватно\", твърди Груев. Според него налагането на съветския модел на партията-държава в страните, окупирани от Червената армия в края на Втората световна война, в общи линии е унифицирано. Но за разлика от другите източноевропейски компартии, в които по-късно се формират национални крила, БКП остава до самия си край просъветско формирование. В историята на световния комунизъм няма друг феномен като проведените през 1963 и 1973 пленуми на ЦК на БКП с решения за постепенно присъединяване на България към СССР, казва още Груев. \"Това, което все пак трябва да ни радва, е, че влиянието върху България на болшевишкия преврат, на СССР и на неговия правоприемник - днешната Русия на Путин, става все по-косвено и избледняващо във времето\", заключава Михаил Груев.", "date": "2017.11.07", "title": "Как болшевишкият преврат преобърна съдбата на България"}
{"url": "http://www.dnevnik.bg/photos/2017/11/07/3073471_fotogaleriia_svetlinno_shou_vurhu_kraicera_avrora_v/", "text": "В Санкт Петербург, Русия се състоя светлинно шоу върху крайцера Аврора, посветено на сто години от болшевишката Октомврийска революция.", "date": "2017.11.07", "title": "Фотогалерия: Светлинно шоу върху крайцера Аврора в Санкт Петербург"}
{"url": "http://www.dnevnik.bg/sviat/2017/11/07/3073738_siriia_planira_da_podpishe_sporazumenieto_za_klimata/", "text": "Режимът на Башар ал Асад обяви във вторник намерението си да присъедини Сирия към Парижкото споразумение за климата от 2015г. Така САЩ остават единствената страна в света, противопоставяща се на глобалната сделка под егидата на ООН в сегашния ѝ вид. Никарагуа подписа през октомври. Уада Катмауи, зам.-министър на околната среда на разкъсваната от гражданска война страна, каза на започналите тази седмица преговори в Бон, че иска \"да потвърди ангажираността на Сирийската арабска република към парижкото споразумение за климата\". Властите в Дамаск обаче не са подали нито един от документите, свързани с тази процедура. На форума нямаше и аплодисменти, тъй като Асад има малцина симпатизанти сред събралите се. През юни президентът Доналд Тръмп обяви, че най-голямата икономика в света и втори замърсител на планетата (след Китай) ще се оттегли от споразумението и администрацията му ще подпомага американските производители на въглища и петрол. Процедурата може да приключи през 2020г. и поради това представителите на Вашингтон имат свое място на форума в Бон. САЩ искат да предоговорят условията на участието си, така че то да е в полза на американския бизнес и данъкоплатци, но още не са посочили какво точно имат предвид. Срещата в Бон има за цел изработване на своеобразен правилник за прилагане на споразумението, включително единни стандарти и подробности как да се докладват и проверяват националните отчети за емисиите на парникови газове. В края на срещата е предвидена и среща на държавните глави, но засега Тръмп не е сред поканените.", "date": "2017.11.07", "title": "Сирия планира да подпише споразумението за климата, САЩ остават изолирани"}
{"url": "http://www.dnevnik.bg/sviat/2017/11/07/3073379_puchdemon_pred_katalunski_kmetove_v_brjuksel_iskame/", "text": "Поддръжниците на независимостта в Каталуня няма да се откажат от идеала си за държава, \"тъй като единствено това позволява мирни нации като Каталуня да могат да съществуват и да имат бъдеще.\" С тези думи се обърна уволненият каталунски премиер  Карлес Пучдемон  към 183-ма кметове, пристигнали в Брюксел, за да подкрепят бившия лидер и правителството му и да \"изложат от позицията на общините си визията за ситуацията в Каталуня\" и да изобличат \"юридическото и идеологическо преследване\" на представителите на кабинета. В реч на няколко езика в културния център Bozar Пучдемон осъди \"държавния преврат на Испания срещу един (легитимен) парламент, срещу един легитимно правителство, нарушил човешки права със задържания и малтретиране\". \"Не съществуваме благодарение на испанската Конституция. Съществуваме много преди това. И имаме задълженето на поддържаме това наследство.\" Друга тема бяха предстоящите парламентарни  избори на 21 декември , които подкрепящите независимостта първо отхвърляха, но после решиха да участват. \"Каня всички власти, преди всичко испанските, да гарантират демократичната нормалност на 21 декември, без репресии или политически затворници... Решени сме да приемем резултатите. Гражданите ни имат правото да знаят дали вотът им ще се уважи.\" С тези думи бившият премиер опита да отправи и задочно предизвикателство към Европейския съюз.  \"Г-н Юнкер, г-н Таяни, тази Европа ли искате? Тази ли Европа ни каните да изградим? Ще приемете или не резултатите на каталунците? Защото ако хората подкрепят решението на парламента, какво ще направите?\" обърна се Пучдемон към председателя на Европейската комисия и Европейския парламент, които не присъстваха в залата. С \"решението на парламента\" се има предвид обявяването на независимост на 27 октомври. \"Ще продължите ли да помагате на г-н Рахой в този държавен преврат\"? Речта няколко пъти беше прекъсвана от аплодисменти и скандирания на кметове, които вдигаха скиптрите си (символ на победата) и завърши с химна на Каталуня. В залата присъстваха и членове на партията Нов фламандски алианс, която вече изрази подкрепата си за уволнения лидер. \"Бих искал специално да благодаря на нашите приятели от фламандската партия, които дойдоха.\" Част от събитието беше на английски език, друга - на немски, френски, испански и каталунски, бяха споменавани европейски представители. Един от говорителите подходи с ирония към изказването на председателя на Европейската комисия Жан-Клод Юнкер, който вече обяви, че не иска Европа с 80 или 85 малки държави. \"Г-н Юнкер идва от малка държава... Надявам се, че ще си промени мнението или ще опита да обедини Люксембург с Германия.\" \"Г-н Юнкер, това не е испански въпрос, а европейски... Европейският проект бива тестван в Каталуня и в Испания.\" В реч евродепутатът от ERC Жорди Соле изложи разликата между \"правителството на Каталуня\" и \"правителството в Каталуня\", като последното е нелегитимно. Според каталунското издание \"Вангуардия\" събитията са част от стратегията за максимално \"изнасяне\" на каталунския въпрос в международна среда, в сърцето на Европейския съюз. Организатори бяха две сдружения на каталунските общини. Повечето от 183 кметове пристигнаха със самолет и, по официални данни, на собствени разноски. По-рано през деня те излязоха в Брюксел с плакати с искане за \"свобода за политическите затворници\" на английски език. После в кратко шествие с  европейско знаме без звезди  около европейските институции се включиха и евродепутатите от партиите на Пучдемон и уволнения му заместник Ориол Жункерас, Демократическа партия на Каталуня (PDeCat) и Каталунска републиканска левица (ERC). Каталунски медии разказват, че на кметовете им се наложило да декларират пръчките си, защото \"биха могли да се използват като оръжие\".", "date": "2017.11.07", "title": "Пучдемон пред каталунски кметове в Брюксел: Искаме нова държава без заплахи за уволнение"}
{"url": "http://www.dnevnik.bg/biznes/turizam/2017/11/07/3073748_bulgariia_i_turciia_shte_reklamirat_vzaimno_obichaite/", "text": "В различни български градове ще бъдат организирани дни на културата, които ще представят турските обичаи пред родната публика. Същите изложения, посветени на България и нейната култура, ще бъдат организирани в различни градове в Турция, съобщиха от пресцентъра на министерството на туризма. Съвместната инициатива е била обсъдена от министъра на туризма Николина Ангелкова и Нуман Куртумлуш, министър на културата и туризма на Турция, по време на най-голямото международно изложение за професионалисти в туристическата индустрия World Travel Market в Лондон. Двамата се обединили около идеята, че чрез съвместната си работа могат да постигнат положителни резултати за популяризирането на традициите на двете държави. По този начин можело да се стигне и до създаването на общ туристически продукт между България и Турция, насочен към така наречените перспективни пазари. Според Световната организация по туризъм това са Китай, Япония, Индия, Близкият изток, САЩ и Канада. Турция е на пето място по брой туристи, посетили България за периода януари- септември 2017 г. Те са над 485 000, което отчита ръст над 12% спрямо същия период на миналата година, заяви министър Ангелкова. Българските граждани, които са посетили Турция през същия период, са повече от 1 млн. Ръстът на тези пътувания е над 6 на сто.", "date": "2017.11.07", "title": "България и Турция ще рекламират взаимно обичаите си"}
{"url": "http://www.dnevnik.bg/sviat/2017/11/07/3073688_donald_trump_shte_se_izpravi_otslaben_pred_si_czinpin/", "text": "Китай в пълен подем и един Запад в упадък? Затънал в руската афера, Доналд Тръмп може да изглежда отслабен, докато разговаря в Пекин със Си Цзинпин, току-що циментирал властта си на срещата на високо равнище на китайския режим. По време на своето първо посещение в тази страна, която очерняше по всевъзможни начини в хода на предизборната си кампания, американският президент ще бъде приет в сряда и четвъртък с всички почести от своя китайски \"приятел\", получил дни преди това втори петгодишен мандат начело на втората икономическа сила в света. Наричан от Тръмп \"краля на Китай\", Си приключи участието си в 19-ия конгрес на комунистическата партия като най-силния от десетилетия насам ръководител на страната, чиято мощ е във възход и която дори разклаща американската хегемония. И моментът, подбран за визитата на милиардера, навярно никак не е случаен. Идването на Тръмп \"е първото държавно посещение, организирано от Китай след 19-ия конгрес - подчерта в петък заместник-министърът на външните работи Чжън Цзегуан. - Тази визита е от специално значение.\"  Споделен популизъм Макар да представляват диаметрално противоположни политически системи, двамата президенти имат обща черта - солидна доза национализъм и популизъм. Доналд Тръмп обеща \"да върне на Америка величието ѝ\", а Си Цзинпин неспирно внушава на своите сънародници \"мечтата\" за \"велико възраждане на китайската нация\". Общото свършва дотук, тъй като  Си Цзинпин  е на върха на своята мощ, а Тръмп - в затруднено положение. След идването си на власт Си обяви война на корупцията и бяха наказани 1.5 милиона души, сред които доста фигури от вътрешната опозиция. За контраст администрацията на Тръмп се разследва от американското правосъдие във връзка с руска намеса в миналогодишната президентска кампания. Си държи здраво юздите на политическия апарат в страната си; Тръмп, напротив, се оказа безсилен да наложи на Конгреса на САЩ своя програма, например реформа в здравното осигуряване. И докато Си Цзинпин разполага с подкрепата на своя пропаганден апарат, Доналд Тръмп вече се радва на одобрението само на една трета от американците. Едно здраво приятелство Сравненията не са в полза на американския президент, който пристига в Пекин със слаби позиции, при все че цели да получи подкрепа срещу Северна Корея и да балансира отново двустранната търговия, отбелязва Орвил Шел, експерт по китайско-американските отношения в нюйоркския институт \"Ейша съсайъти\". \"Финансовата криза от 2009 г. и настаналият смут в Белия дом допринесоха Китай да придобие самоувереност, дори арогантност, решавайки, че най-накрая е дошло и неговото време\", добавя той. \"Черпещ самочувствие от разцвета и мощта на Китай\", Си \"няма да е склонен към компромиси\", прогнозира експертът. За Тръмп с неговия манталитет на човек, свикнал да печели, \"ще е изключително важно да се върне от Китай с победа\", изтъква той: \"Рискът е, че може да изгуби всичко в името на тази победа. Ако той не внимава, Си може да вземе надмощие.\" Китай е подготвил за госта си едно от зрелищните посрещания, с каквито е прочута страната . . . и договори за милиарди долари като десерт. \"За Си това е въпрос на имидж, а и начин да поласкае Тръмп, да го направи голям приятел на Китай\", разсъждава китаистът Илай Ратнър от вашингтонския Съвет за външни отношения. И тази стратегия действа: Доналд Тръмп не пести похвалите за своя приятел Си Цзинпин, \"много добър човек\", а Пекин уверява, че двамата лидери са изградили помежду си \"едно здраво приятелство\". Опасенията на Китай, свързани с Тръмп, по-специално от възможна търговска война, се изпариха след първия разговор между двамата президенти във вилата на американския милиардер във Флорида през април. \"Късметът се обърна - коментира Сюй Гоци, експерт по геополитика в Хонконгския университет. - Значимостта на Си като фактор нарасна чувствителност. А тази на Тръмп изглежда отслабва с всеки изминал ден.\" /БТА", "date": "2017.11.07", "title": "Доналд Тръмп ще се изправи отслабен пред Си Цзинпин, \"краля на Китай\""}
{"url": "http://www.dnevnik.bg/bulgaria/2017/11/07/3073750_broiat_na_decata_v_institucii_e_namalial_s_90_za_7/", "text": "Броят на децата в специализирани институции в България е намалял от 7600 до по-малко от 1000 или с почти 90% от началото на процеса на деинституционализация на грижите за деца през 2010 г. до септември 2017 г, каза днес министърът на труда и социалната политика Бисер Петков по време на откриването на неформален семинар на тема \"Човешките права и децата\". Във форумът участват представители на 53 държави. Специализираните институции за деца са намалели със 75% - от 137 през 2010 г. до 36 към момента, добави Петков. Той подчерта, че правителството на България ще продължи да полага усилия за деинституционализацията на грижите за децата, водено от разбирането, че семейната среда осигурява най-добри условия за тяхното развитие.", "date": "2017.11.07", "title": "Броят на децата в институции е намалял с 90% за 7 години"}
{"url": "http://www.dnevnik.bg/biznes/finansi/2017/11/07/3073752_prihodnata_agenciia_shte_zaliva_dlujnicite_kum/", "text": "Националната агенция за приходите прилага нов подход при събиране на просрочените задължения към бюджета. От вчера агенцията започва регулярно изпращане на автоматични електронни съобщения до длъжниците си, съобщиха от НАП. Кампанията е част от мерките, с които приходната агенция стимулира доброволното изпълнение на задълженията от своите клиенти, като им напомня за задълженията преди да предприеме мерки за тяхното принудително събиране. Част от електронните съобщения ще са с информативен характер и ще съдържат данни за нововъзникналите данъци, осигурителни вноски или други такси и глоби, чиито срок за плащане вече е изтекъл, без да са упоменати изрично конкретните размери на дълговете. Съдържанието им ще е различно в зависимост от това дали има образувано изпълнително дело за дълговете или не. В имейлите ще се посочва също, че клиентите могат да направят справка за всички свои просрочени задължения чрез електронната услуга на Агенцията на  Портала за електронни услуги на НАП , ако притежават електронен подпис или персонален идентификационен код. Друга част от електронните писма се изпращат на длъжници, за които предстои образуване на изпълнително дело, като им се предоставя едномесечен срок за заплащане на дължимите суми преди НАП да пристъпи към изпълнение. Текстовете на писмата до длъжниците могат да се видят на интернет страницата на агенцията", "date": "2017.11.07", "title": "Приходната агенция ще залива длъжниците към бюджета с електронни писма"}
{"url": "http://www.dnevnik.bg/bulgaria/2017/11/07/3073757_debilen_e_medicinski_termin_izpolzvan_i_kato/", "text": "Дебилен\" e медицински термин, използван и като художествен похват, но очевидно е интерпретиран неправилно. Целта на тази операция е да измести дебата от реалния към измислен проблем. Това написа депутатът от БСП Иво Христов в профила си във \"Фейсбук\". Той обяснява, че изречението: \" Като се отчете, че 80% от българското население са дебилни и дори трудно се подписват, това работи безупречно\" е извадено от контекста тенденциозно и широко цитирано умишлено. Изречението  депутатът казва на лекция пред \"Ротари клуб\"  в Раднево, която беше цитирана от медиите, заради виждането на Христов, че скандалът с  изявлението на говорителя на руското външно министерство Мария Захарова  е манипулация. Според Христов това е пореден пример за целенасочена, злонамерена и агресивна пропаганда. Реалният проблем е оскверняването на Паметника на Съветската армия, което е в грубо противоречие с международноправни задължения, по които Република България е страна, казва още депутатът.", "date": "2017.11.07", "title": "\"Дебилен\" e медицински термин, използван и като художествен похват, обяви депутатът Иво Христов"}
{"url": "http://www.dnevnik.bg/sport/2017/11/07/3073756_obrat_otdalechi_voleibolistkite_na_marica_ot_mechtata/", "text": "Волейболистките на \"Марица\" допуснаха обрат от 2:0 до 2:3 (25:21, 25:18, 22:25, 20:25, 14:16) срещу \"Енисей\" (Красноярск) в първата среща от третия кръг в Шампионската лига. Пловдивчанки започнаха много силно у дома, но не можаха да направят решителната стъпка и се отдалечиха от мечтата за влизане в групите на турнира. Треньорът Иван Петков заяви, че иска в реванша в Русия отборът му да довърши това, което е бил започнал. \"Започнахме да посрещаме колебливо. Сервисът ни спря да бъде активен. Трябваше да го рискуваме повече, за да изкара \"Енисей\" в по-трудна ситуация при организирането на атаките. Не успяхме да неутрализираме техните крайни нападатели. В третия и петия гейм в най-важните моменти нямахме и късмет. Нормално е да има колебания на моменти, но при загуба от 2:0 до 2:3 трябва да направим промени в дните до реванша. Отиваме да играем за победа в Русия\", добави той. След убедително спечелените два гейма в началото, \"Марица\" направи обрат от 13:16 до 21:19 в третия гейм и се доближи до чиста победа. Рускините обаче съумяха да се спасят и намалиха. \"Енисей\" държеше инициативата в четвъртата част и изравни. В тайбрека рускините водеха с 9:6, но \"Марица\" направи обрат за 12:11. По-опитният отбор все пак съумя да спечели мача. Нася Димитрова и Кремена Каменова станаха най-резултатни за българския шампион с по 21 точки. За гостите Мария Фролова направи 22. Реваншът в Русия е на 11 ноември от 12.00 часа. Крайният победител се класира за групите в Шампионската лига, а загубилият ще играе във втория по сила турнир в Европа - CEV Cup.", "date": "2017.11.07", "title": "Обрат отдалечи волейболистките на \"Марица\" от мечтата в Шампионската лига"}
{"url": "http://www.dnevnik.bg/sviat/2017/11/07/3073744_rumuncite_gotviat_protest_utre_sreshtu_sporni_promeni/", "text": "Румънците отново са призовани да излязат на улицата утре, когато правителството на премиера Михай Тудосе планира да приеме извънредно постановление за изменения в Данъчния кодекс въпреки недоволството на работодателските организации и синдикатите, съобщава информационният сайт \"Зиаре\", цитиран от БТА. Всички недоволни от планираните от правителството на Социалдемократическата партия (СДП) и Алианса на либералите и демократите (АЛДЕ) мерки са призовани да се съберат утре в 11.00 часа на Площада на победата пред сградата на правителството в последен опит да спрат \"фискалната революция\", оспорвана от специалисти, работодатели и служители. Идеята на управляващите е да прехвърли плащането на социалните осигуровки от работодателя към служителя, а премиерът Михай Тудосе даде сигнал миналия месец, че кабинетът не смята да си промени мнението, отбелязва англоезичного издание Romania Insider. След протест на няколко хиляди души в Букурещ лидерът на социалдемократите Ливиу Драгня каза: \"Наскоро не бяхме виждали протести срещу повишаване на заплатите. Ново е, но ще свикнем.\"  Не на това мнение е мрежата \"Корупцията убива\", която съорганизира протеста. На страницата си тя пише: \"Осми ноември е Черната сряда за икономиката а Румъния. За да закърпи един бюджет, който не успя да управлява, правителството на СДП-АЛДЕ е в състояние да разруши свободната икономика на Румъния. Измененията в Данъчния кодекс, които правителството на Тудосе възнамерява да приеме чрез отклонение от демокрацията (извънредно постановление), ще донесат хаос в бизнес плановете и в заплащането. По този начин безсъвестността на управляващите унищожава всякакъв шанс за предсказуема и стабилна икономика в Румъния.\"  Организаторите на протеста също така апелираха към големите компании в Румъния да позволят на служителите си да излязат от работа за няколко часа, за да се включат в протеста. \"Призоваваме големите компании в Румъния да подкрепят този протест и да дадат няколко свободни часа чрез ротация на служителите си, за да дойдат заедно с нас. Да не се оставят да бъдат сплашвани от теориите на конспирацията и да разберат, че това е последният шанс за борба срещу една \"фискална революция\", която ще постави в риск бизнеса им\", пишат още организаторите на протеста. ", "date": "2017.11.07", "title": "Румънците готвят протест утре срещу спорни промени в осигурителната система"}
{"url": "http://www.dnevnik.bg/photos/2017/11/07/3073173_fotogaleriia_svetovnite_snimki_na_denia_-_7_noemvri/", "text": "Модел представя творение на дизайнерът Ху Шегуан по време на Седмицата на модата в Пекин, Китай.", "date": "2017.11.07", "title": "Фотогалерия: Световните снимки на деня - 7 ноември 2017 г."}
