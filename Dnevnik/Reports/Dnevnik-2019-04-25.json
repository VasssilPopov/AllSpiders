{"url": "https://www.dnevnik.bg/bulgaria/2019/04/25/3425867_vuv_suda_e_postupila_jalba_sreshtu_izbora_na/", "text": "Във Върховния административен съд в края на работния ден е постъпила жалба срещу решението на Централната избирателна комисия (ЦИК), с което  определи фирмата  \"Сиела Норма\" АД , от която да наеме 3 хил. машини за гласуване за европейските избори на 26 май. Това съобщи \"Нова телевизия\", като цитира пресцентъра на съда. Жалбоподател е фирмата \"Българските машини за гласуване\" ЕООД, която е била отстранена от състезателната процедура. Делото е насрочено за 30 април 2019 г. Максималната прогнозна стойност на поръчката бе 7.5 млн. лева без ДДС. В обществената поръчка участваха три фирми - \"Български машини за гласуване\" ООД, \"Лекс.БГ\" АД и \"Сиела Норма\" АД. Водещият критерий бе най-ниска цена на доставката, а другият - техническата спецификация. На заседанието е станало известно, че другите две фирми са отстранени. Едната е предложила по-висока от прогнозната цена, а другата не е отговаряла на условията. Предложената цена от \"Сиела Норма\" АД е колкото прогнозната. Същата компания предостави машини за гласуване на предишни избори.", "date": "2019.04.25", "title": "В съда е постъпила жалба срещу избора на доставчик на машините за гласуване"}
{"url": "https://www.dnevnik.bg/bulgaria/2019/04/25/3425661_nad_30_g_produljilo_delo_za_delba_na_dvor_s_dve_kushti/", "text": "Дело за делба на дворно място с две еднофамилни къщи в София е продължило повече от 30 години. Производството е било образувано през 1985 г., но потърпевшите могат да се жалват от бавно правосъдие за периода след 7 септември 1992 г., тъй като от тази дата Европейската конвенция за защита правата на човека и основните свободи е в сила в България. Това дело е най-продължителното производство, констатирано от Инспектората към Висшия съдебен съвет (ИВСС) при проверка на 128 заявления за компенсация и вреди от бавно правосъдие, проверени от 1 януари до 31 март т.г. От всички заявления 87 са основателни, като 30 са по наказателни, а 57 – по граждански, търговски и административни дела, съобщават още от ИВСС. Производството на първа инстанция пред Софийския районен съд (СРС) във фазата по извършване на делбата е продължило близо 6 г., като са допуснати забавяния, свързани с организацията на съдебните заседания и с призоваването на страните. По делото са били насрочени общо 20 съдебни заседания, като 18 от тях са отложени поради нередовно призоваване на страните. Само две от отлаганията се дължат на обективни причини – призоваване на нови страни в процеса, чийто адрес не е известен и установяването му изисква допълнителни действия от страна на съда. Най-сериозните забавяния по делото са свързани с изгубено решение по допускане на делбата и последвалото го производство по възстановяването му. Един от ответниците по делото е подал молба за възстановяване на влязлото в сила решение по допускане на делбата през септември 1999 г., а делото е изпратено в Софийския градски съд на 7 октомври 1999 г. за извършване на процедура за възстановяване на изгубено решение. В това производство са проведени 7 съдебни заседания, които са отлагани заради конституиране и призоваване на наследници на починали страни. С определение от 27 януари 2005 г. съдът е отказал да възстанови решението по делото, като е посочил, че липсват данни за индивидуализиране на делбените имоти. Съобщаването на въпросното определение е продължило 3 години, тъй като след постановяването му са починали трима от ответниците и съдът е трябвало да установи наследниците им, да ги конституира в производството и да ги уведоми за постановеното решение. През ноември 2009 г. делото е изпратено на Върховния касационен съд, който през юни 2010 г. потвърждава отказа на Софийския градски съд за възстановяване на решението за допускане на делбата и делото е изпратено на Софийския районен съд за продължаване. През юли 2011 г. СРС е изпратил делото на Софийския градски съд за указания с какви действия следва да продължи производството, тъй като с отказа на съда по молбата за възстановяване на решението то се оказва образувано пред първоинстанционния съд във фазата по извършване на делбата. По него обаче не съществува реално окончателното решение по допускане на делбата, с което са определени делбените имоти, кръга на съделителите и техните квоти. С разпореждане от ноември 2011 г. Софийският градски съд е квалифицирал производството като такова за възстановяване на съдебното решение по делото за делба, което е приключило с решение от 14 юли 2015 г. Така производството по възстановяване на влязлото в сила решение на Софийския градски съд е продължило почти 16 г. и след приключването му делото е върнато на СРС за продължаване на действия по извършване на делбата.", "date": "2019.04.25", "title": "Над 30 г. продължило дело за делба на двор с две къщи в София"}
{"url": "https://www.dnevnik.bg/sport/2019/04/25/3425611_deset_ot_siti_i_livurpul_okupiraha_otbora_na_sezon_vuv/", "text": "Претендентите за титлата \"Манчестър сити\" и \"Ливърпул\" окупираха отбора на сезона във Висшата лига. Десетима играчи от двата тима попаднаха в идеалната единайсеторка, избрана от Асоциацията на професионалните футболисти в Англия. Шампионът \"Манчестър сити\", който е все по-близо до защита на титлата, има цели шестима представители в състава - вратарят Едерсон, централният защитник Еймерик Лапорт, дефанзивният халф Фернандиньо, крилата Бернанрдо Силва и Рахим Стърлинг и централният нападател Серхио Агуеро. Футболисти на \"Ливърпул\" окупират три от четирите места в отбраната - Андрю Робъртсън, Трент Алекзандър-Арнолд и Върджил ван Дайк, който е основен фаворит за наградата за футболист на годината във Висшата лига. Другият представител на \"мърсисайдци\" е Садио Мане. Полузащитникът на \"Манчестър юнайтед\" Пол Погба е единственият футболист в отбора на сезона, който не играе в \"Сити\" или \"Ливърпул\". Извън идеалния състава изненадващо остана лидерът на \"Челси\" Еден Азар, който миналата седмица беше номиниран за наградата за футболист на сезона заедно с Ван Дайк, Мане, Силва, Стърлинг и Агуеро. Голмайсторът на \"Ливърпул\" Мохамед Салах също не получи място в идеалния отбор. През миналия сезон египтянинът обра всички големи индивидуални награди във Висшата лига, след като отбеляза рекордните 32 гола в 36 мача. Египтянинът е в надпреварата за голмайсторския приз и през този сезон. Той има 19 попадения, с колкото са още Агуеро и Пиер-Емерик Обамеянг. Мане е вкарал 18 гола, Стърлинг и Хари Кейн - по 17, а Азар и Джейми Варди - по 16.", "date": "2019.04.25", "title": "Десет от \"Сити\" и \"Ливърпул\" окупираха отбора на сезона в Англия"}
{"url": "https://www.dnevnik.bg/zdrave/2019/04/25/3425671_bulgarski_lekari_shte_se_obuchavat_vuv_viena_kak_se/", "text": "От 6 до 10 май български лекари ще бъдат обучавани в клиничното отделение \"Гръдна хирургия\" към Медицинския университет във Виена. Целта е те да придобият нови знания за извършването на белодробни трансплантации и посттрансплантационно наблюдение на пациенти, съобщиха от здравното министерство. Това е първото обучение, договорено с подписаното в края на януари 2019 г. споразумение между двете държави за квалификация и обучение на медицински кадри по линия на Евротрансплант. Към момента в България не се извършват белодробни трансплантации, като основният проблем е, че липсват специалисти. Четирима българи попаднаха в екипа, който ще отпътува за Виена. Сред тях има кардиохирург, анестезиолог-реаниматор, пулмолог и бронхолог. Лекарите са от ВМА и УМБАЛ \"Св. Екатерина\". Те ще участват във всички дейности на болницата, свързани с трансплантация и посттрансплантационно наблюдение на пациенти. Целта на обучението е медиците да усвоят всички необходими практически умения за извършването на белодробна трансплантация, както и за обгрижването на пациентите в постоперативния период. В рамките на споразумението са договорени и две дългосрочни шестмесечни обучения на два български екипа. Договорено е също така екип трансплантолози от клиниката във Виена да помагат при провеждането на първите трансплантации на бял дроб в България, които се очакват през 2021 г.", "date": "2019.04.25", "title": "Български лекари ще се обучават във Виена как се правят белодробни трансплантации"}
{"url": "https://www.dnevnik.bg/sport/2019/04/25/3425644_rusiia_poiska_neutralen_statut_na_blizo_300_svoi/", "text": "Международната федерация по лека атлетика (IAAF) е получила заявка за издаване на разрешение на 271 руски спортисти да се състезават под неутрален статут. Това съобщи пресаташето на лекоатлетическа федерация на Русия (АРАФ) Наталия Юхарева пред агенция ТАСС. \"Към 25 април сме получили заявки от 282-ма спортисти, 271 от които вече бяха изпратени на международната федерация\", заяви Юхарева. Тя не посочи защо руската федерация е отказала да изпрати 11 от заявките. По правилник IAAF разглежда индивидуални заявки само на спортисти, които според АРАФ отговарят на всички необходими изисквания. Русия беше изключена от международната атлетика през 2015 г., след като независима комисия към Световната антидопингова агенция (WADA) представи доклад за мащабна държавна схема за употреба, разпространение и прикриване на допинг. Страната пропусна двете най-големи лекоатлетически състезания оттогава - летните олимпийски игри в Рио де Жанейро през 2016 г. и световното първенство в Лондон през 2017 г. През март международната федерация отново  реши да остави в сила забраната . Това беше десетият път, в който IAAF отказа да отмени наказанието на Русия. Така и през 2019 г. руските лекоатлети ще могат да участват в международни състезания само под неутрален флаг и химн. Досега разрешение за международно участие с неутрален статут през тази година са получили 67 руснаци. Сред тях са световната и европейска шампионка в скока на височина Мария Ласицкене и бившият световен шампион в бягането на 110 метра с препятствия Сергей Шубенков.  Казусът с наказанието на Русия ще бъде разгледан отново през юни, когато ще се проведе заседание на ръководния орган в леката атлетика - Съвета на IAAF.", "date": "2019.04.25", "title": "Русия поиска неутрален статут на близо 300 свои лекоатлети"}
{"url": "https://www.dnevnik.bg/razvlechenie/2019/04/25/3425696_bashtata_na_bionse_pravi_mjuzikul_za_roliata_si_v/", "text": "Матю Ноулс, съосновател и бивш мениджър на групата \"Дестънис чайлд\" (Destiny’s Child), както и баща на поп звездата Бионсе продуцира мюзикъл за бившето R&B трио. Групата беше известна най-вече с песните, в които Бионсе, Мишел Уилямс и Кели Роуланд пеят за това, че са независими жени, заради което изглежда странно, че мюзикълът на Ноулс ще разказва тяхната история, но от неговата перспектива, коментира \"Гардиън\". \"Искам да вдигна завесата\", коментира той в прессъобщение и допълва, че според него е дошъл моментът, в който светът да чуе, види и усети победите и паденията, които той преживява като съпруг, баща и мениджър, рискувал всичко, за да преследва сбъдването на мечти - своите и на другите. Бионсе, която прекъсна професионалните отношения с баща си през март 2011, след като компанията промоутър Live Nation я посъветва така заради потенциалната кражба на пари от негова страна по време на турнето на певицата, не е коментирала продукцията. През юли 2011 Ноулс заведе дело срещу Live Nation, но съдът отсъди в полза на компанията промоутър. Ноулс ще работи съвместно с режисьора, сценарист и продуцент Дже'Карионс Джонсън, известен с оригиналния мюзикъл, базиран на живота на Снуп Дог и сценичната мюзикъл адаптация на филма Set It Off от 1996 г.. Джонсън описва проекта като \"уникална и вдъхновяваща история, която без страх се справя с трудни истини, докато носи опрощение и изцеление на всички, които са я преживели\". Мюзикълът Destiny’s Child ще дебютира в Хюстън през пролетта на 2020 г., след което планира да се премести на Бродуей и Уест Енд в Лондон.", "date": "2019.04.25", "title": "Бащата на Бионсе прави мюзикъл за ролята си в \"Дестънис чайлд\""}
{"url": "https://www.dnevnik.bg/biznes/2019/04/25/3425722_bulgartransgaz_obiavi_poruchka_za_nad_350_mln_lv_za/", "text": "Държавната компания \"Булгартрансгаз\" обяви днес обществена поръчка за строителство на две компресорни станции за продължението на газопровода \"Турски поток\" до границата със Сърбия. Въпреки че обектите са два, поръчката е една с прогнозна стойност 351 635 657.46 лева без ДДС. Сумата включва изработване на инвестиционен проект, доставка на материали и оборудване и строително-монтажно работи. Едната компресорна станция ще е при монтанското село Расово, а другата - при Провадия.  За да бъдат свързани двете станции с мрежата на \"Булгартрансгаз\" ще бъдат проектирани и изградени входящи и изходящи шлейфи и оптична кабелна линия, а за присъединяването им към мрежите на техническата инфраструктура – проектиране и изграждане на пътни връзки, електрозахранване, водоснабдяване и канализация. Според съобщението на държавното дружество поръчката цели да повиши сигурността на газовите доставки за България и региона и да затвърди ролята на страната като транзитен център в ЕС. Като икономически най-изгодна ще бъде преценена офертата, която има оптимално съотношение между качеството и цената, а показателите, по които това ще се преценява, са сроковете за изпълнение, показател свързан с работата на газотрубинните двигатели, ценови параметри и процент на оскъпяване във връзка с разсроченото плащане. Срокът за подаване на оферти за участие в откритата процедура е до 10-ти юни 2019 г. За строител на самата тръба  наскоро беше избран консорциумът \"Аркад\" , в който влизат \"Аркад Ей Би Би С.п.А\". – Италия, и \"Аркад Енджиниъринг енд Констракшънс Къмпъни\" – Саудитска Арабия. Той е готов да изпълни проекта за 615 дни за сумата от 2.15 млрд. лв. без ДДС. Общата прогнозна стойност на новата газова инфраструктура е 2.6 млрд. лв. ", "date": "2019.04.25", "title": "\"Булгартрансгаз\" обяви поръчка за над 350 млн. лв. за обекти по тръбата към Сърбия"}
{"url": "https://www.dnevnik.bg/razvlechenie/2019/04/25/3425737_rami_malek_shte_igrae_zlodeia_v_sledvashtiia_film_za/", "text": "Носителят на \"Оскар\" Рами Малек потвърди, че ще играе ролята на злодея в предстоящия 25-и филм от поредицата за Джеймс Бонд. Новината бе обявена на специално събитие в Ямайка, на което бяха представени новостите около проекта, който ще се снима в страната. Малек не присъства лично, но чрез видеозапис сподели: \"Заклещен съм в продукция в Ню Йорк, но с огромно нетърпение очаквам да се присъединя към целия актьорски състав и екипа. Ще направя така, че на г-н Бонд да не му е лесно в тази негова, 25-а изява.\" След това Даниел Крейг се пошегува, че се притеснява какво предстои за героя, вдъхновен от книгите на Иън Флеминг. За Крейг това ще е пети и последен филм в ролята на известния Агент 007. Предположения  за участието на Малек в проекта се появиха още в началото на март, малко след като спечели наградата на Американската филмова академия през февруари за ролята си на Фреди Меркюри в \"Бохемска рапсодия\". Сред новите попълнения в екипа ще е и сценаристът Фиби Уолър-Бридж, но все още не е обявено какво ще е официалното име на лентата, която ще излезе на екран следващия април. Ралф Файнс и Бен Уишоу отново ще са в ролите съответно на Ем и Кю, а Наоми Харис се завръща като Мънипени. Актрисата Леа Сейду пък ще представи образа на героинята си от \"Спектър\" от 2015 г. Маделин Суан.", "date": "2019.04.25", "title": "Рами Малек ще е злодеят в следващия филм за Джеймс Бонд"}
{"url": "https://www.dnevnik.bg/sport/2019/04/25/3425735_hubchev_e_podal_molba_za_razdiala_s_nacionalniia_otbor/", "text": "Петър Хубчев е поискал да напусне селекционерския пост в националния отбор по футбол. Той е подал молба за разтрогване на договора си с Българския футболен съюз (БФС), твърди dir.bg. От пресслужбата на БФС заявиха пред \"Дневник\", че \"на този етап нямат информация\", но в същото време не отрекоха за евентуална раздяла с 55-годишния специалист. В последния месец усилено се твърди, че Хубчев ще поеме \"Левски\" след края на сезона. Първите слухове се появиха няколко часа преди световната квалификация между България и Косово (1:1) в Прищина. Тогава всички замесени страни отрекоха твърденията - и президентът на БФС  Борислав Михайлов , и неговият заместник  Йордан Лечков , и изпълнителният директор на \"Левски\" Павел Колев, и спряганият за следващ селекционер  Красимир Балъков . \"Оставането на селекционера на поста никога не е било поставяно под съмнение нито от страна на ръководството на БФС, нито лично от негова – а всички публикации, твърдящи обратното, бих окачествил като спекулативни\", заявиха Михайлов в съобщение до медиите.  Колев реагира по-остро и  категорично отрече слуховете.  \"Една спекулативна теза се разви така, че заживя собствен живот в медиите. \"Левски\" си има старши треньор и треньорска смяна не е обсъждана в нито един момент\", каза тогава той.  Единствено Хубчев отказа да коментира темата. Той говори пред медиите и в Прищина след мача с Косово, и при завръщането на отбора в София, но и в двата случая избяга от въпросите за \"Левски\". ", "date": "2019.04.25", "title": "Хубчев е подал молба за раздяла с националния отбор"}
{"url": "https://www.dnevnik.bg/politika/2019/04/25/3425746_borisov_naredi_nacionalnata_strategiiata_za_deteto_da/", "text": "Премиерът Бойко Борисов е наредил Националната стратегия за детето (2019 – 2030 г.) да бъде оттеглена от социалното министерство и да бъде преработена, научи \"Дневник\" от източници от правителството. Стратегията залагала въвеждането на противоречиви практики и срещу нея има силно обществено недоволство. Очаква се днес да има и официално съобщение от Министерството на труда и социалната политика в което да бъдат обяснени причините за оттеглянето.  Въвеждане на пълна и изрична забрана за телесно наказание над деца, криминализиране на домашното насилие и ефективна работеща система за превенция, наблюдение и изпълнение на тези забрани предвижда  проектът за стратегия. Една от стратегическите цели на документа е забраната за телесни наказания над децата. Оповестени наскоро данни сочат, че  седем от десет деца в България са жертва на насилие  в семействата си. Други данни показват, че  88% от родителите осъзнават, че шамарите са неефективно  възпитателно средство, но голяма част от тях продължават да ги прилагат. Макар по закон детските градини и училищата да нямат право да връщат децата със специални образователни потребности, стратегията предвижда още нормативни промени, въвеждащи задължение за изграждане на приобщаваща среда с цел приобщаването на децата с увреждания, децата от различен етнически произход и децата от различни уязвими групи. Предвижда се въвеждане на стандарти за качество на грижите в детските ясли и предучилищното образование в съответствие с Европейската рамка за качество за услугите за образование и грижи в ранна детска възраст. Документът обещава повече спорт в училище, кариерно ориентиране, сексуално образование, повишаване на здравната култура, участие на децата и родителите в образователния процес. Стратегията дава твърде големи правомощия на социалните служители и на държавата, изземва функции на родителите и семейството, отваря твърде много врати за неправомерно отнемане на децата, за анонимни необосновани сигнали за родителско насилие според  официалното становище на Светия синод . Срещу стратегията се обявиха и политически партии, сред които коалиционните партньори ВМРО и СДС. Преди малко повече от година  правителството оттегли  и законопроекта за ратификация на Конвенцията на Съвета на Европа за превенция и борба с насилието над жени и домашното насилие, станала известна като Истанбулската конвенция. Истанбулската конвенция бе приета от правителството на 3 януари миналата година но  още същия ден тя предизвика напрежение между партньорите в управляващата коалиция . Впоследствие БСП се обяви срещу ратификацията ѝ от Народното събрание. И двата случая срещу документите имаше голямо количество фалшиви новини.", "date": "2019.04.25", "title": "Борисов нареди Националната стратегия за детето да бъде оттеглена"}
{"url": "https://www.dnevnik.bg/sviat/2019/04/25/3425742_baidun_dva_mandata_na_trump_shte_promeniat_amerika/", "text": "След повече от 45 години политическа кариера бившият вицепрезидент на САЩ Джо Байдън днес официално се включи в надпреварата за Белия дом, разчитайки на своя имидж на умерен и обединител, предаде агенция \"Франс прес\". \"Историята ще гледа на четирите години на този президент и на всичко, в което той вярва, като аномален период. Но ако дадем на Доналд Тръмп осем години в Белия дом, той завинаги и изоснови ще промени нацията, това, което сме. Не мога да стоя отстрани и да допусна това да се случи\", каза 76-годишният Байдън. Благодарение на голямата си известност бившият вицепрезидент на Барак Обама от месеци  вече води в допитванията  кой е фаворит за получаване на партийната номинация на демократите за президентските избори в Съединените щати през 2020 г. След два неуспешни опита на президентските избори от 1998 и 2008 г. и след отказ да се кандидатира през 2016 г. заради смъртта на един от своите синове Байдън сега изчака няколко месеца, преди да обяви официално кандидатурата си. Последните седмици в това изчакване  бяха помрачени от свидетелствата на няколко жени , които го обвиниха, че силно ги е притеснил с известните си фамилиарни жестове на симпатия като целувки по главата или слагане на ръце на раменете. Байдън обеща \"повече да внимава\", но не се извини за поведението си. Други жени пък се изказаха в негова защита и въпреки спора той остава начело в допитванията за кандидат-президент на демократите с 29.3 процента, следван от левия сенатор Бърни Сандърс с 23 процента, според усреднените от сайта RealClear Politics данни за периода 5-21 април. Далеч зад тях са сенаторът Камала Харис с 8.3 процента, кметът Пийт Бутиджеж със 7.5 процента, сенатор Елизабет Уорън с 6.5 процента и бившият конгресмен от Тексас  Бето О'Рорк  с 6.3 процента.", "date": "2019.04.25", "title": "Байдън: Два мандата на Тръмп ще променят Америка завинаги и изоснови"}
{"url": "https://www.dnevnik.bg/ot_vas/novini_ot_vas/2019/04/25/3425485_ezeroto_sevan/", "text": "Езерото Севан е най-голямото езеро в Армения и Кавказкия регион и един от най-големите резервоари с прясна вода в Евразия. То е високопланинско езеро и е разположено на 1900 метра надморска височина в североизточната част на Армения и Арменската планинска земя - една от трите поредни планински земи в Югозападна Азия.", "date": "2019.04.25", "title": "Езерото Севан"}
{"url": "https://www.dnevnik.bg/bulgaria/2019/04/25/3425748_borisov_za_elipsovidnoto_krustovishte_vuv_varna/", "text": "Премиерът Бойко Борисов посети Варна, за да инспектира реконструкцията на бул. \"Васил Левски\", за която правителството отпусна 80.5 млн. лв. Една от кръстовищата по булеварда обаче предизвика остра реакция от страна на Камарата на архитектите в България. Те сигнализираха, че  кръстовището не е кръгло, а елипсовидно,  като при това изпълнението му е лошо, тъй като в кривите му имат чупки, които създават опасна неестествена траектория за автомобилите. \"Минах по тази елипса, която била наклонена. Тя си е хубава. Просто исках да видя тази елипса, защото ако не било кръг, нямало да може да се шофира. Гледаш си табелите и караш\", беше съветът на Борисов към шофьорите. Той уточни, че кръстовището е пригодено и за големи наводнения. По думите му има нужда от още едно кръгово в района, но не уточни каква ще е неговата форма.  Борисов прие с ирония критиките за кръстовището.  \"Всеки може да бутне нещо или да намери камъче, което не си е на мястото. Ако е било лесно, щяха да го строят комунистите. Това ми е сигурно 50-ият обект, който от поляна става нещо, без никой да ни вярва\", добави премиерът. Борисов каза още, че строителството на втори мост над Варненското езеро може да се осъществи само през публично-частно партньорство. Освен това следващата седмица щял да започне ремонт на рибарското пристанище в града. По-рано днес премиерът инспектира и строежа на новото учебно крило на УНСС, заради който ректорът на университета Стати Статев предупреди, че висшето учебно заведение може да фалира.  Борисов обеща, че правителството ще отпусне 7.5 млн. лв. на УНСС , за да довърши проекта. На събитието в София, както и при посещението му във Варна министър-председателят беше придружаван от финансовия министър Владислав Горанов. \"Попита ме дали цял ден като портфейл го водя с мен, за да види и той какво е направил\", допълни Борисов.", "date": "2019.04.25", "title": "Борисов за елипсовидното кръстовище във Варна: Гледаш си табелите и караш"}
{"url": "https://www.dnevnik.bg/bulgaria/2019/04/25/3425750_bivshiiat_zam-ministur_aleksandur_manolev_s_obvinenie/", "text": "Окръжната прокуратура в Благоевград обвини бившия зам.-министър на икономиката Александър Манолев и Ана Димитрова за престъпление, засягащо финансовите интереси на Европейския съюз. Те са представили документи пред няколко институции, в които декларирали неверни сведения, за да получат 391 160 лв. субсидия от европейски фонд. Двамата са обвинени, че извършили престъплението като съучастници, съобщиха от прокуратурата. Манолев действал като подбудител и помагач, а Димитрова – като извършител и търговец, собственик на ЕТ \"Агротрейд - Ана Димитрова\". От началото на месец януари 2013 г. до 14 октомври 2015 г. в София, Сандански и Благоевград двамата са представили неверни сведения в Заявление за подпомагане за изграждане на жилищна сграда за гости в местността \"Чинар куши\" край Сандански. Към заявлението за подпомагане са приложени документи и в Заявка за плащане от 14 октомври 2015 г. и приложени към нея други документи. Те били представени пред Държавен фонд \"Земеделие\", Областната дирекция \"Земеделие\" в Благоевград и Дирекция \"Оторизация на плащанията по прилагане на мерките за развитие на селските райони\", Отдел РРА в Благоевград. Неверните сведения са представени с цел фирмата на Димитрова да получи 391 160 лв. от \"Европейския земеделски фонд за развитие на селските райони – Европа инвестира в селските райони\". Ана Димитрова е с мярка за неотклонение парична гаранция от 2000 лв., а Александър Манолев – гаранция в размер на 100 000 лв. Продължават действията по събиране на доказателства, разпити на свидетели и назначаване на експертизи. От ДФЗ са изискани и получени и всички други заявления за директни плащания от ЕТ \"Агротрейд - Ана Димитрова\", финансирани със средства на Европейския съюз. Получените субсидии, както и декларираните данни по тях също са предмет на разследване, съобщиха от държавното обвинение. \"Документите са създадени, за да се придаде вид на един едноличен търговец, че развива туристическа дейност, но нито едно от тези обстоятелства не отговаря на истината. Създадена е документална основа за действия, които не са били извършвани\", заяви на брифинг говорителят на главния прокурор Румяна Арнаудова. \"Това е един доста дълъг процес, започнал още през 2013 г, когато се регистрира едноличният търговец. Един от документите е договор за наем на лозови насаждения от 9,7 дка, които Манолев е предоставил на Ана Димитрова\", добави Арнаудова. По думите й, всички доказателства сочат на категоричен извод, че действителната дейност е \"задоволяване на лични нужди на Александър Манолев\". Разследващите все още не са открили дневника и регистъра за гости. \"Призовавам всички, които са посетили тази къща, да дойдат и да потвърдят\", каза Арнаудова и добави, че според доказателствата, събрани до момента, тя е била използвана само от Манолев и неговото семейство. \"Ана Димитрова съществува - тя е дъщеря на жената, която отглежда децата на Александър Манолев. Тя действително съществува и е влязла в тази схема. Димитрова е на 25 г.\", отговори Арнаудова на въпрос коя е младата жена. И двамата обвинени са отказали да дават обяснения. Изготвена е частична експертиза на подписи и почерк на част от документите. Голяма част от тях не са с подписа на Димитрова. Вчера в община Сандански са постъпили справки-декларации и нито една не е подписана от Ана Димитрова. От общината твърдят, че не си спомнят кой е занесъл документите и кой е платил данъка. Заради това прокурорите са изискали цялото видеонаблюдение, а от общината са заявили, че само едно лице отговаря за видеонаблюдението, но той ще бъде на разположение след 30 април. Малко по-късно дисковете със записи били предадени доброволно. Още вчера говорителят на главния прокурор Румяна Арнаудова каза, че разследващите  не получават съдействие  от община Сандански. Манолев подаде оставка през миналата седмица , след като беше публикувано съвместно разследване на сайтовете \"Бивол\" и \"Благоевград нюз\", според което зам.-министърът е собственик на парцел, върху който е построена \"къща за гости\", която се използва за частна вила. За имота са отпуснати 380 хил. лв. по европейски проект, финансиран от Програмата за развитие на селските райони, посочват двете издания. Плащането е одобрено от Държавен фонд \"Земеделие\" през декември 2015 г., когато Манолев е назначен за зам.-министър на туризма. Върховната касационна прокуратура се самосезира  и започна проверка за злоупотреби със средства на Европейския съюз. Същото направи и антикорупционната комисия.", "date": "2019.04.25", "title": "Бившият зам.-министър Александър Манолев с обвинение и 100 хил. лв. гаранция"}
{"url": "https://www.dnevnik.bg/detski_dnevnik/2019/04/25/3425630_po_16_hil_deca_godishno_otpadat_ot_uchilishte_vseki/", "text": "Броят на учениците в училищата намалява въпреки правителствената програма за връщане на децата в клас. Това се вижда от данните на Националния статистически институт за децата, които ходят на училище. Според публикуваните данни към 1 октомври 2016 г. записаните на училище деца са били 605 хил., година по-късно броят им намалява на 587.8 хил., а през следващата вече е 581.3 хил. Междувременно за двете последни учебни години министерството отчита, че е върнало в клас 30 хил. деца, които преди това не са посещавали занятия. Това обаче не е било достатъчно, за да се запази или увеличи броят на учениците в училищата. Вероятното обяснение е в намалението на раждаемостта в годините, в резултат на което намалява и броят на децата в ученическа възраст. Това се потвърждава и от намаляващия брой училища - от 1990 през 2016 г. към 2018 г. те са 1955. От статистическите данни се вижда, че от 2016 г. насам всяка година училище напускат по около 16 хил. деца. Най-големият дял - около 45%, заминават за чужбина. Около една трета спират да учат по семейни причини (през 2018 г. делът им доближава 40 на сто). Всеки десети признава, че няма желание. Според данните на НСИ 85% от децата в началните класове изучават чужд език като девет от десет учат английски.", "date": "2019.04.25", "title": "По 16 хил. деца годишно отпадат от училище, всеки десети - поради нежелание да учи"}
{"url": "https://www.dnevnik.bg/sport/2019/04/25/3425705_dujd_prekusna_macha_na_grigor_dimitrov_v_reshavashtiia/", "text": "Разочароващият сезон на Григор Димитров продължи с ранно отпадане от турнира на червени кортове в Барселона. Българският тенисист напусна надпреварата още в третия кръг, след като допусна обрат срещу чилиеца Николас Хари - 6:2, 4:6, 6:7 (2). Димитров не успя да защити точките от участието си в четвъртфиналите в Барселона през 2018 г. и може да изпадне от топ 50 на световната ранглиста. В най-добрия случай бившият №3 ще бъде 47-и в понеделник. Хари, който заема 81-ото място, продължи приказката си в каталунската столица. 23-годишният чилиец, който отпадна в квалификациите, но влезе в основната схема като \"щастлив губещ\", изигра пети пореден трисетов мач и поднесе още една изненада в каталунската столица. Той стартира в пресявките с труден с успех срещу Цен Чун Хсин от Тайван - 6:4, 3:6, 7:6 (5). Последва загуба от представителя на домакините Марсел Гранойерс със 7:6 (3), 5;7, 4:6. Хари обаче успя да се добере до основната схема, след като шампионът от Монте Карло Фабио Фонини се отказа от турнира. Жребият отново противопостави Хари срещу Гранойерс. Този път чилиецът взе реванш след още един оспорван мач - 7:5, 4:6, 6:4. Така се стигна до втория кръг, в който той постигна един от най-впечатляващите победи в кариерата си - 3:6, 7:5, 7:6 (5) срещу световния №3 Александър Зверев след спасен мачбол. Високият близо два метра Хари се показа като страхотен боец и срещу Григор Димитров. Мачът започна добре за чилиеца, който реализира пробив още в първия гейм. Българският тенисист обаче си осигури две възможности за връщане на пробива и реализира първата след форхенд в аут на съперника - 1:1. Димитров постепенно започна да взима надмощие на корта. Хари взе второто си подаване за 2:1, но бившият №3 в света отговори по чудесен начин, като спечели пет поредни гейма, а с това и първия сет с 6:2 след 20 минути игра. Втората част отново започна с пробив в подаването на Димитров. Този път обаче българинът не успя да навакса бързо изоставането си. Хари измъкна няколко трудни сервис гейма, а при 4:3 дори спаси точка за пробив, за да удържи предимството си. Димитров показа нервност след пропуснатата възможност. Сервирайки за оставане в сета, той изостана с 0:40 и подари три поредни сетбола на Хари. Българинът спаси и трите, но след форхенд в мрежата даде четвърти шанс на чилиеца. И този път 43-ият в световната ранглиста се измъкна, след което с два добри сервира обърна гейма. Хари обаче не трепна, сервирайки за влизане в трети сет при 5:4. Решаващата част започна добре за сервиращите, които без особени проблеми взеха първите пет гейма. Двамата вкарваха висок процент от първите си сервиси и не дадоха шанс за пробив на противника до 3:2 за Димитров. В този момент над корта заваля дъжд и двубоят беше прекъснат. Паузата продължи около един час. Играта беше подновена с оспорван сервис гейм на Хари, в който се стигна до равенство. Чилиецът все пак се справи, без да даде шанс за пробив на Димитров. Българинът на свой ред имаше трудности в гейм №11. Той поведе с 40:0, но допусна да се стигне до равенство. Все пак шампионът от финалите на АТП за 2017 г. взе подаването си от четвърти опит и поведе с 6:5. Хари беше много уверен, сервирайки за оставане в мача, и така всичко трябваше да се реши с тайбрек. Финалният гейм започна с минипробив за чилиеца. Димитров веднага го върна, но след това загуби два пъти поред подаването си, след като първо допусна грешка при удар над главата, а после беше хванат неподготвен при контраатака на съперника - 1:4. Размяната на полетата дойде при солиден аванс от 5:1 за Хари. 23-годишният чилиец продължи да бъде по-агресивен и при 6:2 си осигури шест поредни мачбола. Още първият беше реализиран след поредната грешка на българския тенисист. В четвъртфиналите Хари ще се изправи срещу руснака Даниил Медведев. Шампионът от \"София оупън\" премина скоростно през третия кръг след победа с 6:3, 6:2 срещу Макензи Макдоналд от САЩ. За Григор Димитров следващата спирка е турнирът от сериите \"Мастърс\" в Мадрид, който започва на 6 май.", "date": "2019.04.25", "title": "Григор Димитров напусна рано Барселона след загуба от 81-ия в света"}
{"url": "https://www.dnevnik.bg/bulgaria/2019/04/25/3424088_dnes_e_veliki_chetvurtuk/", "text": "Днес е Велики четвъртък - най-важният ден от Страстната седмица. На този ден християните си припомнят Тайната вечеря, молитвата на Христос в Гетсиманската градина и предателството на Юда. Пасхалната вечеря - последната преди разпятието, започва с ритуален жест - Христос измива краката на апостолите с думите Не дойдох да ми служат, а да послужа Според евангелския разказ по време на вечерята Исус раздал на учениците си хляб и вино - неговото тяло и кръв, като така установил тайнството причастие: \"И когато ядяха, Исус взе хляба и, като благослови, преломи го и, раздавайки на учениците, каза: вземете, яжте: това е Моето тяло. И като взе чашата и благодари, даде им и рече: пийте от нея всички; защото това е Моята кръв на новия завет, която за мнозина се пролива за опрощаване на грехове\" (Евангелие от Матей, 26:28).  По време на Тайната вечеря Исус казал на учениците си, че ще бъде предаден. През нощта срещу четвъртък Христос се моли в Гетсиманската градина до идването на предателя и залавянето му. На Велики четвъртък смъртната му присъда е произнесена. Тя е потвърдена от прокуратора на римската провинция Юдея Пилат Понтийски, който от страх да не предизвика бунт не смее да я отмени, но публично си измива ръцете като знак, че не е виновен за решението на Синедриона да осъди на смърт невинен. В същата тази вечер, която според еврейските вярвания е началото на следния ден (след залез), Христос е разпнат. На този ден свещенослужителите изнасят кръста от олтара, което символизира носенето му от Христос към Голгота. Извършва се маслосвет, при който всеки желаещ мирянин бива помазан с елей за здраве. Народната традиция: боядисването на яйцата Народният обичай свързва Велики четвъртък с традицията в този ден да се боядисват великденските яйца. Обредът изисква това да става рано сутрин преди изгрев слънце. За семействата, които не успеят да изпълнят ритуалите днес, се дава втора възможност - да боядисат яйцата и да омесят козунаците в събота. След въздържанието на Разпети петък съботата е денят за довършване на подготовката за празника.", "date": "2019.04.25", "title": "Днес е Велики четвъртък"}
{"url": "https://www.dnevnik.bg/skorost/suveti_predi_put/2019/04/25/3424845_nai-vajnoto_za_putuvaniiata_po_praznicite/", "text": "Традиционната за пътуванията по празниците организация на движението ще се опита да намали задръстванията в дните с най-тежък трафик около Великден и Гергьовден, сочат съобщенията от тези дни на всички ангажирани с проблема институции. От Агенция \"Пътна инфраструктура\" съобщиха, че днес от 16 до 20 часа се спират камионите по магистралите и най-натоварените шосета (виж картата). Същата забрана ще е в сила и на 29 април. В същото време пет ремонта на \"Хемус\" и четири на \"Тракия\" създават условия за сериозни тапи. От АПИ уверяват, че от 10 часа днес до 28 април сутринта ще има две ленти за движение за напускащите София. От 10 часа на 28 април до полунощ на 30 април две ленти пък ще ползват насочилите се към столицата. Предвид близостта на последния от почивните дни за Великден (29 април) и почивните 1, 5 и 6 май. Мнозина ще слеят празниците и най-сериозен трафик се очаква днес вечерта, утре сутринта и следобед на 6 май. Въпреки създадената организаци задръствания със сигурност ще има. Тук е моментът да се припомни, че за шофиране в аварийната лента на магистрала санкцията е глоба 1000 лева и три месеца без книжка, така че не е добра идея по този начин да се спести някоя и друга минута.  Като вариант за избягване на разположените нагъсто ремонти на \"Тракия\" в Софийско (при километри 13, 15 и 20) може да се ползва пътя през Нови хан, като включването в магистралата става при разклона за Вакарел. Пътуващите към Враца, Монтана, Видин и населени места в тези области, могат да заменят \"Хемус\" с прохода Петрохан, или пътя през Искърското дефиле. При всички случаи полезно е преди потегляне да въведете маршрута си в навигация с данни за трафика като Google Maps или Waze, или  някое подобно приложение . Във връзка с очакваният сериозен трафик препоръки отправиха и от \"Пътната полиция\". От службата предупредиха, че в дните с най-сериозно движение всички служители ще бъдат на пътя. От пътна полиция отбелязват, че след зимното обработване на улиците и пътищата с различни препарати срещу лед и сняг на пътните платна са се появили нови повреди и неравности, а не навсякъде пътищата са почистени след зимния сезон. Във \"Фейсбук\" страницата на Главна дирекция \"Национална полиция\" се  появиха и съвети за безопасно пътуване . Накратко те са събрани в това видео. Безспорно най-важното е да се потегля на път с изправно превозно средство и всички нужни документи. От МВР припомнят, че шофирането с изтекла книжка е равнозначно на каране без книжка, като санкцията е парична глоба и спиране на колата от движение. Препоръчва се също преди потегляне водачите да проверят дали на тяхно име има неплатени глоби по Закона за движението по пътищата. Това може да стане във всяко районно управление на МВР, в отдел \"Пътна полиция\" за съответния град и от  портала за електронни административни услуги на МВР . Всички, които имат връчени, но неплатени глоби, ако бъдат спрени от пътна полиция, до заплащане на задълженията остават без книжка, а автомобилът се спира от движение, ако се води на тяхно име. Информация за реда и начина на плащане на глоби може да се намери тук в секция административни-услуги. Размерът на останалите глоби по Закона за движение по пътищата можете да видите  тук . Сред важните аксесоари за всяка пътуване според МВР са зарядно за автомобил и буксирно въже. От пътната полиция съветват да се кара с повече гориво в случай, че пътуването се удължи, заради задръстване или обходни маршрути. Преди тръгване на път е задължително да се купи винетка. От МВР съветват всички, които ще пътуват зад граница да носят добавката \"Зелена карта\" към застраховката гражданска отговорност и да проверят какви документи ще са им нужни. Напомня се, че за някои чужди страни се изисква паспорт. В неделя срещу понеделник на територията на цялата страна служителите на \"Пътна полиция\" планират да проверяват водачите за правоспособност и употреба на алкохол.", "date": "2019.04.25", "title": "Най-важното за пътуванията по празниците"}
{"url": "https://www.dnevnik.bg/analizi/2019/04/25/3425079_strahovete_na_roditelite_che_durjavata_shte_im_vzema/", "text": "През последните дни ставаме свидетели на ожесточена битка за гласовете на българските избиратели. Битката достига до сблъсък на противоположни представи в каква държава искаме да живеем. Популистките изказвания и противопоставянето на хората едни срещу други не само не води до обединяване на обществото или повишаване на доверието към политическата класа, а подтиква към неразумни решения с неясен изход. Сега вие, политиците, посягате на едно от най-важните постижения през кратката ни демократична история – правата на децата. Отричайки се от Националната стратегия за детето 2019 – 2030 г., вие лишавате държавата от единна национална рамка за планиране на политики за подкрепа на родителите, семействата и осигуряване на детското благополучие. Погрешната интерпретация, фалшивите новини и дезинформацията на този визионерски политически документ създава реална опасност той да бъде отхвърлен, защото отделни малки обществени групи не са съгласни с него. Съдържателни фразеологизми от типа на \"традиционни български ценности\", които някои обществени групи свързват единствено с налагане на модела на \"собственото ми и на семейството ми благополучие\", не могат да бъдат повод за отричане на необходимостта от общо разбиране за грижата и подкрепата за децата и техните семейства. Не вярваме за вас да е тайна, че в обществото ни има деца на безработни и бедни работещи родители; деца с един родител, родители, които търсят професионална подкрепа, каквато най-често не се заплаща от държавата; деца с родители, които ежедневно събират средства за лечението им, защото държавата им го отказва? Политиките за семействата и децата не могат да бъдат само за \"моето дете\", а целят да обслужат цялото общество, да насочат обществените ресурси към качествено образование и здравеопазване, социална подкрепа на всички родители и деца, сигурно жилище и квартал. А и вашите деца живеят в същото това общество и се сблъскват с неравенствата, бедността и насилието над техни връстници. Напомняме ви, че като политици вие трябва да служите на всички родители и деца, трябва да изисквате институциите да работят за това всяко дете да се радва на достоен начин на живот и условия за развитие. Драги български политици, от вас се очаква да работите за това всяка българска институция да е отворена за всеки български гражданин, родител и дете. Очакваме всеки родител и дете да бъдат изслушани, разбрани и да бъде отговорено на техните проблеми и нужди навреме. Затова ви тя предвижда ли повече подкрепа за родителите, предвижда ли повече мерки семействата да получат по-добро здравеопазване за децата си, предвижда ли мерки за по-качествено образование на децата ни, предвижда ли повече възможности родителите да бъдат част от политическите решения, предвижда ли повече мерки за изграждане на бъдещи поколения, които са активни и свободни граждани на България и на света? Ако не можете да видите тези мерки в стратегията, това ще означава, че не искате да бъдете избирани от свободно мислещи, равни на вас и помежду си хора.  Националната мрежа за децата, която обединява над 150 граждански организации, работещи за и с деца и със семейства, настоява политическите партии да подкрепят стратегията за детето, да участват в дебати по представянето и приемането й и да осъществяват онези мерки, които водят до обединяването на обществото за решаването на важните въпроси за демографията, бедността, доходите на родителите и подкрепата към тях за подобряване на благосъстоянието на децата им и на всяко българско дете. Настояваме политиците да работят за това институциите да изпълняват тези мерки, вместо да подклаждат измислените страхове на родителите, че държавата ще им взема децата. Ние от Национална мрежа за децата оставаме на разположение за срещи с вас, за да си изясняваме какво е планирано и какво не в Националната стратегия за детето 2019 – 2030 г.", "date": "2019.04.25", "title": "Страховете на родителите, че държавата ще им взема децата, са измислени"}
{"url": "https://www.dnevnik.bg/politika/2019/04/25/3424680_za_17_evrodeputatski_mesta_se_boriat_318_bulgari/", "text": "Общо 318 са кандидатите за евродепутати, съобщиха за \"Дневник\" от Централната избирателна комисия (ЦИК). Седемнадесет са местата за България в Европейския парламент (ЕП). На изборите на 26 май ще се гласува за претенденти от 13 партии, 8 коалиции и 6 инициативни комитета, сред които има както партийци, така и хора от различни сфери на обществения живот. Според  проучване на \"Алфа Рисърч\"  сигурни представители в ЕП ще имат само три формации - ГЕРБ, БСП и ДПС, като разликата между двете големи политически сили е под един процент. Шансове да изпратят евродепутат имат и обединението \"Демократична България\" и ВМРО. На европейските избори има реален шанс за пренареждане на листите с кандидати за евродепутати, тъй като прагът за валидност на преференциите е 5% от гласовете за съответната листа, а водачът не е защитен от изместване. Този път т. нар. феномен 15/15 е изключен, тъй като номерата на партиите, коалициите и инициативните комитети в бюлетината ще бъдат от 1 до 100, а на кандидатите - от 101 нагоре. Кои отиват в Брюксел  Като залага на познати в Брюксел и Страсбург лица, ГЕРБ цели да има поне шестима евродепутати. Начело на листата е сегашният еврокомисар Мария Габриел, а на следващите четири места са настоящите евродепутати - Андрей Ковачев, Андрей Новаков, Ева Майдел и Асим Адемов. Шести е Александър Йорданов от СДС -  една от партиите, с които ГЕРБ за първи път се съюзява преди избори . Седма е бившият министър на европредседателството Лиляна Павлова, за която се очаква да работи за преференции с цел да заеме по-предно място в листата. ГЕРБ е номер 12 в интегралната бюлетина, а на 12-а позиция в листата е депутатът Младен Шишков, но номерът му в бюлетината трябва да бъде 112 (още за кандидатите на ГЕРБ четете  тук ). Борба за преференциален вот се очаква между кандидатите за евродепутати на \"БСП за България\", която също се стреми към шестима представители в ЕП. В партията напомнят, че интригата стана по-голяма, след  като широкото ръководство на социалистическата партия бламира лидера Корнелия Нинова  и пренареди листата, като вкара  на пето място президента на Партията на европейските социалисти (ПЕС) Сергей Станишев , който Нинова се опита да отстрани. Очаква се за гласове за себе си освен Станишев да работи и зам.-председателят на БСП Деница Златева, която трябваше да бъде трета, но остана на неизбираемото седмо място в листата. След водача Елена Йончева са младите и неизвестни досега социалисти Петър Витанов и Цветелина Пенкова. Витанов е на 37 г. и е депутат първи мандат от БСП, а Пенкова е на 31 г., учила е в няколко университета зад граница и доскоро бе зам.-председател на клуба на младите българи в чужбина \"Милениум\". Изненадата в листата е доскорошният шеф на кабинета на президента Иво Христов, който е на избираемото четвърто място. В списъка има и двама сътрудници на бившата \"Държавна сигурност\" - Румен Гечев и Емил Георгиев (още за кандидатите на \"БСП за България\", която е номер 18 в бюлетината, четете  тук ). Очакванията са водачът на евродепутатската листа на ДПС Мусфата Карадайъ да се откаже да стане евродепутат. Така  на първо място ще излезе неходещият в парламента Делян Пеевски , който контролира голяма част от медиите в България и преди време се самоопредели като \"един успял човек на 33 г.\". След неуспешния опит да стане шеф на ДАНС и последваните масови и продължителни протести, той бе кандидат за евродепутат, но се отказа, след като бе избран. Неофициалните очаквания в ДПС са, че този път Пеевски ще замине за Брюксел. Представители на ДПС в ЕП вероятно ще бъдат сегашните европедупати Илхан Кючюк и Искра Михайлова (още за листата на ДПС, която е номер 20 в бюлетината, четете  тук ). Шанс да има евродепутат има и \"Демократична България\", чиято листа води бившият лидер на ДСБ Радан Кънев. Тъй като обединението се състои от три партии, се очаква преференциален вот за различни кандидати от симпатизантите на отделните формации. На челните места в листата са Стефан Тафров от \"Да, България\", Албена Върбанов от природозащитната формация и журналистът Мария Спирова като кандидат на \"Да, България\". Девети е природозащитникът Тома Белев. \"Демократична България\" е номер 13 в бюлетината, а под същия номер в листата е Сева Памукчиева от \"Да, България\", чийто номер в бюлетината трябва да е 113 (още за листата четете  тук ). Водач на листата на ВМРО е сегашният евродепутат Ангел Джамбазки, който има шанс да влезе и в следващия европарламент. Партията е номер 3 в бюлетината, а трети в листата е настоящият депутат Александър Сиди, който трябва да е номер 103 в бюлетината. В листата на ВМРО са режисьорът Андрей Слабаков и бившият командир на 61-ва Стрямска механизирана бригада бригаден генерал Димитър Шивиков (още за листата на ВМРО четете  тук ). Другите кандидати  След като коалиционните партньори от \"Обединени патриоти\" не се разбраха за обща листа, Валери Симеонов поведе листата на коалиция \"Патриоти за Валери Симеонов\", в която има и кандидат от ромски произход - европейския шампион по бокс Даниел Асенов. Лидерът на \"Атака\" Волен Сидеров се отказа да се бори за евродепутатско място и направи телевизионен кастинг за кандидати за евродепутати. Водач на листата на \"Атака\" е 37-годишният историк и  русофил Георги Димов . За \"патриотичния вот\" ще се бори и коалицията \"Воля - Българските родолюбци\", чийто водач е Веселин Марешки. Втори в листата е  изключеният от Народната партия за свобода и достойнство (НПСД) партиен лидер Орхан Исмаилов . Други представители от бившия Реформаторски блок също ще претендират за гласове на изборите - министърът на отбраната във втория кабинет \"Борисов\" Николай Ненчев е независим кандидат, а бившият депутат Настимир Ананиев води листата на партията си \"Волт\". Партия \"Движение България на гражданите\" се отказа да участва на изборите. От левия вот се очаква да отцепи създадената от АБВ \"Коалиция за България\", водач на чиято листа е икономистът проф. Боян Дуранкев (още за листата четете  тук ). Към гласовете на младите и на българите зад граница ще се стремят кандидатите от подкрепената от НДСВ и \"Новото време\" листата \"Път на младите\", които са на възраст до 35 г. Водач е юристът и председател на клуб \"Милениум\" Румен Чолаков, а сред кандидатите има бизнес консултанти, проектанти, психолози, както и модел (още за листата четете  тук ). Досегашният евродепутат Николай Бареков, който заяви желание да става учител в Пловдив, също е кандидат в листата на движение \"Презареди България\", чийто водач е Димитър Байрактаров. Водач на листата на \"Българско национално обединение\" е Евгения Банева, която  м.г. във Франция бе арестувана заедно със съпруга си Николай Банев по обвинение за източване на девинския завод \"Полимери\" . Кандидат за евродепутат от движение \"Заедно\" е бившият изпълнителен директор на \"Кремиковци\" и бивш собственик на футболния клуб на ЦСКА Александър Томов. Бившият кмет на \"Младост\" Десислава Иванчева, която бе осъдена на първа инстанция на 20 години затвор заради подкуп, и Ваня Григорова от КТ \"Подкрепа\" са независими кандидати за евродепутати. Листи регистрираха и партиите на Лютви Местан, Татяна Дончева и Светльо Витков - ДОСТ, \"Движение 21\" и \"Глас Народен\". ", "date": "2019.04.25", "title": "За 17 евродепутатски места се борят 318 българи: политици, русофил и модел"}
{"url": "https://www.dnevnik.bg/sport/2019/04/25/3425333_grigor_dimitrov_sreshta_chiliec_v_mnogo_vajen_mach/", "text": "Григор Димитров излиза срещу чилиеца Николас Хари в мач от осминафиналите в Барселона. Срещата е втора в програмата на корт \"Мануел Орантес\" и ще започне след 14.00 часа. Мачът е с голямо значение за Димитров, тъй като при победа той ще защити точките си от миналата година, когато стигна до четвъртфиналите. В противен случай има опасност  българинът да изпадне от топ 50 на световната ранглиста . Димитров започна добре турнира, като  победи с 6:2, 6:7 (4), 6:3  ветерана Фернандо Вердаско . Хари поднесе изненада с отстраняването на втория поставен Александър Зверев. Това ще е първият мач между двамата.", "date": "2019.04.25", "title": "Григор Димитров среща чилиец в много важен мач"}
{"url": "https://www.dnevnik.bg/intervju/2019/04/25/3425339_elena_eneva_psiholog_izkljuchitelno_vredno_za/", "text": "- Синдром на родителското отчуждение се нарича определено поведение на детето след развода на родителите, при което то еднозначно определя единия си родител като лош и показва необоснован страх, враждебност или неуважение към него, като в същото време приема другия родител като изцяло добър. Обикновено като добър се възприема родителят, с когото детето живее след раздялата, а другият – като лош. Това поведение на детето е породено от внушенията на родителя, който е поел грижата за него. В 90% от случаите това е майката. - Отчуждението от живеещия отделно родител преминава през три степени – лека, средна и тежка. В началото, при леката степен, контактът между родителя и детето се запазва, като другият родител показва повишена тревожност преди срещите и по този начин внушава на детето си, че му предстои нещо опасно. При средната степен за обгрижващият родител е трудно да понесе отсъствието на детето си. Той се стреми по най-различни начини да контролира това, което то прави, когато посещава бившия му партньор. Неприкрито показва чувствата си на омраза и гняв към живеещия отделно родител и се стреми всячески да привърже детето изключително към себе си и да го отдели от другия. За едно малко дете, чието оцеляване зависи от любовта и грижата на единствения възрастен, който отговаря за него, е изключително лесно да се \"подхлъзне\" и да повярва, че това е истинското положение на нещата. При тежката степен, самото дете проявява силни негативни чувства към другия родител, не желае да го вижда и понякога го обвинява във физически или сексуален тормоз, като използва готови фрази, чути от родителя, с когото живее. - Синдромът се дължи на съзнаваните и несъзнавани действия и отношения на родителя, с когото живее детето. - За щастие не всички деца страдат от този синдром. Има двойки, които успяват да се разделят, без да намесват децата си като страна в спора кой е крив и кой е прав. Изключително вредно за психиката на детето е да се иска от него да определи кой от родителите е лош и кой е добър. То ще съдейства и ще го направи, но за сметка на собственото си душевно равновесие и бъдещо развитие. - За по-малките деца разводът е тотално сриване на познатия до момента свят. Мама и татко, които са възприемани като едно цяло, защото през живота си детето ги е виждало единствено като двойка изведнъж се оказват разделени. То вече не е сигурно, че също няма да бъде изоставено и това поражда силна тревожност и страх у него. Децата стават неспокойни, агресивни, хленчещи, правят крачка назад в развитието си и започват да се държат като по-малки. За щастие, за около година-две, при нормални обстоятелства, състоянието им се стабилизира. При по-големите деца може да има и чувство за облекчение след развода, ако животът в семейството е бил твърде стресиращ и неприятен. Може да има гняв и обвинения към някоя от страните. Винаги обаче има горчивина и чувство за вина – както при малките, така и при по-големите. - Целенасоченото внушение от страна на родителя, с който детето живее, цели да изкриви реалността и да накара детето да вижда другия родител като заплаха. Това повлиява на цялостната способност на момичето или момчето да вярва на възприятията си и да различава истинско от измислено. Мисленето му си остава черно-бяло и в зряла възраст се опитва да намери идеалния безгрешен авторитет, като лесно става зависимо от други хора или напротив – много трудно изгражда връзки. Момчето губи модела си за мъжественост, а момичето - за женственост, ако е отделено от родителя от същия пол, а също губи и възможността да изгради адекватна самооценка като момче или като момиче, ако е отделено от родителя от другия пол. Във всички случаи то остава полу-сирак и е изцяло зависимо от другия си родител. - На първо място е важно разделящите се партньори да се справят с чувствата си, без да намесват детето като свой съюзник. По-добре да намерят възрастен приятел, роднина, психолог, медиатор, който да ги изслуша и подкрепи. Да не се кара детето да посочва майка си или баща си като лоши – това е непосилна отговорност и вина за него. Всяко дете е плод на срещата на двама души, всъщност на два рода и за психичното му здраве е важно да познава и да уважава както майка си, така и баща си и да има връзка с живите си прародители и роднини. Важно е да му се осигури възможност за редовни срещи с родителя, който живее отделно, да усеща, че макар и разделени, и двамата му родители се интересуват от него и го обичат и подкрепят. Така ще може да израстне като уверен в себе си човек, който вярва, че е достоен за обич и който не се страхува от създаването на любовни връзки.", "date": "2019.04.25", "title": "Елена Енева, психолог: Вредно за психиката на детето е да се иска да определи кой от родителите е лош и кой - добър"}
{"url": "https://www.dnevnik.bg/sport/2019/04/25/3425335_plovdivskiiat_futbol_koito_si_podari_final_v_centura/", "text": "По-добре ще е пловдивско дерби, но и ЦСКА не е лошо, защото ще им покажем как се играе футбол\". С тези думи в познатия си стил и с усмивка собственикът на \"Локомотив\" (Пловдив) Христо Крушарски говори след класирането на отбора си за финала за Купата на България. Ден по-късно пловдивският финал беше подпечатан, след като  \"Ботев\" излезе победител в трилъра с ЦСКА на \"Българска армия\" . \"Канарчетата\" сътвориха подвид, като с двама души по-малко вкараха безценен гол за 3:3 в заключителните минути. Големият ден за пловдивския футбол ще е 15 май, а сцената на дербито ще е Националният стадион \"Васил Левски\". Никога досега два отбора от един град, различен от София, не са играли във финала за Купата на България. \"За футболен град като Пловдив това е невероятно\", каза треньорът на \"Ботев\" Николай Киров.  \"За абсолютно целия град мачът е специален, исторически. Има 20 дена до него, за да се подготвим. Винаги съм го казвал – нека феновете ни подкрепят, а отборът никога няма да ги изложи\", добави специалистът. \"Пловдивски финал, какво по-хубаво от това. Наистина ще бъде прекрасно. Надявам се да стане футболен празник\", заяви полузащитникът на \"канарчетата\" Лъчезар Балтанов. До момента \"Ботев\" е печелил Купата на България три пъти, а \"Локомотив\" - нито веднъж. Черно-белите са печелили Купата на съветската армия през 1983 г., когато вече се провежда Купа на България. \"Ботев\" и \"Локомотив\" играха наскоро на Националния стадион \"Васил Левски\" в София. Преди пет години това се наложи, след като \"канарчетата\" бяха наказани с лишаване от домакинство, но  спечелиха с 2:1 след късен обрат .", "date": "2019.04.25", "title": "Пловдивският футбол, който си подари финал в центъра на София"}
{"url": "https://www.dnevnik.bg/sviat/2019/04/25/3424893_djo_baidun_shte_obiavi_dnes_che_shte_se_kandidatira_za/", "text": "Бившият американски вицепрезидент Джо Байдън вероятно ще обяви днес официално кандидатурата си за номинацията на демократите на изборите догодина. Това пише агенция \"Ройтерс\", позовавайки се на свой източник. 76-годишният Байдън  бе вицепрезидент на Барак Обама в продължение на два мандата, а преди това два пъти се е кандидатирал за избраник на партията – през 1998 г. и 2008 г. Той ще се конкурира с около 20 други души, решили да се борят за изместването на Доналд Тръмп от Белия дом. Проучване на \"Ройтерс\"/\"Ипсос\" показва, че засега той събира най-голяма подкрепа сред конкурентите си, включително високото одобрение на малцинствата и по-възрастните хора. В допитването са включени 2237 демократически и независими избиратели. 24% от тях казват, че  биха гласували за Байдън , след него е сенаторът от Върмонт  Бърни Сандърс  с 15% подкрепа. Нито един от останалите кандидати не получава повече от 7% подкрепа, а 21% от запитаните не знаят кого биха подкрепили. Кампанията на  Байдън  ще започне в Питсбърг, Пенсилвания, където ще се срещне с работници от профсъюзи – на изборите през 2016 г. този важен щат подкрепи Тръмп и предопредели победата му. Ще последват пътувания до още 4 щата, чийто избор се смята за знаков за това как ще гласува цялата държава – Айова, Ню Хемпшър, Южна Каролина и Невада. 63% от всички американци имат \"добри\" впечатления за Байдън – 88% от демократите, 59% от независимите и 39% от републиканците. За сравнение, одобрението към Сандърс е 58%. Също толкова хора са приятно впечатлени от 37-годишният кмет на Саут Бенд, Индиана  Пийт Бутиджеж . И тримата имат по-висока обща подкрепа сред привържениците на различните партии от президента Доналд Тръмп.", "date": "2019.04.25", "title": "Джо Байдън ще обяви днес, че ще се кандидатира за президент"}
{"url": "https://www.dnevnik.bg/zelen/2019/04/25/3425154_prirozashtitniiat_lager_kartali_nabira_kandidaturi_do/", "text": "Българското дружество за защита на птиците (БДЗП)  обяви , че набира кандидати за провеждания всяка година лагер по биоразнообразие в Източните Родопи - лагерът \"Картали\", кръстен на емблематичните за района лешояди. До 4 май млади и вече работещи ентусиасти от областите на изследването и опазването на природата, могат да се запишат за участие  тук . Темите, които са включени в обучението на терен и във вечерните презентации в палатковия лагер, са за редките и защитени птици, влечуги, земноводни, бозайници и растения в България. Лекторите и презентаторите са учени биолози, както и практици, работещи в администрации като природни паркове и експертни природозащитни организации. Обучението се провежда от 10 до 15 май в палатков лагер на брега на язовир Студен кладенец в рамките на едноименната защитена зона от \"Натура 2000\" (повече за мрежата -  тук ). Тази година обучението ще се съсредоточи върху лешоядите, тъй като ще бъде съвсем близо до гнездяща колония на белоглави лешояди. Ще има презентации за това как се откриват отровни примамки за животни в дивата природа, как и с каква цел се улавят и опръстеняват птиците, как се маркират сухоземните костенурки, има ли орхидеи в Източни Родопи. Ще бъде включено и посещение в ловното стопанство \"Студен кладенец\" за наблюдение на елени и зубри и за помощ в работата на експертите. \"Събитието е подходящо за студенти по биологични науки и любители на природата, които искат да научат повече за проучването и опазването ѝ. Местата са ограничени. В събитието ще имат възможност да вземат участие до 50 души, като студентите и заявилите участие за целия период на лагера ще бъдат с предимство,\" обявяват организаторите от БДЗП. От участниците ще бъде събрана и такса от 35 лв., за да се покрият разходите по полевите обучения за проучване на растения, пеперуди, земноводни и влечуги, както и за използването на каяци, лодки и екипировка за плаване в язовира. Членовете на БДЗП ползват отстъпка и заплащат 25 лв такса, а член на дружеството може да станете и на място, ако желаете.", "date": "2019.04.25", "title": "Природозащитният лагер \"Картали\" набира кандидати до 4 май"}
{"url": "https://www.dnevnik.bg/evropa/regioni/2019/04/25/3424780_kak_shveciia_pomaga_na_imigrantite_da_zapochnat_svoi/", "text": "Специална програма в Бископсгорден, район в община Гьотеборг, помага на хората извън пазара на труда, например на множеството имигранти, живеещи там, да започнат свои собствени предприемачески проекти, разказва \"Евронюз\". Ани Холфат, която ръководи центъра по бизнес и иновации в програмата, смята, че бежанците са уязвими на чуждия пазар. \"Те имат най-слаби връзки, знаят много малко за шведския трудов пазар и каква подкрепа могат да получат от системата\", казва тя. \"За един мигрант, идващ в Швеция, навлизането на пазара на труда отнема девет години. Трябва да им помогнем\", коментира Самира Саварани, съветник в центъра. Според нея, ако тези хора не намерят изход, има риск от разочарование, гняв и загуба на надежда, като могат да последват дори психични разстройства, а това има цена за обществото. Репортерът на \"Евронюз\" описва характера на проекта, наречен One Stop Future Shop, така: \"На хората, които пристигат тук, не се гледа като на безработни, а като на потенциални предприемачи. Оказването на помощ е социален акт, който подобрява обществото.\" Мултикултурният подход е ключов за проекта, който предлага бизнес съвети на шест езика (арабски, английски, персийски, сомалийски, испански и шведски) със специален фокус върху устойчивостта и социалното предприемачество. От 2016 г. програмата, която е подкрепена от кохезионната политика на ЕС, е създала около 140 нови бизнеси. Заради успеха на проекта институциите в Гьотеборг решиха да удължат подкрепата си за него и след първоначално планираните три години. В репортажа се разказва за един от проектите, подкрепени от програмата – ресторанта на Ана, имигрант от Мексико, в индустриалната зона извън Гьотеборг. \"Казаха ми как да правя нещата, какво трябва да се прави в кухнята, разпоредбите за хигиената и за сигурността\", казва тя. \"Ако не знаете нещо, ще ви кажат \"обадете се на този номер, свържете се с този човек и говорете с него\", допълва Ана.", "date": "2019.04.25", "title": "Как програма в Швеция помага на имигрантите да започнат свой бизнес"}
{"url": "https://www.dnevnik.bg/bulgaria/2019/04/25/3424820_v_rakovski_ochakvat_papa_francisk_s_chisti_ulici_i/", "text": "Знамена със символите на Ватикана, герба на Раковски и националния флаг на България се веят на всеки уличен стълб от входа до центъра на Раковски. Всеки новопристигнал забелязва първо новите спирки на градския транспорт, ремонтирани улици и чисто нов площад пред сградата на общината и църквата \"Пресвето сърце Исусово\". Градът е забавил ритъма на живот и е притихнал в очакване на историческо посещение. Папа Франциск ще пристигне в Раковски на 6 май, за да се срещне с една от най-големите католически общности в България. Билборд на всеки вход на града със снимка на папа Франциск посреща с \"Добре дошъл\". Очакваме го с нетърпение и вълнение. Подготвяме се – чистим дворовете, домовете си, пречистваме и душите си преди да се срещнем с него, разказват с вълнение възрастни жители на града. За вярващите такова нещо се случва веднъж в живота и се помни до последен дъх. Раковски е най-големият град в България, в който преобладават католиците. Има три католически църкви и два манастира. Наричан е и \"столица на католицизма\". Тук няма нито един православен храм, а най-близкият е в село Белозем на около 21 км. \"Аз съм католичка. Съпругът ми е православен, но и двамата ще присъстваме на посещението на папа Франциск в Раковски. За нас това е голям празник. Синът ни се казва Георги и е кръстен в православна църква, но за моето семейство различията в религията ни обогатяват. Два пъти празнуваме Великден – първо католическия, а след това и православния\", казва с усмивка млада майка. Според данни на Националния статистически институт (НСИ) за 2018 г. в Раковски живеят 14 731 души. Около 14 500 от тях са католици. Хора от всички селища в общината ще пътуват до Раковски на Гергьовден, за да зърнат папа Франциск. И православните искат да присъстват. Много хора от съседните села проявяват огромен интерес, включително и кметовете. Никога не е имало разделение между религиите при нас. Това дори рядко е тема на сериозен дебат. Ако се спомене изобщо, ще бъде с усмивка, казват вярващите. Жители на Раковски се връщат в родното си място. \"Един камък си тежи на мястото. Учих и работих в Германия, но реших да си дойда. И тук има работа, стига да искаш да работиш\", разказва една от сервитьорките в ресторант в центъра на града. С колегите си очакват с нетърпение посещението на папата. Прибрал се в България от Лас Вегас казва: \"Работих там години наред, но ме тегли към родния град. И тук има работа, открих ресторант и се занимавам с бизнес\". И се връща на общата за всички тема - предстоящото посещение. Много искаме да го видим, макар че едва ли ще имаме щастието да го доближим и да се докоснем до него. На площада ще има монитори и ще гледаме от тях. Очакваме площадът да е пълен с вярващи от цяла България, говорят местните жители. Други обаче не крият недоволството си от организацията на посещението. \"В цял свят посрещат папата с цветя и усмивки, а ние в Раковски ще го посрещнем с полиция и жандармерия. Три квартала ще бъдат затворени и отцепени, ще има пропускателен пункт и строг режим за преминаване\", разказва млад мъж. \"В други държави можеш да си купиш кръстче или сувенир за спомен, а тук няма да има дори откъде да си купиш вода и храна, защото затварят всички магазини и ресторанти по маршрута заради строгите мерки за сигурност\", разказва собственик на заведение. \"Нормално е да има толкова полиция. Вижте  какво се случи в Шри Ланка . България е много подходяща за подобни атентати, а тук не е имало. Може би е по-добре, че ще има засилена охрана\", коментира друг. Кметът на общината Павел Гуджеров потвърди, че действително ще има засилени мерки за сигурност, които може да се сторят драстични и рестриктивни на жителите на спокойния град Раковски. \"Община Раковски толкова полиция не е виждала. Със сигурност ще има засилени мерки за сигурност. Организацията е на най-високо държавно ниво, а ние имаме честта и удоволствието да работим с изключителни професионалисти като ги подпомагаме в качеството на местна администрация\", обясни Гуджеров. Той разказа и че общината е побързала да приключи всички ремонти преди посещението. \"Облагородяваме града, озеленяваме, косим. Ще направим красива фигура от цветя с папското лого. Ремонтът на двата площада пред храма и пред общината вече са завършени\", посочи Гуджеров. Кметът каза, че ремонтът е започнал още през 2018 г. и обновяването не е свързано с визитата на папа Франциск. Тогава все още не знаели, че очакват посещението на главата на Римокатолическата църква. \"Не сме харчили главозамайващи суми за ремонт. Около 900 хил. лв. струва облагородяването на площада и то е част от плановете ремонти на общината\", каза Гуджеров. \"Посещението е пастирско. Светият отец няма да разглежда забележителности, а ще се срещне с паството си и с вярващите. Очакваме го с огромен трепет и вълнение. Не сме и мечтали за това, оказва ни огромна чест\", допълни кметът. Хората в Раковски се надяват да се докоснат до папа Франциск. \"Той е уникален човек, но е малко непредвидим. По всяко време може да слезе от папамобила и да реши да разговаря с хората, въпреки че по програма е предвидено друго. Продължава линията на папа Йоан Павел II – да бъде максимално близо до хората, разказват вярващите в Раковски. От месеци хористи репетират и подготвят специална музикална програма, с която да посрещнат главата на Римокатолическата църква в храм \"Пресвето сърце Исусово\". 250 деца от цяла България се подготвят в продължение на две години, за да получат първо причастие от Папа Франциск на официалната церемония. Подготовката включва часове по вероучение. Не всички са въодушевени, има и практични гледни точки. \"Нищо не очаквам. Като дойде, ще мине оттук и може да го видя. Каквото имаше да се случва, вече се случи. Ремонтираха ни улиците, закичиха с флагчета, има нови спирки. Като си замине папата, това ще остане\", мнението на друг гражданин. В ромската махала някои изобщо не са чували кой е папа Франциск. Като чуят \"папата\" първо се сещат за местен човек с такъв прякор. \"Ей там живее папата\", крещят едно през друго няколко деца и сочат към края на града. Макар и да не знаят кой е главата на Римокатолическата църква, понякога ходят на служба в църквата. Някои са католици, един се определи като исихаст, но малко са тези, които не изповядват никаква религия. Гостите на града трябва да знаят, че няма къде да отседнат. В Раковски няма хотели, къщи за гости или места за настаняване и нощувка, предупреди кметът Гуджеров. Той насочва всички, които искат да пристигнат в района още на 5 май, да се настянат в Пловдив.", "date": "2019.04.25", "title": "В Раковски очакват папа Франциск с чисти улици и чисти души"}
{"url": "https://www.dnevnik.bg/evropa/2019/04/25/3425377_prezidentut_na_estoniia_naznachi_novoto_pravitelstvo/", "text": "Президентът на Естония Керсти Калюлайд назначи вчера новото правителство на лявоцентриста Юри Ратас. В него има  министри от крайнодясната евроскептична партия  ЕКРЕ, чийто лидер веднага обяви намерението си да \"прекрати много неща\", за да реформира страната, предаде \"Франс прес\". За целта правителството ще въведе процедури на допитване, каза новият вътрешен министър Март Хелме, председател на ЕКРЕ (Консервативна народна партия). Тя отдавна настоява за референдуми за премахването на \"гражданското партньорство\" между лица от един пол или за \"дефиниране наново\" на отношенията на Естония с ЕС, в който страната беше приета през 2004 г. Хелме, който често атакува различни социални и професионални групи, например лекари, извършващи аборти, и \"предубедени\" журналисти, същевременно обеща, че няма да има ограничения за демокрацията, свободата на медиите или опити за затваряне на културни институции. Той обаче настоя \"свободите да се използват отговорно\" и призова за \"период на конструктивен диалог, а не на обвинения\". Премиерът от Центристката партия Юри Ратас се съюзи с ЕКРЕ и консервативната партия \"Исамаа\" (\"Отечество\"), за да остане на власт (тяхната коалиция наброява 56 депутати в камарата със 101 места), след като либералната Партия на реформата излезе начело на  парламентарните избори на 3 март . В речта си той обеща \"да изгради по-богата, по-здрава и по-сплотена държава, в която ценностите и важните свободи за нашето общество ще бъдат защитени, в която всеки независимо от пола му, възрастта или етническия му произход ще се чувства сигурен, полезен и защитен\". Президентът Калюлайд заяви, че в страната има криза на ценностите, но подчерта, че всяко правителство, което разполага с парламентарно мнозинство, е легитимно и представлява волята на нацията. Тя напомни, че традицията дава на всяко ново правителство 100 дни без критики, и добави, че иска да отиде още по-далеч, призовавайки за \"сто дни без омраза\". Новото правителство ще положи клетва пред парламента в понеделник, 29 април. /БТА", "date": "2019.04.25", "title": "Президентът на Естония назначи новото правителство, включващо крайнодясна партия"}
{"url": "https://www.dnevnik.bg/citat_na_deniia/2019/04/25/3425381_citat_na_denia_bulgariia_e_malka_zashtoto_borisov_e/", "text": "Това заяви лидерът на \"Демократи за силна България\" (ДСБ) и водач на листата на обединението \"Демократична България\" Радан Кънев в ефира на \"Нова телевизия\". \"Най-много се ядосвам като чуя, че България е малка. Тя е средна европейска държава и по население, и по територия. България е малка само с едно – с политическия капацитет на своите лидери\", каза той. Според него проблемът се корени в неразбирането на политиците до степен на неграмотност какво представлява Европейският съюз. \"Европа не е там, а е тук. Насаждането на евроскептицизъм е на комплексари, които не разбират Европа\", заяви кандидат-депутатът. По думите му не може да се говори за вътрешни и европейски теми като две различни неща. \"Европа отдавна не е чужбина. Темите, които са мой приоритет, са правосъдие, енергетика, отбрана, сигурност. Това са теми, които са много български, но и за които Европа може много да даде на България\", посочи Кънев.", "date": "2019.04.25", "title": "Цитат на деня: България е малка, защото Борисов е малък в Европа"}
{"url": "https://www.dnevnik.bg/evropa/2019/04/25/3425382_italiia_nastoia_za_plan_na_es_sreshtu_nova_migrantska/", "text": "Италианското правителство поиска от ЕС план за действие заради риска от нова вълна мигранти, бягащи от въоръжения конфликт в Либия, предаде \"Асошиейтед прес\". Външният министър на Италия Енцо Моаверо съобщи това на пресконференция в Рим след среща с пратеника на ООН за Либия Гасан Саламе. Италианският вътрешен министър Матео Салвини е забранил допускане на кораби с мигранти в италиански пристанища. Саламе омаловажи страховете на Италия, че голям брой африкански бежанци може да тръгнат от Либия за Европа, предаде \"Франс прес\". Саламе заяви, че само малка част от регистрираните в Либия 700 хил. чужденци искат да прекосят Средиземно море. Той изрази надежда, че контактите му с воюващите страни в Либия ще дадат резултат преди началото на свещения мюсюлмански месец на пости рамазан, който тази година започва на 5 май. Преди близо три седмици силите на маршал Халифа Хафтар започнаха настъпление към Триполи, където се намира международно признатото правителство на националното съгласие. В Либия има и второ правителство с отделен парламент в източната част на страната. /БТА", "date": "2019.04.25", "title": "Италия настоя за план на ЕС срещу нова мигрантска вълна от Либия"}
{"url": "https://www.dnevnik.bg/na_put/2019/04/25/3425267_v_peru_na_tainata_vecheria_servirat_morsko_svinche/", "text": "\"Виждате ли, че бузата на Богородица е издута?\" - пита местният гид, сочейки картина вдясно от олтара на църквата, наричана \"Сикстинската капела на Андите\" заради впечатляващите фрески. \"Художникът я е изобразил така, за да покаже, че дъвче кока.\" Силно се съмнявам, че бих го забелязала, ако не ми бяха казали. На друга картина - в галерията на погълнатия от доминикански манастир някогашен храм на инките \"Кориканча\" в Куско - не само Богородица, но и Йоан Кръстител е с издута буза. А на изображение на \"Тайната вечеря\" в катедралата на Куско на средата на трапезата, около която са насядали Исус и апостолите, стои блюдо с печено морско свинче – известен перуански деликатес.  Явно за да убедят местните хора да повярват в новия бог, католиците са им говорели с познати образи. Или пък местните художници интерпретирали библейските сюжети, вграждайки елементи от познатия им бит. Като авторът на завършената в 1753 г. \"Тайна вечеря\" - майстор от кускенската школа, по народност кечуа, живял в XVIII век и известен като Маркос Сапата или Маркос Инката. По бароковите фасади на катедралите може да се различат пуми, лами и дори профили на инка. Местните художници очевидно недолюбвали конкистадорите – на сцените с разпятието често конници с лъскави брони разпват Христос. Посланието е ясно.  И все пак акцията на мисионерите е успешна - католицизмът е здраво вкоренен в тези земи наред с испанския език, коридата и други испански ценности. Бикът, донесен от испанците, е възприет като символ и по оградите на църкви и покриви се виждат керамични статуетки на двойки бикове – за здраве и сполука. Коридата е станала традиция и перуански тореадори са сред световните звезди. Но до ден днешен на места по градските арени с успех се разиграва спектакъл на двубоя между бик и кондор. Кондорът, завързан на гърба на бика, го кълве до смърт – така инкският дух, символизиран от кондора, побеждава испанците, олицетворени от бика.  Пътувам по долината на река, която започва като малко ручейче в прохода Ла Рая (на 4335 м. височина) , а по-късно се превръща в Урубамба, осигурила плодородието на Долината на Инките. Зад гърба ми е останало езерото Титикака с плаващите тръстикови острови, на които живеят хората от племето урос.  Още от белокаменния град Арекипа сме на високото плато на височина около 4000 метра. В далечините се очертават вулкани, някои от които димят.  Платото е покрито е с различни видове трева. От по-жилавата - ичу - местните правят покривите на къщите си. По-меката е храна за свободно пасящите лами, алпака и викуня. Задължителна спирка по пътя към Куско е Ракчи с останките от единствения храм на Виракоча – върховния невидим бог на инките, създател на слънцето и луната, на звездите, на животните, растенията, хората и земята. Край храма са помещенията, където са правени астрономически наблюдения, за да се знае кога да се сее, да се следва стриктно земеделския календар. \"Сикстинската капела на Андите\" е в градчето Андауайлияс, а оттам Пътят на барока, наречен така защото преминава крайрамножеството пищно изографисани църкви, се спуска до някогашната столица на империята на инките Куско. Съвременният град се е разраснал неимоверно, плъзнал е по околните височини. Само старите карти издават замислената от инките форма на пума.  Градежите на инките са устояли на земетресенията, но уви, послужили са за материал за храмовете на завоевателите. Днес внушителните зидове от огромни, идеално напаснати без каквото и да било свързващо вещество камъни, са останали в основите на катедрали, дворци на епископи и други колониални постройки.  За да се стигне до митичния Мачу Пикчу, главна цел на всички пътешественици в Перу, се поема надолу по свещената долина на Урубамба, която тук може да бъде и страховита, особено в края на дъждовния период.  Сега е прилично прибрана в коритото си, подскача миролюбиво от камък на камък, вписвайки се в чудните гледки със забулени в облаци върхове, докато не опре в електроцентрала, която отнема цялата й мощ и я оставя обезсилена да продължи пътя си към Тихия океан.  На височините са руини от времето на инките, сред цъфнали диви орхидеи. Крепостта Саксайуаман , където на 21 юни в деня на зимното слънцестоенев южното полукълбо, се възпроизвежда Инти Райми, церемонията на почит към Слънцето, Писак., построен някога във формата на кондор, Олайтантамбо, с очертаниятана на лама и с изваянията на богове по околните скали. Стъпала в почти отвесните скали, отвеждат към градените високо по склоновете, понякога дялани от самата скала хранилища за провизии. По височините по край цялата долина на Урубамба има останки от градежи на инките. Уви, много от тях са разрушени за да послужат за строителство на катедрали и дворци. Само откритият едва през 1911 г. Мачу Пикчу е избегнал тази участ. Формата му на колибри личи и днес ако го погледнете от високо. Времето и земните трусове са поразместили някои зидове, но като цяло можем да си представим светилището във времето, когато тук е било средище на жреци и учени, център за наблюдение на движението на планетите и звездите, за да се определи точният момент за всяка от полските работи, лаборатория за аклиматизация на растения... Все още се градят хипотези какъв е смисълът на сложните форми на огромните камъни, които днес ви посочват просто като \"ритуални\". Някои функции са очевидни – като камъкът, подобен на стрелка на компас, сочеща север-юг. Други стават ясни в дните на зимното или лятното слънцестоене. Но дали сме разгадали цялото познание на инките и тясната им връзка с майката-земя - Пачамама?  И днес издутите бузи на местните жители в Андите издават, че те не са се отказали от употреба на растението, което смятат за свещено.  Коката се използва от времето преди инките – ще го установите, ако се вгледате в керамичните ритуални фигурки, останали от миналото, а днес подслонени в музеите. Листата на коката съдържат само 0.1% кокаин затова пък много калций, желязо, фосфор, витамини А и Е, минерали, полезни аминокиселини. Според местните тя помага при изтощение, притъпява чувството на глад и жажда, тонизира, използват я в много ритуали. На високите превали предлагат троен чай – кока, муня (мента) и чачакома, който да предотврати височинната болест. В Рим – като римляните... На 4000 метра надморска височина отварям пакетчето със зелени листа от кока, следвайки инструкцията ги свивам топче и слагам зад бузата. Сега приличам на лицата от картините. Дали от това или по стечение на обстоятелствата, но наистина нямам проблеми с височината.  Ще срещнете \"мама-кока\" в бонбони, в шоколад, като чай в пакетчета, наред с лайката, ментата и анасона. Коката е съставна част на хапчетата срещу височинна болест, които ще намерите в аптеките, наред с джинджифила и гуараната.  А морското свинче от \"Тайната вечеря\" можете да опитате и днес. Ако ви посрещат като скъп гост, непременно ще ви го сервират на трапезата.", "date": "2019.04.25", "title": "В Перу на Тайната вечеря сервират морско свинче"}
{"url": "https://www.dnevnik.bg/bulgaria/2019/04/25/3425384_kratki_novini_pojar_v_tir_zatrudniava_trafika_po/", "text": ". Засилен е трафикът преди почивните дни Очаквано натоварено е движението по магистралите \"Тракия\", \"Хемус\" и \"Струма\". Очаква се по-голямо натоварване да има именно в посока граничните пунктове, съобщи БНТ. От \"Пътната полиция\" съветват заради ремонтите шофьорите да използват и алтернативни пътища - на магистрала \"Тракия\" в посока Бургас - подбалканския път, а на \"Хемус\" в посока Монтана и Видин - прохода \"Петрохан\" и Искърското дефиле. 52 хил. лв. са осигурени за стенописите на Курилския манастир Столичният кмет Йорданка Фандъкова боядиса великденски яйца заедно с деца от район Нови Искър в Курилския манастир, където провери реставрацията на храма. За възстановяване на ценните стенописи Столичната община е осигурила 52 хил. лева. Остава само един работен ден за данъчната декларация - 30 април  Последният възможен ден за подаване на данъчна декларация за доходите през 2018 г. е 30 април - това е единственият работен ден в серията празници, които започват утре, напомни Националната агенция за приходите. Данъчните очакват повече от 50 000 формуляра в следващите дни при 450 хил. получени от началото на годината досега. Прогнозата е, че през тази година подадените онлайн декларации ще са повече от хартиените. Тези на хартия могат да се изпратят в НАП по пощата или да се внесат на гише.  Александър Георгиев поема Комисията по хазарта Министърът на финансите Владислав Горанов го назначи на поста след като предишният председател отиде в Комисията за финансов надзор. Според официалната визитка Александър Георгиев има висше юридическо образование от СУ \"Св. Климент Охридски\". От май 2017 г. до момента е зам.-директор на Националната агенция за приходите. Има дългогодишен опит в системата на приходната администрация, където постъпва през 2000 г. През 2008 г. е назначен за заместник-директор на дирекция \"Обжалване и управление на изпълнението\" на НАП София, а от 2009 г. оглавява структурата. Арестувани са родителите на изоставеното бебе в Пловдив Жената е на 26-години и се е укривала се е в Старозагорска област, съобщава \"Нова телевизия\". Медията припомня, че вчера арестуваха бащата на изоставеното бебе в Пловдив. Все още не е известна причината за изоставянето на детето. Ден и половина униформените търсеха родителите бебето, което беше изоставено между две коли в района на Централната гара в Пловдив. Открито е от случайни минувачи, които подават сигнал на телефон 112. То е в добро здравословно състояние. Стопаните са получили 450 млн. лв. зелени субсидии Държавен фонд \"Земеделие\" е изплати над 450 млн. лв. зелени директни плащания. Подпомагане по схемата получават 58 072 земеделски стопани, които спазват благоприятни за климата и околната среда селскостопански практики. Пожар в ТИР затруднява трафика по \"Тракия\" Километрично задръстване се е образувало от км 30 до км 31 на АМ \"Тракия\", в посока Пловдив, съобщи агенция \"Фокус\". Причина за затрудненото движение е запалилото се ремарке на ТИР. На място има екипи на полицията и пожарната. Запалил се е товарът, част от който се е разсипал на едното платно на магистралата. БДЖ пуска повече места във влаковете по празниците \"БДЖ-Пътнически превози\" ще осигури над 19 хил. допълнителни места в съставите на някои влакове, които пътуват по основните направления в страната, съобщи компанията. Целта е да има повече места за пътуване за Великден, Деня на труда (1 май) и Деня на храбростта (Гергьовден) поради засиления интерес към пътуване през този период.", "date": "2019.04.25", "title": "Кратки новини: Засилен е трафикът преди почивните дни"}
{"url": "https://www.dnevnik.bg/photos/2019/04/25/3425386_snimka_na_denia_kim_chen-un_v_rusiia/", "text": "Севернокейският лидер Ким Чен-Ун и руският президент Владимир Путин ще разговарят на остров Руски, намиращ се близо до Владивосток. Това e първата среща между двамата лидери. Посещението на Ким Чен-ун е организирано по покана на Путин. Основната тема, която те ще обсъдят, ще бъде ядреното разоръжаване на Корейския полуостров", "date": "2019.04.25", "title": "Снимка на деня: Ким Чен-ун в Русия"}
{"url": "https://www.dnevnik.bg/evropa/2019/04/25/3425387_polskoto_pravitelstvo_vzima_speshni_merki_za_da_ne/", "text": "Правителството на Полша възнамерява да направи спешни поправки в законодателството за образованието, за да получи възможност в условията на масова стачка на учителите да проведе годишните изпити на учениците от горните класове, предаде ТАСС. \"За да се прекратят на този етап неувереността и съмненията, вчера премиерът Матеуш Моравецки взе решение да предложи на министерския съвет специално обновяване на закона за образованието, което ще позволи да се проведат всички изпити, да се даде възможност на завършващите да полагат изпити, а после, ако искат, и да постъпват във висши учебни заведения\", каза в сряда шефът на канцеларията на премиера Михал Дворчик. В парламента вече казаха, че са готови в ускорен режим да разгледат предложението на правителството, тъй като първите изпити трябва да се състоят още на 6 май. Масовата безсрочна стачка на учителите в Полша започна на 8 април. Още същия ден много училища просто бяха затворени и не работят и досега. Преподавателите, възпитателите и другите служители от училищата и детските градини решиха да не изпълняват задълженията си, докато правителството не вземе решение за значително повишение на заплащането на труда им. Оттогава досега синдикатите водят преговори с правителството, но все още без какъвто и да е резултат. По последни данни стачкуват 13 хил. училища в цялата страна. Във вторник пред министерството на образованието във Варшава се състоя най-голямата след 8 април протестна акция, за която пристигнаха с автобуси учители от цялата страна. По същото време демонстрации се състояха в други 22 града. Пред протестиращите във Варшава говори лидерът на полския учителски синдикат Славомир Брониарж, който каза, че се води битка \"за учителското достойнство\". На един от плакатите се четеше: \"Нека затворените училища да отворят очите на хората.\" Учителската стачка се очерта като най-новата фронтова линия в страната, разкъсана между консерватори и либерали. Това разделение през последните години се прояви и в честите демонстрации за правото на аборт и завземането на съдебната система и медиите от управляващата дясно консервативна партия \"Право и справедливост\". Сегашният спор изправи учителите и техните поддръжници срещу популисткото правителство, което повишава социалните разходи за семействата, пенсионерите и фермерите, но казва, че не може да приеме искането на учителите за 30-процентно увеличение на заплащането. Сондажите на общественото мнение показват, че управляващата партия остава най-популярна и че излиза незасегната от учителската стачка и страстите около нея. Полша отдавна се представя добре в международните образователни рейтинги, но според учителите стандартите в образованието падат, тъй като ниското заплащане отблъсква хората от тази професия и те са примамени от по-високоплатени длъжности в частния сектор на бурно развиващата се икономика. Мнозина са гневни, че голямата образователна реформа на управляващата партия, която включваше и елиминирането на средните училища, натовари още повече учителите, докато заплатите им останаха ниски. Поддръжниците на правителството обвиняват около 500-те хиляди стачкуващи учители, че си играят на политика, отбелязвайки, че в подкрепа на тяхната кауза са се включили различни антиправителствени групи. Те винят учителите, че използват децата като политически инструмент, затваряйки училищата по време на годишните изпити за външно оценяване, включително и приемните изпити в университетите. Във великденската си проповед архиепископът на Гданск Славой Лешек Глодж обвини стачкуващите учители, че използват децата като \"заложници\", и каза, че учителите накърняват \"чувствителността и идеализма\" на младите хора. Учителите вземат между 1800 и 3000 злоти (между 418 и почти 700 евро) на месец в зависимост от стажа и опита им. Правителството предлага 15-процентно увеличение от септември и едно по-малко увеличение догодина срещу увеличение на преподавателските часове. Според синдиката обаче учителите вече работят средно по 47 часа на седмица и отхвърлят офертата на правителството. Мнозина винят правителството в лицемерие и безчувственост. Един от помощниците на президента каза, че учителите могат да увеличат доходите си като имат бебета, чрез което биха се възползвали от програмата за парични помощи за деца, която правителството разширява. Председателят на Сената Станислав Карцевски, който печели по 20 хил. злоти (малко над 4600 евро) на месец каза, че учителите трябва да работят за идеали, а не за пари. \"Ние всъщност работим за нашите идеали, но в същото време не може да се живее само от идеали\", каза Патрик Утовка, 29-годишен начален учител, по време на протеста във Варшава. Според него протестното движение е борба за достойнство и уважение към професията. Утовка добави, че вече работи по 50 часа на седмица, когато събере накуп преподаването, подготовката, оценяването, срещите с родителите и бюрократичните задължения и че идеята да се увеличат преподавателските часове е обидна. /БТА", "date": "2019.04.25", "title": "Полското правителство взима спешни мерки, за да не попречи учителската стачка на матурите"}
{"url": "https://www.dnevnik.bg/bulgaria/2019/04/25/3425417_na_terasata_na_plamen_georgiev_sauna_ne_sushtestvuva/", "text": "На терасата на апартамента на председателя на антикорупционната комисия (КПКОНПИ) Пламен Георгиев сауна  не съществува по смисъла на закона . Това заяви кметът на столичния район \"Слатина\" Наталия Стоянова в ефира на \"Нова телевизия\". Повод са резултатите от приключилата п роверка на имота от общината . \"Няма сауна по смисъла на закон - има заградено пространство между аркадите и то не представлява самостоятелен строеж по смисъла на закона. За да има сауна някъде, трябва да има всички документи,  включително разрешително за строеж , но това не е установено\", каза тя. По думите й на покрива на сградата има два незаконни навеса, което потвърди и проверката, която приключи вчера. \"На покрива на сградата има незаконен строеж, който представлява два дървени навеса. Те са незаконни, защото са построени над допустимата кота по закон – около 1 метър - единият е около 6 кв.м, другият около 50 кв. мот дърво\", добави Стоянова. Кметът добави, че те трябва да бъдат съборени в срок между един и три месеца от собственика, а ако това не стане, трябва да бъдат премахнати от общината за негова сметка. \"Колегите са правили проверка един път, което беше достатъчно, за да се измерят всички площи, след това събирахме информация с документи, свързахме се със строителя, той ни даде допълнителна информация – 2007 са построени тези аркади, далеч преди настоящият собственик да закупи този апартамент. Аркадите са допустими, но собственикът, който е и строител, е решил да им сложи покрив\", добави районният кмет. В момента Георгиев е в отпуска по предложение на премиера Бойко Борисов, докато прокуратурата проверява законността на имотните му сделки. Пред журналисти  той отказа да отговори на многократно зададения му въпрос  колко души ползват терасата. В официална позиция Георгиев обясни, че  терасата е част от общите площи на кооперацията  и затова не я е декларирал като своя. Няколко дни по-късно обаче Би Ти Ви обяви, че тя фигурира в договора за ипотека на жилището. След разследване на антикорупционния фонд се разбра, че  Георгиев е пропуснал да декларира 186 кв.м тераса  от своя апартамент - мезонет, а сделките, които е сключил, са на цена под данъчната оценка на имотите.", "date": "2019.04.25", "title": "На терасата на Пламен Георгиев сауна не съществува, заяви кметът на район \"Слатина\""}
{"url": "https://www.dnevnik.bg/sviat/2019/04/25/3425419_feisbuk_ochakva_globa_ot_pone_3_mlrd_dolara_v_sasht/", "text": "\"Фейсбук\" (Facebook) очаква глоба в размер на най-малко 3 милиарда долара в САЩ заради скандалите с управлението на лични данни на потребители на социалната мрежа, съобщи агенция \"Франс прес\". Федералната комисия по търговията на САЩ  иска да разбере дали компанията е нарушила споразумение от 2011 г., съгласно което \"Фейсбук\" се ангажира да опазва личните данни и да ги управлява по прозрачен начин. Тя започна разследването след избухването на скандала с изтичането на данни към британската фирма  \"Кеймбридж аналитика\"  през март 2018 г. \"Фейсбук\"  съобщи в комюнике, че очаква потенциални загуби между 3 и 5 милиарда долара заради проблемите с личните данни. Заради заделените 3 милиарда за плащане на евентуални глоби печалбата на компанията за първото тримесечие е спаднала до 2.43 милиарда долара. За същия период на миналата година  \"Фейсбук\"  е отчела печалба от 5 милиарда, отбеляза ДПА. Социалната мрежа има оборот от 15.1 милиарда за тримесечието (увеличение с 26 на сто), което е малко над очакванията. Броят на активните потребители се е увеличил от 2.32 на 2.38 милиарда. / БТА", "date": "2019.04.25", "title": "\"Фейсбук\" очаква глоба от поне 3 млрд. долара в САЩ"}
{"url": "https://www.dnevnik.bg/evropa/2019/04/25/3425415_nad_80_hil_sa_zaboleli_ot_morbili_v_es_prez_2018_g_nad/", "text": "Над 80 хил. души са се разболели от морбили в Европа през 2018 г. и над 70 от тях са починали, съобщиха вчера Световната здравна организация (СЗО) и Европейският център за превенция и контрол на болестите, цитирани от ДПА. Епидемията очевидно се разраства, тъй като броят на починалите през предходната 2017 г. е бил 37. Съобщението е публикувано по повод Европейската имунизационна седмица, която се отбелязва в целия Европейски съюз. Двете организации отбелязват, че броят на заразените е продължил да нараства и през началото на тази година, особено в България, Франция, Полша, Чехия, Белгия и Ирландия. Елиминирането на морбили и рубеола и защитата на децата и възрастните от други инфекциозни болести, предотвратими чрез ваксиниране, е неотменна част от постигането на целите, които ООН си е поставила в сферата на здравеопазването и развитието, се казва в съобщението. Миналата седмица СЗО съобщи, че броят за заболелите от морбили глобално продължава на расте трета поредна година, като в периода януари - март е отбелязано 300-процентно увеличение спрямо същия период на 2018 г. Що се отнася до Европейския съюз, двете организации посочват като причина намалелия общ брой на имунизациите, особено сред някои маргинализирани групи от населението. Най-уязвими за заразата са неваксинираните малки деца и бременните жени, посочва СЗО и призовава за спешни действия по въпроса. /БТА", "date": "2019.04.25", "title": "Над 80 хил. са заболели от морбили в ЕС през 2018 г., над 70 са смъртните случаи"}
{"url": "https://www.dnevnik.bg/photos/2019/04/25/3419181_fotogaleriia_ostrov_sokotra_-_putuvane_do_zemiata/", "text": "Румяна Христова и фоторепортерът на \"Дневник\" Георги Кожухаров разказват за своето пътешествие до остров Сокотра - смятан за едно от най-изолираните, красиви и мистични места на планетата. Двамата автори успяват да го достигнат след тридневно нелегално плаване на малък, дървен товарен кораб. Тъй като достъпът за журналисти е забранен, те се представят за студенти по антропология и успяват да запишат и заснемат част от невероятния живот на острова.", "date": "2019.04.25", "title": "Фотогалерия: Остров Сокотра - пътуване до Земята преди време"}
{"url": "https://www.dnevnik.bg/biznes/2019/04/25/3425425_specprokuraturata_otnovo_obvini_ovcharov_no_veche_za/", "text": "Специализираната прокуратура е внесла вчера обвинителен акт срещу Румен Овчаров в качеството му на министър на икономиката и енергетиката, Пламен Стефанов - бивш изпълнителен директор на \"Мини Бобов дол\" ЕАД и Анна Янева - бивш заместник-министър, за умишлена безстопанственост, от която са последвали щети в размер на повече от 24 млн. лева, съобщиха днес от институцията. Преди малко повече от година  Софийската градска прокуратура внася в Специализирания наказателен съд обвинителен акт срещу Румен Овчаров за това , че въпреки задълженията си на министър умишлено не е упражнил достатъчно контрол, в резултат на което са последвали значителни щети за \"Мини Бобов дол\" ЕАД в общ размер 8 940 231.47 лева и за длъжностно престъпление. С определение на Специализирания наказателен съд, потвърдено с определение на Апелативния специализиран наказателен съд от 17.05.2018 г.,  делото срещу Румен Овчаров е върнато  на Специализираната прокуратура за отстраняване на допуснати процесуални нарушения. От прокуратурата твърдят, че след връщането на делото са извършени множество процесуално следствени действия, при които се събрани доказателства за това, че в резултат на неупражнения от Овчаров контрол, за \"Мини Бобов дол\" ЕАД са последвали щети в размер на повече от 24 млн. лева, т.е. почти три пъти повече. Доказателствата, събрани от Специализираната прокуратура, след връщането на делото от съда, обосноваха ангажиране на наказателната отговорност и на бившия заместник-министър на икономиката и енергетиката и на бившия изпълнителен директор на \"Мини Бобов дол\" ЕАД, се казва още в съобщението. И на тримата е повдигнато обвинение за умишлена безстопанственост, осъществена при условията на продължавано престъпление в периода от 25.05.2006 г. – 18.03.2009 г., от която са последвали значителни щети в особено големи размери за предприятието \"Мини Бобов дол\" ЕАД, в размер на повече от 24 млн. лева, като деянието представлява особено тежък случай и е последвало откриване на производство по несъстоятелност. Чрез сключения договор за наем на \"Ораново\" ЕООД са прехвърлени изключителните права на добив, транспортиране и продажба на въглища от участък \"Бабино\" и участък \"Бобов дол\" от находище \"Бобовдолски въглищен басейн\", предоставени с решения на Министерския съвет на \"Мини Бобов дол\" ЕАД, в нарушение на членове от Закона за подземните богатства и Закона за концесиите. От държавното обвинение твърдят, че това е станало без да е проведена открита процедура при условията на публичност и прозрачност, свободна и лоялна конкуренция и равнопоставеност на всички кандидати и участници и без да е установено притежава ли \"Ораново\" ЕООД, необходимите за извършване на добив на въглища технически, управленски и финансови възможности. Крайният резултат от всичко това бил откриване на производство по несъстоятелност на \"Мини Бобов дол\" ЕАД. Предстои насрочване на делото пред Специализирания наказателен съд.", "date": "2019.04.25", "title": "Спецпрокуратурата пак обвини Овчаров, но вече за три пъти по-голяма щета"}
{"url": "https://www.dnevnik.bg/sport/2019/04/25/3425433_guardiola_oceni_visoko_fantastichniia_otgovor_na_siti/", "text": "Мениджърът на \"Манчестър сити\" Хосеп Гуардиола оцени високо \"фантастичния\" отговор на отбора си след  кошмарното отпадане от Шампионската лига . Преди седмица \"гражданите\" понесоха тежък удар с болезненото отстраняване от \"Тотнъм\", но се вдигнаха и спечелиха два много важни мача в борбата за титлата във Висшата лига - срещу \"шпорите\" и  \"Манчестър юнайтед\" . \"Сити\" води с точка пред \"Ливърпул\" при оставащи три кръга в първенството. \"Това е най-важният детайл за тези играчи. Не можете да си представите колко тежко беше да отпаднем от тази прекрасна надпревара, когато усещахме, че отиваме напред. Беше наистина тежко\", каза Гуардиола. По думите му двубоят с \"Тотнъм\" във Висшата лига не е бил най-силният за отбора му, но \"гражданите\" са успели \"да останат живи във Висшата лига\". \"Напрежението, което имахме, и начинът, по който отговорихме... Това понякога е по-важно.\" \"След това дойдохме тук, при нашите съседи - клубът с най-голям престиж в Англия. Спечелихме въпреки напрежението. Фантастично е\", добави мениджърът на шампионите след 11-ата поредна победа за състава във Висшата лига. В следващия кръг \"Сити\" гостува на \"Бърнли\", а \"Ливърпул\" приема изпадналия вече \"Хъдърсфийлд\".", "date": "2019.04.25", "title": "Гуардиола оцени високо \"фантастичния\" отговор на \"Сити\" след кошмара в Европа"}
{"url": "https://www.dnevnik.bg/sviat/2019/04/25/3425423_opasen_petrol_zadrusti_truboprovoda_drujba_i_zastrashi/", "text": "Петролопроводът \"Дружба\" от Русия до Германия спря работа, защото Германия, Полша и Беларус отказаха да приемат хиляди тонове нефт с опасно ниско качество, попаднали в него. Застрашени от дефицит са рафинерии на полската PKN Orlen и на Total, Shell, BP и \"Роснефт\" в Германия, получаващи суровина основно по съоръжението, построено във времената на бившия СССР. Много е вероятно това изключително рядко събитие да предизвика съдебни искове за щети от западните клиенти срещу руските доставчици. От своя страна руските компании ще си потърсят компенсации от държавния монополист \"Транснефт\". Капацитетът на \"Дружба\" е до 1 млн. барела суров петрол на ден, което задоволява около 1% от глобалното потребление, припомня \"Ройтерс\". Колко голям е проблемът Беларус потвърди, че Полша е спряла да приема петрол по \"Дружба\" късно вечерта в сряда, съобщи националната агенция \"Белта\". Това автоматично означава спиране на доставките и за Германия. Но опасният за рафинериите руски петрол, който вече е преминал през системата, ще достигне до 4-5 дни Словакия и Унгария, твърди беларуската компания \"Гомелтранснефт Дружба\". Източник на \"Ройтерс\" казва, че Чехия също е спряла да приема договорените количества. Проблемът е усложнен и от това, че замърсен нефт е бил натоварен на танкери в балтийското пристанище Уст Луга. Поне 5 такива кораба, собственост на руски и казахстански производители, са отплавали по поръчки от големи енергийни компании като Equinor, Vitol, Trafigura, Glencore и Total. Източник от руските енергийни сред и казва, че проблемът може да бъде решен до края на седмицата. Малко по-късно от Москва съобщиха, че кризата ще бъде обсъдена днес на заседание на руското правителство. Милион тона корозивен нефт Тя е предизвикана от неизвестна засега руска компания за добив на петрол, вкарала в тръбопреносната система суровина с недопустимо голямо съдържание на хлорорганични съединения. Става дума за вещества, добавяни за по-лесно извличане на нефта от земните недра, но те задължително трябва да се отстранят преди да започне пренасянето му по тръби, тъй като имат разяждащ ефект, включително са преработващите инсталации в рафинериите. Няколко западни източника от големи европейски енергийни фирми твърдят, че отклонението от горния предел на нормата е между 15 и 33 пъти. В сравнение с обичайното количество хлорорганични съединения разминаването достига до 330 пъти. На 24 април говорителка на концерна \"Белнефтехим\" съобщи, че преговарят с руснаците за навлизането на петрол от сорта Urals със съдържание на т.нар. органичен хлор в десетки пъти над допустимото. Компанията дори посочи мястото в Русия, от което е вкаран този нефт - участъкът Самара - Унеча. Това е южният участък на \"Дружба\", по който се пренасят близо 17 млн. тона годишно или около 45 000 тона на денонощие. За да достигне замърсеният нефт от Самара - Унеча до Беларус са нужни около 5-6 дни, т.е. инцидентът е станал някъде в началото на миналата седмица. Телевизия \"Беларусь 1\" твърди, че в беларуския участък на \"Дружба\" има над 1 млн. тона корозивен руски нефт и вероятно той ще бъде пренасочен към едно от разклоненията, за да се освободи магистралното направление към Централна и Западна Европа. Ако това количество се потвърди официално, щетите може да наближат половин милиард долара. В репортажа се казва още, че руската страна не е дала никаква информация как смята да разреши проблема и да обезщети Минск, че смята случая за \"второстепенен\". \"При най-негативното развитие на събитията ще бъде принудени да спрем износа на този нефт, за да защитим нашите интереси и тези на партньорите ни в Европа\", заяви още беларуската медия. В четвъртък руското министерство на енергетиката каза, че \"Транснефт\" се опитва да разреши проблема колкото може по-бързо, но и не посочи някакви ориентировъчни срокове. Подобен инцидент с руски петрол е имало преди десетина години, но в далеч по-малки мащаби, припомнят за \"Ройтерс\" търговци от сектора. Как е възможно това За ситуацията са виновни руските добиващи компании, казва източник на деловото издание \"Ведомости\" от администрацията. Както той, така и представители на петролния бизнес не разкриват кой конкретно носи отговорността. В посочения от беларуската страна участък работят десетки добивни компании. Сред тях са дъщерни дружества на \"Роснефт\" и \"Лукойл\", но и отделни предприемачи, на чието име са регистрирани участъците да добив. Хлорсъдържащите съединения се вкарват под налягане в пластовете с петрол. \"Възможно е съставът на тази смес да е бил некачествен и да е последвало частично смесване с нефта\", обяснява източник на \"Ведомости\". Контролът за качеството, което се вкарва в тръбата на \"Транснефт\", обхваща редица параметри, но не и съдържанието на хлор, казва партньор на държавния монополист, както и представител на добивната индустрия. \"На находището преди включването в системата, както и на входа на рафинериите има автоматизирана система за контрол. Ако тя засече надвишено съдържание на сяра например, \"Транснефт\" спира да приема този петрол, изпраща се комисия да установи причините и преносът се подновява след отстраняване на проблема.\" За прочистването на тръбопровода трябва да се изтегли замърсеният петрол. Хлорът е по-тежък и образува утайка, поради което почистването му не е много сложно - просто трябва да се остави да престои в хранилища, казва технолог от голяма компания за обслужване на петролния сектор. \"Ведомости\" припомня, че кризата се случи, докато Минск иска да повиши тарифите за пренос по \"Дружба\" с почти една четвърт, а и не са завършили преговорите с Москва за цената на газа и компенсациите, които Беларус иска за бюджетни загуби, причинени от данъчно решение в за горивата в Русия. Михаил Бурмистров от \"Infoline-аналитики\" смята, че беларуската страна ще се опита да използва случилото се в своя полза. Според него неизбежно е да има и финансови разходи за сектора, тъй като ще трябва допълнително да се засили контролът и да се промени обсега на отговорността за избягването на повторения.", "date": "2019.04.25", "title": "Опасен петрол задръсти тръбопровода \"Дружба\" и застраши Централна Европа"}
{"url": "https://www.dnevnik.bg/analizi/2019/04/25/3425177_za_grajdanskiia_patriotizum_i_zavetite_na_levski/", "text": "Азбучна истина е обвързването на възникването на нациите с модерната държава. Нацията е \"привързана\" към политически суверенна държава, и същевременно предполага, по думите на историка Бенедикт Андерсън \"усещане за сплотеност, за силно, хоризонтално другарство, между хора, които не се познават\". В България обаче нацията и държавата не са сдвоени. Защо? Първо, отношението към държавата е негативно - всички социологически изследвания от доста години насам показват крайно ниско доверие в държавните институции. Лайтмотивът \"страната ни е хубава, но държавата – скапана\" дори се е превърнал в клише. Второ, няма и хоризонтално чувство на другарство и сплотеност между българските граждани. Европейското изследване на ценностите – и през 2008, и през 2018 г., показва ниско междуличностно доверие – около 80 на сто от анкетираните твърдят, че с \"повечето хора много трябва да се внимава\". Налице е голяма атомизация на обществото – хората имат доверие на семейството и близките си приятели и се страхуват от всеки непознат, особено от чужденци. Следователно, не ценим държавата си и нямаме усещане за национална сплотеност. Това означава ли, че ние, българските граждани не се гордеем с нацията си. Отговорът е отрицателен – гордеем се, и тази гордост нараства. Ето разпределението на отговорите на въпроса \"Доколко сте горд, че сте български гражданин?\" ./: Тези данни показват растяща гордост от това, че сме българи и постоянстващо ниско доверие в държавните институции. От какво се гордеем, каква е нашата национална идентичност? Ако използваме разграничението, въведено още от Фридрих Майнеке, на културни и държавни нации: \"на такива, които почиват предимно на някакво съвместно преживяно културно наследство, и такива, които се основават предимно на обединяващата сила на една обща политическа история и конституция\", могат да се обособят и два типа национална идентичност – етническа и политико-гражданска. Първият тип идентичност черпи ресурсите си и емоционалната си сила от историята, а втората стъпва върху уважението на държавните институции и закони, и трябва постоянно да се самодоказва чрез политическо участие. \"Съществуването на една нация е всекидневно допитване до всички\" е написал Ернст Ренан. Тези две идентичности не могат да се разглеждат като напълно обособени, те трябва да се допълват. Подчертавам обаче значението на политико-гражданската идентичност, защото тя е носител на ключови европейски ценности: зачитане на демократичните институции и ред на модерната правова държава, на правата и свободите на всички нейни граждани. Тя изисква активно политическо участие в защита на тези ценности, гарантира плурализма в регулацията на държавата. Тази идентичност е отворена, претендираща за универсалност, тъй като приема всички хора за равни по достойнство, и пред закона, отвъд раса, етнос, пол и т.н. Известният немски философ Юрген Хабермас твърди, че \"Нацията на гражданите намира своята идентичност не в етнико-културни общности, а в практиката на гражданите, които активно упражняват своите права на участие и комуникация\". А културната/ етническа национална идентичност набляга на общия исторически произход, \"потекло\", в най-крайни варианти този произход се мисли като кръвна връзка. В много случаи етническото е нерефлектирано, то е \"ние\" чувство, което в определени ситуации достига до конфликт с други \"ние\" идентичности. По начало като примери за нации, изграждащи се на базата на обща история и култура се дават Германия и балканските държави. България попада в тази група. Изследванията потвърждават това. Ниското доверие в държавните институции и неособено голямото политическо участие не говорят за политико-гражданска идентичност. Това, което високо ценим, е българската култура. На въпроса \"Доколко важно е за теб да споделяш българската култура\" 95 на сто от анкетираните в Европейското изследване на ценностите са дали отговори \"Много важно\" /73%/ и \"Доста важно\" /22%/. Под \"българска култура\" може да се разбира всичко. Медиите непрекъснато показват нейни различни образи. Уникалните ни традиции – мъжкото хоро на Богоявление, кукерски празници, нестинарки; историческото наследство, тръгващо от траките, гръцката и римската античност; следват манастирите, църквите и средновековните крепости; стигаме до възрожденските ни градчета и паметни места. В последно време много нашумя и т.нар. \"чиния\" – паметникът на Бузлуджа; и т.н., и т.н. Но \"българската култура\" включва и всекидневни \"изконни\" български наслади – ракия, луканка, сирене /наше, не гръцко/, кисело мляко, шопска салата, \"най-вкусните български домати\", розово масло и т.н. Като че ли най-малко под \"култура\" се разбира \"художествена култура\" - \"Магията на българските гласове\" може би са популярни, но едва ли са много чувалите за Райна Кабаиванска, Александрина Пендачанска, Соня Йончева. Изследванията показват и гордост от красотите на българската природа – от \"гордите сини планини\", Рилските езера, морето, розите. Така че гордеем се с културата си – традициите, и с красивата природа, но с държавата си – не. С \"1300 годишната\" си, че и повече, държава може, но не и със сегашната. Изследване с ръководител професор Евгения Иванова показва, че значимите събития и герои за нас са във Възраждането и Средновековието, мнозинството български граждани по-скоро копнеят за една отминала, или въображаема, държавност, пренебрегвайки като цяло настоящето. Данните от проучванията показват, че националната ни идентичност е етнически консолидирана, и, в съчетание с недоверието към държавните институции и атомизацията на обществото, тази комбинация води до опасни за бъдещето на Република България нагласи и тенденции. При нарастващо оценностяване на българското, без политико-гражданска идентификация, има опасност \"българското\" все повече да се субстанциализира, и при убеденост в криза на демократичната система у нас, да доведе до увеличаване на национал-популистките изолационистки нагласи, отхвърлящи всяка различна група като чужда, както и демокрацията по принцип, и до желание за управление на \"силен водач без парламент и избори\"/ нагласа, споделяна от около половината от анкетираните в ЕИЦ 2018/. Този процес вече тече. Появява се антисемитизъм, засилва се традиционно недоверие към ромите-цигани, преминаващо във взаимна омраза, страхът от бежанци и емигранти е голям. Липсата на институционално и междуличностно доверие, на съпричастност, корозира социалната тъкан на обществото и крие непредвидими рискове от избухване на уж неочаквани конфликти. Идеалът за гражданската ни идентификация е пред очите и в паметта ни – заветите на Левски. Левски, с чийто лик злоупотребяват националисти и национал-популисти, налагащи ограничена етническа идея за \"българщината\", стъпваща върху расизъм, сила, \"кръв\", борба. Патриотизмът на Левски е граждански, водеща е визията му за политическо устройство, за \"свята и чиста\" \"демократска\" република, в която \"от каквато и да е народност да живеят в тоя наш рай, ще бъдат равноправни на българина\", и ще се подчиняват на общ закон, гласуван с вишегласие. Залогът за интерпретациите на Левски е залог за пътя, по който ще тръгнем – на уважението към ценностите на чистата и свята \"демократска\" република, в която всички народности ще се подчиняват на общ закон, или на културното и етносно противопоставяне – ние, българите срещу чуждите нам по раса, етнос, вяра, териториална принадлежност. Първият път е битка за изграждане, укрепване на републиканските ценности и институции, вторият – на културния и етносен конфликт с пушка в ръка. Пътищата извеждат към различни хоризонти, с различна хуманитарна цена. А цената може да е твърде скъпа.", "date": "2019.04.25", "title": "За гражданския патриотизъм и заветите на Левски"}
{"url": "https://www.dnevnik.bg/evropa/2019/04/25/3425437_ot_2021_g_v_es_shte_ima_limit_za_transmazninite_v/", "text": "Европейската комисия прие нов регламент за определяне на максималния лимит за използването на промишлено произведените трансмазнини в храните от ЕС. Мярката има за цел да защити здравето на потребителите и да предостави на европейците възможности за по-здравословно хранене, се посочва в прессъобщение на институцията. През годините редица научни изследвания, включително и на  Европейския орган за безопасност на храните , подчертаха, че хранителният прием на трансмазнините трябва да бъде възможно най-нисък, за да се избегнат рисковете за здравето. Максималният лимит, който е наложен сега, е до 2 грама от промишлено произведени трансмазнини на 100 грама от мазнините в храна, предназначена за крайния консуматор и храна за доставка на дребно. Също така производителите трябва да предоставят информация за количеството трансмазнини в храна, доставена на други предприятия, ако лимитът от 2 грама е надвишен. Регулацията ще влезе в сила от 2 април 2021 г.", "date": "2019.04.25", "title": "От 2021 г. в ЕС ще има лимит за трансмазнините в храните"}
{"url": "https://www.dnevnik.bg/istorii_na_denia/2019/04/25/3421275_agneshko_rulo_za_praznichen_obiad_recepta/", "text": "  Взимаме плешката и много добре втриваме сол, черен, червен пипер и накълцан розмарин от двете й страни. Измиваме спанака, накълцваме го на едро, а връзката пресен лук – на ситно. Смесваме ги.  Разстиламе плешката върху стреч фолио. По средата й нареждаме сместа от лук и спанак. В помощта на фолиото я загъваме я хубаво, за да се превърне в добре стегнато руло. Слагаме го в тавичка. Доливаме вода в нея, която стига до средата на рулото. Печем 8 – 10 часа във фурната при 90 градуса. Накрая вадим рулото и го оставяме да се изстуди добре. После го запечатваме от всички страни на сух, нагорещен предварително тиган. Пресните картофи се намазват със зехтин и се поръсват със сол, червен и черен пипер, розмарин, чесън и масло. Пекат се 30 минути във фурната при 180 градуса. Сервират се в подходящ съд. Рулото ляга върху тях. 2.5 кг обезкостена агнешка плешка за руло 1 връзка пресен лук 1 връзка розмарин 1 връзка мащерка половин пакет спанак, около 500 г 2 кг пресни картофи 500 г масло сол черен пипер червен пипер 2 скилидки чесъ", "date": "2019.04.25", "title": "Агнешко руло за празничен обяд (рецепта)"}
{"url": "https://www.dnevnik.bg/sviat/2019/04/25/3425455_bratia_ot_bogato_i_uvajavano_mjusjulmansko_semeistvo/", "text": "Двама синове от богато семейство, известно с благотворителността си и уважавано от околните, стоят зад  взривовете в Шри Ланка , които убиха над 300 души и раниха стотици други на католическия Великден миналата седмица. 33-годишният Иншаф Ибрахим, собственик на фабрика за мед, е взривил бомбата си на пълния с хора бюфет в луксозния хотел \"Шангри-Ла\". По-малкият му брат, Илхам Ибрахим, е взривил себе си, съпругата си и трите си деца. Имената на братята бяха разпространени от местни медии, но не са обявени официално от полицията. \"Ройтерс\" се позовава и на свои източници, запознати със семейството или имащи  информация за разследването . Съседката им Фатима Фазла ги е приемала като богаташи и знаменитости в скромния квартал. \"Изглеждаха добри хора\", казва жената, която живее близо до резиденцията на семейството, сега  отцепена от полицията . Баща им Мохамед е богат търговец на подправки, стълб на местната бизнес общност и уважаван от много свои познати. Той има шестима синове и три дъщери. \"Беше известен с това, че помага на бедните с храна и пари. Немислимо е децата му да са направили това\", казва Фазла. \"Сега заради тях всички мюсюлмани са под подозрение.\" 31-годишният Илхам Ибрахим открито е изразявал екстремистките си възгледи и е ходил на срещи на  National Thowheed Jamath (NTJ) , за която се смята, че е планирала нападенията. Брат му Иншаф уж е бил по-умерен, щедър към служителите си и бедните. Женен е бил за дъщерята на богат бижутер и семейството е било заможно. \"Потресена съм. Никога не сме си мислили, че са такива хора\", казва 38-годишният инженер Санджива Джаясинг, която работи близо до дома на семейство Ибрахим.", "date": "2019.04.25", "title": "Братя от богато и уважавано мюсюлманско семейство стоят зад атенатите в Шри Ланка"}
{"url": "https://www.dnevnik.bg/zelen/2019/04/25/3425448_patriotite_napisaha_zakonoproekt_za_trjufelite/", "text": "Глоби до 10 хил. лв. предвижда проектозакон за трюфелите, внесен в Народното събрание от депутати от групата на Обединените патриоти. Целта на законопроекта е да се въведе ред в беритбата на трюфели, да се опазват съществуващите естествени находища, да се предотвратят битови конфликти между берачите. Нормативният акт ще премахне и досегашната практика държавните горски стопанства да отдават гори под наем за бране на трюфели без държавата да се интересува дали природните богатства се опазват, се казва в мотивите. Сегашният Закон за горите, който урежда брането на гъби, разрешава свободна беритба, ако не е със стопанска цел. Законопроектът предлага трюфели да могат да берат само хора, получили специално разрешение, които са преминали обучение за това. Въвеждат се и срокове, в които беритбата на различните сортове е разрешена или съответно забранена. Предвижда се брането на трюфели да става със специално обучено куче като на мястото, където кучето е започнало да рови, трюфелът се вади с малка лопатка, след което дупката се запълва с пръст. Досегашната практика за бране с мотиви, големи лопати, дори рало тотално унищожава естествените находища, горските територии буквално се опустошават и този природен ресурс изчезва като природно богатство, пишат вносителите. Проектът предвижда забрана да се берат неузрели трюфели, както и да се продават извън разрешения сезон. Няма да се разрешава брането и в тъмната част на денонощието. Отделни текстове предвиждат защита на стопанствата за трюфели. При установени ясни правила тази дейност би могла да се превърне в нов отрасъл и поминък за населението в отделни географски региони, пишат авторите на законопроекта. Мълчанието на законодателната власт по станалите вече явни проблеми създава предпоставки за корупция, самоуправство и битови конфликти, се казва в мотивите. Вносителите предлагат да се променят и текстове в Закона за горите, така че тази дейност да не бъде монополизирана чрез наемане на горските находища.", "date": "2019.04.25", "title": "\"Обединените патриоти\" написаха законопроект за трюфелите"}
{"url": "https://www.dnevnik.bg/bulgaria/2019/04/25/3425464_desislava_ivancheva_vsichki_zapovedi_na_kmeta_na/", "text": "Когато един човек е честен и коректен, прекъсва свинските черва и не е системен играч, всеки иска да го изхвърли от играта. Пречиш - трябва да бъдеш изхвърлен.\" Това заяви пред журналисти бившият кмет на \"Младост\" Десислава Иванчева, която бе доведена под конвой и с белезници в Софийския районен съд, за да свидетелства по дело за катастрофа, станала в началото на миналата година. След като  получи 20 г. затвор  на първа инстанция за получен подкуп, Иванчева каза, че и на втора инстанция очаква осъдителна присъда. Прокуратурата е протестирала присъдата и иска тя да бъде осъдена и по обвиненията за поискан подкуп. \"На втора инстанция е Ушев и 14 съдии, които още от досъдебното производство направиха гавра с нас\", коментира Иванчева. Тя е убедена, че няма как да бъде доказано обвинението, че е поискала подкуп, и нарече прокуратурата \"нагла\". По повод решението на Административния съд София-град, за което  се разбра вчера , според което единственият законен кмет на \"Младост\" е Петър Кърджилов, Иванчева каза, че е доволна от победата. \"Защо не се избра кметът, който е законен? Защо Столичният общински съвет наложи този кмет (Румен Русев - бел. ред.)? Всички заповеди на Румен Русев трябва да отпаднат и всички строежи са незаконни\", заяви тя пред журналисти. Призова хората да я подкрепят за евродепутат и да гласуват за нея. \"Имаме сили и смелост да се борим с корупцията, а отвън ще можем да задаваме повече въпроси за мафията, правосъдието и съдебната система. Има доклади, мониторинг, ще можем да проследим къде отиват парите от субсидии\", добави тя. Иванчева каза, че трябва да й бъдат гарантирани равни права и равен старт с всички останали кандидати за евродепутати, и изрази надежда, че няма да води предизборна кампания от ареста.", "date": "2019.04.25", "title": "Десислава Иванчева: Всички заповеди на кмета на \"Младост\" трябва да отпаднат"}
{"url": "https://www.dnevnik.bg/razvlechenie/2019/04/25/3425421_antuni_burdjes_e_pisal_produljenie_na_portokal_s/", "text": "Невиждан досега ръкопис за продължение на книгата \"Портокал с часовников механизъм\" на Антъни Бърджес е бил открит в неговия архив, разказва Би Би Си. \"Състояние с часовников механизъм\" (A Clockwork Condition) е с обем 200 страници и представлява колекция от размишления на автора за човешкото състояние и доразвива някои теми от предишната му книга от 1962 г. В популярния роман е разказана историята за опитите на държавата да излекува един тийнейджър бунтар. Недовършеното продължение е описвано като \"отчасти философско отражение и отчасти автобиографично\". В него Бърджес пише и за противоречието около филмовата адаптация на книгата, дело на режисьора Стенли Кубрик, през 1971 г. Когато излиза, филмът с участието на Малкълм Макдауъл в ролята на Алекс е забранен в няколко региона на Великобритания заради обвинението, че вдъхновява агресивни подражатели да извършват дребни престъпления. Едва след смъртта на Кубрик през 1999 г. филмът е преиздаден в британските кина и на касети за домашно видео. Въпреки това \"Портокал с часовников механизъм\" има голям боксофис успех в САЩ и е номиниран за \"Оскар\" за най-добър игрален филм през 1972 г. Ръкописът за \"Състояние с часовников механизъм\" така и не бива публикуван и бива открит сред документите на Бърджес в къщата му в Брачиано, близо до Рим. Когато къщата е продадена след смъртта му през 1993 г., архивът му е преместен в Манчестър, където е каталогизиран от фондацията на негово име. Самият Бърджес описва работата си като \"огромно философско съждение на съвременното човешко състояние\", в което той говори за опасенията си от ефекта на технологията и конкретно медиите, филмите и телевизията над човечеството. Според проф. Андрю Бисуел от фондацията на името на Бърджес писателят се е отказал от ръкописа си, когато осъзнал, че е романист, а не философ. След това публикувал кратка автобиографична книга, озаглавена \"Завет с часовников механизъм\" (1974), в която проследява някои от същите теми. В петък Музеят за дизайн в Лондон открива голяма изложба, посветена на Стенли Кубрик, в която ще бъде включен и материал от филма, базиран на книгата \"Портокал с часовников механизъм\".", "date": "2019.04.25", "title": "Антъни Бърджес е работил по продължение на \"Портокал с часовников механизъм\""}
{"url": "https://www.dnevnik.bg/photos/2019/04/25/3418517_fotogaleriia_rene_zeluegur_na_50_godini/", "text": "Американската актриса и носителка на \"Оскар\" Рене Зелуегър, известна може би най-много с ролите си в \"Дневникът на Бриджит Джоунс\" и \"Джери Магуайър\", е родена на 25 април 1969 г. и днес навършва 50 години. На снимката: На премиерата на филма Same Kind of Different as Me през 2017 г.. На следващата година излиза и Blue Night отново с нейно участие, в който си партнира със Сара Джесика Паркър. Тази година актрисата се снима в сериала What/If, а в постпродукция е и заглавието Jude.", "date": "2019.04.25", "title": "Фотогалерия: Рене Зелуегър на 50 години"}
{"url": "https://www.dnevnik.bg/bulgaria/2019/04/25/3425491_pravitelstvoto_triabva_da_osiguri_podslon_na_chast_ot/", "text": "Европейският съд по правата на човека (ЕСПЧ) в Страсбург разпореди на българските власти да осигурят алтернативно настаняване на част от ромите в пловдивското село Войводиново, които бяха изгонени от домовете си на 6 януари тази година. Съдът уточнява, че привременните мерки се отнасят за 16 души, повечето от които деца, съобщава Българският хелзинкски комитет (БХК). До решението на съда се стигна, след като 55 души от селото са подали колективен иск срещу България. Освен да осигурят подслон на 16-те души, властите трябва да разгледат молбите им за общински жилища, които са подали в средата на февруари до кмета на Марица. Досега те не са получили отговор, въпреки че с искането им са сезирани също областният управител на Пловдив и министърът на труда и социалната политика. \"В случай че правителството не изпълни тези мерки, Съдът в Страсбург ще намери нарушение на чл. 34 от Конвенцията за правата на човека\", подчертават от БХК. Ромите от Войводиново бяха изгонени от жителите на селото, след като на 6 януари  командосът Валентин Димов беше пребит  заради направена забележка на пътя. Случаят засили напрежението между българи и роми, стигна се и до намесата на местната власт и събаряне на незаконни постройки. На заседание на общинския съвет на Марица през февруари беше взето решение  изгонените роми да бъдат настанени в общински жилища  в пловдивския кв. \"Столипиново\".", "date": "2019.04.25", "title": "Правителството трябва да осигури подслон на част от ромите от Войводиново, реши съдът в Страсбург"}
{"url": "https://www.dnevnik.bg/analizi/2019/04/25/3425494_kushtite_za_tushti_sa_izvestni_ot_godini_-_kude_beshe/", "text": "Чудесно е, че прокуратурата е решила да провери всички над 700 обекта, получили финансиране като \"къщи за гости\" от бюджета на ЕС по линия на фонда за развитие на селските райони. Обстоятелството, че с тези пари се строяха \"къщи за тъщи\", е публично известно отпреди поне няколко години. Имаше и един изтекъл одитен доклад, в който се мъдреше някакво число от порядъка на 70% от тези къщи, в които няма назначен нито един човек на работа и Иначе казано, предпоставки за всеки разумен мозък да подозира, че сме изправени пред поредната схема за злоупотреби със средства на ЕС и за източване на парите на европейските данъкоплатци имаме отдавна. Няма да задавам въпроса къде беше прокуратурата досега. Но все пак ще си призная, че изпитвам сериозни съмнения както в добрите намерения на прокуратурата в този случай, така и в това възложена на... полицията! Да не се окажем накрая пак в ситуацията - всяко чудо за три дни... --- Това с къщата в района на Сандански ( .) изглежда като цирк! Ясно е за повечето от хората, че проверките няма да постигнат ефект. За професионалистите, за хората от бранша, също е ясно, че подобна проверка не може да постигне ефект. Прокуратурата няма такъв ресурс! Парите, които са били отпускани за строителството на тези къщи, всъщност са отпускани по проекти, които са били одобрени от финансиращия орган и по договор между двете страни – финансиращ орган и този, който трябва да изгради къщата. Това означава, че евентуалното неизпълнение и евентуалното разходване на публични средства за други цели всъщност ще е разходване на публични средства без основание. Следователно Ако пък впоследствие е настъпило неизпълнение по договора – в следващите 5 години къщата да не е имала посещения, да не е била отваряна, то същият орган е следвало да констатира тези нередности и да ги санкционира. Ако трябва да бъде проверяван някой, трябва да бъде проверяван именно органът, който е следвало да извършва проверки. Прокуратурата има законен повод, само във връзка на онова, което медиите са оповестили. Фактически няма законен повод за всички останали 742 къщи. Вие как си представяте, ако във вашата кооперация например някой от вашите съседи бъде уличен в извършване на кражба, да бъдат извършвани проверки спрямо всеки от съседите!? едопустимо е да бъдат извършвани проверки без законен повод! По принцип не можете да откажете съдействие на органите на прокуратурата, но можете да оспорите резултатите от тази проверка - това е резултатът от незаконосъобразно водено производство.", "date": "2019.04.25", "title": "\"Къщите за тъщи\" са известни от години - къде беше прокуратурата"}
{"url": "https://www.dnevnik.bg/sport/2019/04/25/3425465_dve_ot_velichiiata_v_biaganiiata_na_dulgi_razstoianiia/", "text": "Две от величията в бяганията на дълги разстояния - Мо Фара и Хайле Гебреселасие, влязоха в спор около твърдения за обир. Британецът се оплака, че е бил обран в хотела на Гебреселасие в столицата на Етиопия Адис Абеба, както и че не е получил никакво съдействие от двукратния олимпийски шампион на 10 000 м. Фара твърди, че са му откраднати ценен часовник, подарен от съпругата му, два телефона и около 3200 долара в четири валути. Това е станало на рождения му ден на 23 март, когато бил на тренировка. Британецът прекарал три месеца в етиопската столица, където бил на подготовка. Той е недоволен, че не е получил съдействие от Гебреселасие. \"Не отговори, въпреки че хотелът е негов\", заяви носителят на четири златни олимпийски медала в Лондон, където в неделя му предстои да участва в маратона. Фара бил толкова ядосан, че изпратил на Гебреселасие съобщение, което гласяло: \"Искам да ти съобщя, че съм разочарован, че не направи никакви усилия да намериш откраднатите ми пари и най-вече часовника ми. Опитах да се свържа с теб по телефона няколко пъти. Знай, че не съм отговорен за това, което ще кажа по време на пресконференцията в Лондон, нито за това какво въздействие ще има това върху теб и бизнеса ти.\" По-късно Гебреселасие отговори, че обирът е \"недоказан\". По думите му петима служители на хотела са били разпитвани, но срещу никой от тях не са повдигнати обвинения, тъй като нямало никакви доказателства. Етиопската звезда допълни, че на Фара е било предложено да ползва сейф за съхранение на ценностите, но той отказал. Британецът получил 50% намаление за стаята си, но въпреки това не платил дължимите около 3000 долара, посочва собственикът на хотела. Гебреселасие обвини Фара, че го е изнудвал, и заяви, че обмисля да потърси правата си в съда. Освен това етиопецът каза, че британецът и хора от екипа му са имали непристойно поведение в хотела.", "date": "2019.04.25", "title": "Две от величията в бяганията на дълги разстояния влязоха в спор заради обир в Етиопия"}
{"url": "https://www.dnevnik.bg/bulgaria/2019/04/25/3425496_nai-mnogo_absolventi_sa_s_diploma_za_biznes_i/", "text": "Една трета от завършилите висше образование през миналата учебна година са с дипломи за \"бизнес и администрация\" и това е най-големият дял, сочат данните на Националния статистически институт. Дипломи за висше образование са получили общо 51.2 хил. души - бакалаври са 27.8 хил. души, а магистри - 23.4 хиляди. Дипломи от специалности в областта на бизнеса и администрацията са получили 15 204 души, от науки за обществото и човешкото поведение - 6 113 души, а образователни специалности - 4 875 души. Техническите науки са едва на четвърто място с малко над 4 хил. абсолвенти. Студентите общо са около 200 хил. души и само за година броят им намалява с 3.7%, а спрямо пет години по-рано - с 15 на сто.", "date": "2019.04.25", "title": "Най-много абсолвенти са с диплома за бизнес и администрация"}
{"url": "https://www.dnevnik.bg/detski_dnevnik/2019/04/23/3424262_obuchenieto_na_deteto_moje_da_e_zabavno/", "text": "Повечето малчугани изпитват огромна неприязън към досадно поднесените уроци и много от тях започват да изкарват по-ниски оценки, само защото не харесват метода на преподаване или не харесват преподавателя.  Това са основните причини децата да имат слаб успех в училище по даден предмет. Е, разбира се, съществува и вариантът, в който детето има по-нисък успех по всички предмети в училище, тогава няма как да обвиним всички преподаватели и методи на предаване на знания. Освен това част от предметите за децата наистина могат да бъдат по-сложни, разбира се, строго индивидуално е и зависи от детето.  Може да изпитват трудности с математика, химия, физика, дори чужд език. А при тези предмети интерактивно и забавно предаване на информацията може да бъде изключително трудно реализируемо. В повече български училища преподават учители с висок стаж и в някаква степен закостенели модели на преподаване. Интересът на децата е изключително трудно удържим, особено на по-ранна възраст, затова е от критично знание уроците да бъдат поднасяни по формата на забавни игри, да има интерактивен елемент, да се използват дори компютри и таблети, където предметът позволява. Инак вниманието на децата може да бъде фокусирано в рамките на 5 минути едва.  Семейната среда е важна! Освен методиките на преподаване и присъствието в училище, които да приeмем, че отнемат около 30% от активното учебно време на децата, е добре и у дома, в рамките на 50% от времето да се занимават с градивни дейности - било то да подготвят уроците за следващия ден, било то да се занимават със своето хоби - свирене на музикален инструмент, допълнителни уроци и т.н., било то да помагат на възрастните в домакинската работа. Останалите 20% могат да бъде разпределени в игри и забавления с връстниците, от които разбира се всяко дете има нужда. Примерът у дома е извънредно важен. Именно у дома децата изграждат своите първи навици, своите морални ценности, научават се как да постъпват сред другите деца, как да се държат пред възрастните, кое е добро и кое е лошо и т.н. Тук съветът е както при преподавателите, да се намери приятен модел на възпитание по мирен път, чрез обяснения, под формата на игра, чрез споделен опит и т.н.  Интерактивното поднасяне на информацията начин за по-лесното усвояване на материала. Още докато сме били съвсем съвсем млади родители с малки деца, сме чели и сме слушали как цветовете, ароматите, звуците, допирът влияят на сетивата на малчуганите и те обръщат повече внимание, по-възприемчиви са. Например цветна книжка ще запомнят много по-лесно от учебник без изображения и т.н.  Важно е да се спомене и мястото на предаване на знанията, което също е от значение. Така например, уроци сред природата в неформална обстановка могат да се отразят изключително благоприятно върху децата. Освен това в тематично пригодени за целта на урока стаи и зали също е много успешна техника. Какво имаме предвид? Например урокът по астрономия може да се изнесе и в Националната астрономическа обсерватория, където децата ще се докоснат до макети на небесните тела, да разгледат различни технологични новости и т.н. Промяна в средата е от голямо значение. Така децата ще запомнят по-лесно материалът, който е взет, ще подпомогне дейността на мозък ще активизира въображението. Ако сте решили да го запишете на изучаване на чужд език, съветваме ви през лятната ваканция да се огледате за летни  , в които детето ще може да изучава в неформална среда езика. Такъв лагер, например, е \"ЛъкиКидс\" - провежда се в Банско и продължава 1 или 2 седмици. По време на лагера децата изучава всекидневно 4 часа английски език по методите \"Монтесори\", \"Слънчева педагогика\", сугестопедия и т.н. Изцяло комуникацията по време на лагера е на английски език. Има разнообразни допълнителни активности, с които децата се забавляват неимоверно - пейнтбол, яздене на коне, каране на колело, танци, кулинарни курсове, йога, ролеви игри и много, много други.", "date": "2019.04.25", "title": "Обучението на детето може да е забавно"}
{"url": "https://www.dnevnik.bg/v_pamet/2019/04/25/3425525_aktyorut_ot_dalas_ken_kercheval_pochina_na_83_godina/", "text": "Актьорът Кен Кършивал, който стана известен с ролята си на петролния магнат Клиф Барнс в популярната сапунена опера \"Далас\", е починал на 83 години, съобщи Би Би Си. Според местния вестник в родния град на актьора Клинтън, щата Индиана, той е починал в неделя. Кършивал и Лари Хагман, който изпълняваше ролята на неговия съперник Джей Ар Юинг, бяха единствените звезди в сериала, които участват през целия му 14-годишен телевизионен живот. Хагман почина през 2012 г. на 81 години. Актрисата Виктория Принсипал, която също участва в една от главните роли в сериала, почете покойния си колега в Инстаграм, описвайки го като \"изключително талантлив\" и \"страхотен разказвач\". Кършивал е роден през 1935 г. Започва кариерата си като като театрален актьор заедно с Дъстин Хофман в продукцията от 1959 г. Dead End, след което прави серия от участия на Бродуей през 60-те години. Сериалът \"Далас\" започва излъчването си през 1978 г. и приключва през 1991 г. Той остава в историята като един от най-успешните телевизионни сериали на своето време.", "date": "2019.04.25", "title": "Актьорът от \"Далас\" Кен Кършивал почина на 83 години"}
{"url": "https://www.dnevnik.bg/bulgaria/2019/04/25/3425532_bulgarite_sa_iziali_25_tona_shokolad_prez_2017_g/", "text": "В България годишно се консумира около 25 хил. тона шоколад. Това прави средно по около 3.5 кг на човек. Данните са на Евростат и са за 2017 г. Дневната консумация на шоколад на българина варира от 20 до 50 грама, докато за ЕС тя е средно между 30 и 90 грама. Всеки европеец пък изяжда средно по около 10 килограма шоколад годишно, което е близо три пъти повече от средното ниво в България, уточнява БТА. Пазарът на шоколад възлиза на около 350 млн. лева годишно, а всеки пети консуматор на сладкото изкушение се намира в столицата София. Жените на възраст от 20 до 40 години са сред най-големите любители на шоколадовите изделия. Броят на най-търсените марки шоколад у нас се ограничава до 5-6 вида, като те са насочени предимно към средния ценови клас и се произвеждат от 2 или 3 международни компании. Според експерти сравнително слабото производство на шоколад у нас от малки частни фирми се ограничава както поради сравнително ниската консумация на този продукт тук, така и поради дефицита на суровината какао, като този проблем засяга производството на шоколад и в световен мащаб.", "date": "2019.04.25", "title": "Българите са изяли 25 хил. тона шоколад през 2017 г."}
{"url": "https://www.dnevnik.bg/evropa/evropeiski_parlament/2019/04/25/3425517_izberete_svoeto_budeshte_s_kratuk_film_evroparlamentut/", "text": "Един месец преди европейските избори на 23-26 май Европейският парламент пуска филма \"Изберете своето бъдеще\", с който насърчава хората да гласуват, предаде пресслужбата на институцията. Краткият филм, режисиран от печелилия награди Фредерик Планшон, дава тласък за участието в предстоящите европейски избори и кара хората да се замислят за бъдещите поколения, които ще трябва да живеят с последиците от това гласуване. Във филма разказът се води от младо момиче, които апелира към чувството за отговорност на гласоподавателите. \"Всеки един от нас може да остави следа, но всички заедно можем да постигнем реална промяна. Избери тази Европа, в която искаш да порасна.\" Европейските избори, които ще се състоят във всички страни от ЕС между 23 и 26 май, ще определят бъдещия облик и посока на Европейския съюз, се посочва още в съобщението на Европейския парламент. Темата за съпричастността е в съответствие с резултатите от наскоро проведеното  проучване по телефона,  възложено от парламента през април, според което 80% от гражданите са съгласни, че това, което обединява европейците, е по-важно от това, което ги разделя. Продължаващите преговори за Брекзит са показали несигурността от раздялата и рисковете, свързани с напускане на защитата на ЕС. На въпроса кое е първото чувство, с което свързват ЕС, повечето хора изтъкват надеждата и увереността (общо 55%) - докато несигурността за бъдещето на Европа задейства съмнението като преобладаващо чувство сред една трета от интервюираните европейци. Цифрите от последния Евробарометър (февруари 2019 г.) показват, че над две трети от европейците (68%) вярват, че ЕС е донесъл ползи за тяхната страна и 61% от тях са убедени, че ЕС е нещо добро. Докладът Евробарометър показва, че гражданите най-много се вълнуват от състоянието на икономиката, перспективите за заетостта, миграцията, климатичните изменения и борбата срещу тероризма, като това сочи необходимостта от повече сплотеност, сътрудничество и съвместни действия. Макар проучването Евробарометър да посочва, че през февруари повече от една трета (35%) от гражданите на ЕС вече са сигурни, че ще гласуват, друга една трета (32%) следва да бъде убедена да го направи. От младите хора, имащи право на глас - въпреки че те последователно са най-положително настроените спрямо ЕС (74%) - само 21% са сигурни, че ще гласуват, като 34% още не са взели решение.", "date": "2019.04.25", "title": "\"Изберете своето бъдеще\": Как Европарламентът насърчава участието в изборите (видео)"}
{"url": "https://www.dnevnik.bg/analizi/2019/04/25/3425579_krizata_s_unss_e_otrajenie_na_upravlenieto_na_vissheto/", "text": "Преместването на Централноевропейския университет от Будапеща във Виена е сред ключовите събития от европейския академичен живот последните няколко години. Причината бе, че прекалено свободното и неподлежащо на контрол знание, което предлагаше той, не се нравеха особено на режима на Виктор Орбан. На този фон тази седмица се оказа, че българският Университет за национално и световно стопанство (УНСС) също е изправен пред криза, която заплашва да възпрепятства нормалното му функциониране. Причината за нея обаче е доста по-злободневна – неспособността на университета и няколко министерства да дофинансират изграждането на новия корпус на сградата му, като, разбира се, е намесен и европроект. С две думи - казусът (описан в отворено писмо на УНСС до медиите) е, че в края на 2016 г. е започнал строежът на разширението на основната сграда, финансирана отчасти по европейската програма \"Региони в растеж\" (4.5 милиона лева) и отчасти - от държавния бюджет (7.5 милиона лева). Тъй като държавата, в лицето на министерствата на финансите и на образованието, обаче не изпълнява своята част от сделката, през 2018 г. изпълнението на проекта е спряно, а преди дни изпълнителят решава да си поиска дължимото за извършената досега работа. Тъй като УНСС не разполага нито със средствата от европейското финансиране, нито със съфинансирането от държавата, днес той е изправен пред запориране на сметки и фалит, което пък от своя страна води и до Характерно за всяка криза, която получи публичност, лично премиерът се зае с разрешаването на казуса, а финансовото министерство реши да направи проверка. Част от проблема очевидно се корени в неразбирането между институциите – позицията на Министерството на финансите е, че държавната помощ следва да бъде предоставена чак след като бъдат усвоени средствата по оперативната програма, което все още не се е случило. Според министъра на образованието пък обещаната държавна помощ не представлява \"бюджетен ангажимент\", а в бюджета на МОН пари за това няма. Ръководството на УНСС обаче няма как да стигне до усвояването на остатъка от парите по европейския проект, без да се разплати с изпълнителя на новия корпус, за което пари няма. Дотук кръгът се затваря, а изход не се вижда, не и преди поне една от институциите да реши да отстъпи. Това безизходно положение е симптоматично за начина, по който общуват институциите у нас. От една страна, правителството поема задължение, без да са ясно зададени параметрите на това задължение, а става дума за немалка сума. От друга, радващ се на академична свобода университет е на мнение, че държавата има задължение да решава проблемите му и Симптоматично е и за начина, по който се усвояват средствата по европейски програми. Днес нямаше да седим пред този казус, ако университетът беше в състояние самостоятелно да извърши от край до край одобрения проект и разполагаше с достатъчно средства за това. Не е без значение и обстоятелството, че от времето на поемане на ангажимента за дофинансиране от държавата до днес обемът му е нараснал с още 1.2 милиона лева за самия строеж и 1.5 милиона лева за обзавеждане на новите зали. Това от своя страна говори или за неспособност на администрацията да оцени реалната стойност на разширението (което е доста ключова способност при провеждането на такъв тип дейности с публично финансиране), или за приоритизиране на усвояването на малко пари от европейски фондове и малко повече пари от държавния бюджет, без значение дребните детайли точно как са похарчени и какви ще са ефектите. Добре е да се замислим и дали има нужда изобщо от изграждането на такова разширение. по данни на НСИ през учебната 2017/18 студентите в страната са били 230 хиляди, на фона на 277 хиляди пет години по-рано, отчасти заради демографските тенденции, отчасти заради все по-лесния достъп до по-качествено образование в чужбина. Въпреки че няма достъпни данни за самия УНСС, данните на НСИ позволяват сравнение на броя студенти в няколкото специалности, върху които се фокусира икономическият университет. Най-големият спад се наблюдава именно в групата специалности във фокуса на УНСС – стопанските науки. В този контекст изглежда все по-съмнително дали на фона на свиващия се брой студенти университетът изобщо има нужда от ново разширение, и дали, предвид че няма изгледи тази тенденция да се обърне в близко бъдеще, скоро ще има кой да учи в новите зали. Да не говорим, че последните години условията за прием се снижиха дотолкова, че, общо взето, няма кандидат-студент, който да не е успял да влезе след n-то поред класиране. Изглежда, че администрацията на УНСС е забравила и още една особеност – и резултатите от него, което би трябвало да е основната ѝ цел. Вниманието ѝ би трябвало да се съсредоточи именно там – в модернизирането на учебното съдържание и на методите на преподаване, в привличането на преподаватели, които да развиват и научна дейност, както и в привличането на най-добрите студенти. Това са (предимно, но не изключително) елементите, които правят едно добро и смислено висше училище, а не стените, банките и компютрите. Кризата с УНСС тази седмица е доста подходяща метафора на цялостното състояние на управлението на висшето образование. Институциите се намират в състояние на постоянен сблъсък, който възпира развитието, планирането е лошо и се съсредоточава върху грешните цели, а добавянето на европейско финансиране само усложнява, но не подобрява условията и резултатите. Потърпевшите от това, разбира се, са най-вече студентите и техните знания и умения, които са причината изобщо да има университети.", "date": "2019.04.25", "title": "Кризата с УНСС е отражение на управлението на висшето образование"}
{"url": "https://www.dnevnik.bg/politika/2019/04/25/3425563_oshte_edna_sociologicheska_agenciia_obiavi_che_bsp/", "text": "Скандалите с апартаментите на властта се отразяват негативно на рейтинга на управляващата партия ГЕРБ и в резултат е твърде вероятно БСП да получи малко повече гласове от управляващата партия на евроизборите на 26 май. Данните са от представително проучване, направено от агенция \"Маркет линкс\" и Би Ти Ви в периода 12-22 април и обхванало 1049 пълнолетни българи. През миналата седмица  още две социологически проучвания  очертаха тази тенденция. Според \"Маркет линкс\" на евроизборите БСП ще получат 31.3% от гласовете. За ГЕРБ биха пуснали бюлетина 30.9%. При толкова малка разлика обаче е трудно да се прогнозира кой ще спечели повече места в европарламента, каза днес пред Би Ти Ви социологът Добромир Живков. Според проучването шанс да преминат бариерата от 5.88% от действителните гласове и да излъчат евродепутати имат още ВМРО, ДПС и \"Демократична България\". Живков обяви още, че скандалите с апартаментите се отразяват не само на рейтинга на ГЕРБ, но и на общото доверие към политическата класа. Любопитно е, че една трета от гласувалите нае ГЕРБ на предишни избори са си променили отношението към партията. В отговор на въпрос Добромир Живков посочи, че те по-скоро не биха гласували за никого, отколкото да подкрепят друга партия. Според социолога предстоящият месец предизборна кампания може да промени нагласите. Тук е моментът да се отбележи, че проучването е направено преди в скандала с имотите да бъде вкаран и водача на листата на БСП за евроизборите Елена Йончева. На 23 април, тоест ден след като проучването е минало,  прокуратурата обяв и, че проверява твърдения, че семейството на Йончева е построило 3 къщи за гости в комплекс в странджанското село Велика, изграден с пари от Програмата за развитие на селските райони. Къщите в комплекса обаче не се отдавали под наем, а се ползвали само от семейството и от техни приятели. Имотните скандали накратко Скандалът с апартаментите  избухна на 19 март,  след като разследване на сайта \"Свободна Европа\" разкри, че Цветан Цветанов е купил луксозно жилище в столичния квартал \"Изток\" на цени, доста по-ниски от тези, на които се сключват имотни сделки в района. Впоследствие същите информации се появиха за  апартаменти на правосъдния министър Цецка Цачева ,  депутата от ГЕРБ Вежди Рашидов  и зам.-спортния министър  Ваня Колева . В резултат Цветан Цветанов напусна парламента, като освободи и поста председател на парламентарната група, но остана ръководител на предизборния щаб на ГЕРБ.  Цачева и Колева от своя страна подадоха оставки . Следващият засегнат беше  зам.-министърът на икономиката от квотата на \"Обединени патриоти\" Красимир Първанов . Въпреки че в продължение на няколко дни се опита да убеди медиите, че в сделката няма нищо нередно,  той също подаде оставка . Ситуацията стана още по-объркана, след като се оказа, че и председателят на органа, който трябва да провери дали има нещо нередно в сделките - КПКОНПИ,  Пламен Георгиев е сключил две имотни сделки , при които има сериозно разминаване между сумите, вписани в имуществените декларации, и материалния интерес, отбелязан в Агенцията по вписванията. Така се стигна до 4 април,  когато премиерът Борисов призова  всички замесени в скандала с покупка на имоти на цени под обичайните за пазара да подадат оставки или да излязат в дълъг отпуск, докато органите направят съответните проверки. Междувременно на няколко пъти лидерът на НФСБ  Валери Симеонов изнесе данни  за съмнителни имотни казуси, свързани с министъра на туризма Николина Ангелкова. И днес обаче премиерът Бойко Борисов обяви, че няма никакви доказателства, които да изискват тя да напусне кабинета. За момента  последният засегнат кадър на ГЕРБ  е депутатът Делян Добрев, който напусна парламента, обиден, че името му отново се замесва в скандал, в случая заради имотни сделки на майка му, братовчедка му Росица Гаргова и кума му Евгени Консулов. Впоследствие скандалът разшири обхвата си, като се появиха информации за злоупотреби от  заместник областния управител на област София Томи Николов , за когото се твърди, че си е построил незаконно къща на земеделска земя, и той подаде оставка. Същото направи и  зам.-министърът на икономиката  Александър Манолев , разследван от прокуратурата за злоупотреби със средства на Европейския съюз, с които е направил къща за гости, ползвана на практика като частна вила. Последният апартаментен скандал  засегна лидера на ВМРО и министър на отбраната  Красимир Каракачанов, който не е декларирал 117 кв.м тераса в придобит през 2017 г имот.", "date": "2019.04.25", "title": "И \"Маркет линкс\" дава предимство на БСП пред ГЕРБ за евроизборите"}
{"url": "https://www.dnevnik.bg/evropa/2019/04/24/3425109_antimigrantskite_nastroeniia_sa_se_zadulbochili_samo_v/", "text": "В повечето държави в евросъюза антимигрантските нагласи не са се задълбочили в годините след пика на кризата. Това показва  доклад  на \"Фридрих Еберт\", озаглавен \"Все още разделени, но по-отворени - карта на европейските нагласи към миграцията преди и след кризата\", представен този месец. Авторите твърдят, че нагласите за отхвърляне на мигранти от по-бедни, неевропейски \"трети страни\" дори са отбелязали спад в месеците след пика на мигрантската криза. Делът на безусловно отхвърлящите миграцията към ЕС от \"по-бедни държави\" извън континента пък е спаднал с пет пункта, от 15 на 10% от респондентите за период от 15 години. България, Румъния и Гърция не са обхванати от изследването, нито пък островни държави като Кипър и Малта или малки страни като Люксембург, но има две държави извън ЕС - Норвегия и Швейцария. \"Начинът, по който се възприема миграцията в европейските страни, остава неутрален и стабилен - респондентите виждат много предимства и недостатъци на мобилността по света... едва една десета от европейците в проучването биха отхвърлили безусловно пристигането на мигранти от по-бедни страни извън Европа и установяването им в техните страни.\" FES твърди в доклада, че чрез т.нар. Индекс на отхвърлянето (Rejection Index -RI) анализаторите ѝ са в състояние, измервайки дори само най-крайния отговор на миграцията (тотално отхвърляне) като индикатор, да разберат дали и до каква степен нагласите стават по-радикални. Според данните от индекса промяната в изследването за 2016-2017 г. в сравнение с 2014-2015-а е категоричен слаб спад на негативните нагласи и на пълното отхвърляне на мигранти. Унгария (14 точки), Чехия (3 точки), Австрия (2 точки) и Полша (1 точка) са единствените държави, където повече хора са отхвърляли категорично допускането на мигранти при второто проучване, отколкото при първото. Там, където отхвърлянето не е спаднало, няма промяна (случаят на Швейцария и Швеция). Общо девет са държавите, в които значително е намалял делът на безусловно отхвърлящите мигранти от \"по-бедни страни извън Европа\" - Испания, Португалия, Белгия, Холандия и Франция. \"Забележително, но най-големият спад в отхвърлянето е отбелязан във Великобритания и Ирландия (13% и 10%), страни, в които имиграцията, особено от страните от Източна Европа, бе значима от 2004 г. насам, а по-късно стана ключов въпрос във вътрешната политика. Отрицателните нагласи са се задълбочили само в няколко държави. В един от случаите промяната е сериозна и това е Унгария. В страната 62% от населението заявяват, че дори един мигрант от по-бедни неевропейски страни не бива да бъзе приеман в ЕС. \"Добре или зле е да живеят тук\" Другият индекс - \"Индекс на възприятията\" - е за начина, по който хората оценяват влиянието на миграцията върху материалния живот. Съставен е основно на базата на въпросите \"Бихте ли казали, че е по принцип добре или по принцип зле за икономиката (на дадена страна), че хората идват да живеят тук от друг държави?\" и \"Бихте ли казали, че културният живот (на дадена страна) е в общи линии засегнат или обогатен от хора, които идват тук от други страни?\". Този индекс показва по-голямо разделение в Европа, отколкото предишният. От 19 страни 9 са отбелязали отрицателна промяна при него (повече хора са отговорили с \"не\" на горните два въпроса\") през 2016-2017 г., отколкото през 2014-2015 г. Негативната промяна обаче варира от 1 до 3 пункта при всички тях с две изключения - Естония (5 пункта надолу) и Унгария (7 пункта надолу). \"Страхът се увеличил значимо\" само в тези две от разгледаните държави, отбелязват авторите. Обратно, във Великобритания, Ирландия, Испания и Белгия положителното възприятие се е увеличило - в Обединеното кралство например расте с 8 пункта за разглеждания период, с по 7 в Португалия и Ирландия. Изтъкнати са примерите на Португалия и Испания - там, \"макар всички демографски групи да са станали (по-положително настроени към приемането) на мигранти, промяната е по-голяма сред по-старите, по-слабо образованите хора в провинцията, които са на най-долните стъпала на скалата на доходите.\" Увеличението в най-голямата си част се държи на начина, по който тези страни оценяват правителствата си, икономиките и демокрацията. Например в Испания с 25 пункта се увеличило одобрението за начина, по който работят икономиките, 21 пункта - за правителствата, в Португалия стойностите са още по-високи за разглеждания период. \"На базата на теорията на контрола хората в тези страни имат чувството, че до известна степен са си върнали контрола върху начина, по който действа страната им в политиката и икономиката.\" И в Ирландия, макар промяната да е във всички демографски групи, \"най-уязвимите в обществото\" показват най-голямо положително увеличение: \"пенсионирани, възрастни хора, които казват, че всеки ден (имат) финансови трудности.\" Във Великобритания промяната обаче се свързва с \"отрезвяването след вота за Брекзит\" и хората, които са осъзнали в хода на болезнените преговори, че \"не може само миграцията да се обвинява за проблемите на Великобритания\". Естония, Чехия и Литва са изключения \"в контраст с дългогодишните демокрации\". В тях \"е по-вероятно негативните нагласи да се превърнат в негативни поведенчески очаквания\". Уточнява се, че \"поведенчески очаквания\" са желанията за реакция при миграционен натиск - дали да им бъде даден достъп, дали да им се забрани да се установят в страната и т.н. И това изследване потвърждава, подобно на предишни на тази и други фондации, че \"широко разпространените и хомогенизиращи антимигрантски нагласи в някои страни имат малко общо с мигрантите\". Антимигрантските настроения са най-силни и е най-вероятно да продължават да се засилват в държави, където почти няма мигранти и хората нямат личен опит с тях, но \"където на (гражданите) им липсва усещане за безопасност и контрол,\" отбелязват авторите. Разделенията се забелязват по политически признак - леви избиратели обикновено са по-положително настроени към миграцията, центристите са неутрални, а десните обикновено имат отрицателна нагласа. Същевременно, докато самоопределящите се като леви респонденти са \"еднакво положително настроени към миграцията, независимо колко леви се чувстват, политическият десен екстремизъм и крайните антимигрантски нагласи са свързани\". Частта от гражданите, която изразява \"хомогенно отрицателни\" нагласи към мигрантите, обаче не може да се определи като отделна демографска група, се посочва в доклада. Резултатите по-скоро сочат, че \"онези, които се чувстват политически обезсилени, финансово несигурни и без социална подкрепа, е по-вероятно да имат хомогенни антимигрантски нагласи в сравнение с останалата част от населението\". Анализът използва данни от Европейското социално изследване - трансгранично изследване, което се осъществява в Европа веднъж на 2 години от 2001 г. насам и проучва нагласи в над 30 държави. Така е възможно да се направи сравнение между 2002 г. и периода 2016-2017-а. \"Странният\" случай на Унгария  В Унгария \"вече силно отрицателните нагласи към мигрантите са станали още по-враждебни\" и там\" всички групи \"се характеризират с хомогенно високи и увеличаващи се нива на страх и отхвърляне.\" Ръстът в тези негативни нагласи се свързва в доклада с промяна при \"групи, които преди са приемали по-добре мигрантите и които формират най-способната част от обществото и бъдещето му: младите (20-29 г.), горната средна класа, градските жители\". Тук проблемът се обяснява малкия брой мигранти и липсата на контакт и личен опит с тях заедно с \"ниските нива на доверие и социална спойка в унгарското общество... изключително плодородна почва за манипулативната, антимигрантска пропаганда, която унгарското правителство задейства в началото на 2015 г.\". Унгария обаче е сериозно изключение. Погледнати на карта, държавите с положителна или отрицателна промяна в двата индекса показват, че степента на отхвърляне или приемане на мигрантите не зависи от това в кой регион е съответната държава, е свързана само с конкретните национални граници.", "date": "2019.04.25", "title": "Антимигрантските настроения са се задълбочили само в някои страни в ЕС"}
{"url": "https://www.dnevnik.bg/bulgaria/2019/04/25/3425587_parlamentut_otmeni_okonchatelno_po-visokiia_danuk_za/", "text": "Парламентът прие на второ четене да отпадне по-високият местен данък за жилищни имоти в курорти, които не са основно жилище, не се отдават под наем или не са регистрирани като туристически обекти, съобщава \"Фокус\". Законът влиза в сила от 20 април 2019 г. Промените са вследствие на решение на Конституционния съд от 9 април 2019 г., с което разпоредбата бе обявена за противоконституционна. Тя предвиждаше по-висок данък за недвижимите имоти, разположени в курортите, които не са основно жилище и не са отдадени под наем, както и не са регистрирани като места за настаняване по смисъла на Закона за туризма.  Лицата, които вече са платили данъка си за тази година, за да ползват отстъпка от 5%, ще бъдат уведомени от общините за промените. Те ще имат възможност да получат надвнесените суми обратно или да им бъдат прихванати от следващи плащания. Промяната засяга жителите на над 106 български общини. Съдът се произнесе,  след като бе сезиран от президента  Румен Радев, след като  наложи вето , което депутатите отхвърлиха. С промени в Закона за местните данъци и такси от есента на 2018 г. се въведе правилото, че имоти, които се намират в курортните населени места и не са основно жилище за собствениците си, се облагат с по-висока ставка. Целта на текста, предложен от лидера на НФСБ Валери Симеонов, бе да се ограничи избягването на дължими данъци за приходи от така наречените апартхотели и от квартирите.", "date": "2019.04.25", "title": "Парламентът отмени окончателно по-високия данък за имоти в курортите"}
{"url": "https://www.dnevnik.bg/politika/2019/04/25/3425618_parlamentut_otmeni_podavaneto_na_deklaracii_i_grafici/", "text": "Парламентът отмени окончателно подаването на декларация пред ДАНС за действителен собственик от фирмите и на плановете за обучение на служители на всички фирми за пране на пари. Промените бяха направени днес в Закона за мерките срещу изпирането на пари. До 31 май практически всички фирми трябваше да декларират действителните си собственици със специална декларация. Сега тези декларации няма да се подават, ако действителният собственик е вписан в регистрите БУЛСТАТ, Търговския или регистъра за лица с нестопанска цел. Декларация пред ДАНС за действителен собственик ще подават само онези фирми, чиито собственици са чуждестранни лица и не са вписани в никой български регистър. Ще отпадне и задължението за абсолютно всички фирми да изпратят за одобрение в ДАНС своите планове за обучение на служителите си във връзка с прилагането на Закона за мерките срещу изпирането на пари. Председателят на бюджетната комисия Менда Стоянова (ГЕРБ) даде напътствия към депутатите от парламентарната трибуна, за да знаят за какво става дума и да отговарят на въпроси, когато се върнат в избирателните си райони. \"Това, което трябва тези задължени лица, което предстоеше те да направят в месец май, беше именно да изготвят своите правилници, чрез които за всяка отделна фирма да идентифицират рисковете и да набележат начините, по които техните служители ще го направят. Трябваше тези правилници да бъдат изпратени до 12 май на ДАНС за одобрение. Това ние сега казваме, че няма да се случи до 12 май, че за да има ефективност и тези правилници да изпълняват своята роля, е нужно преди това ДАНС да направи и да оповести своята национална оценка за риска\", каза Стоянова. Заради разпоредбата  се изви опашка пред ДАНС , а сайтът на ведомството известно време бе блокиран. Неизпълнението на разпоредбата води до солидни глоби. Задължението е записано в приетия през март миналата година Закон за мерките срещу изпиране на пари. Според него 35 категории лица и институции трябва да имат годишен \"план за въвеждащо и продължаващо обучение на служителите си за запознаването им с изискванията на закона и актовете по прилагането му\". Целта е служителите да могат да разпознаят сигналите, че зад дадено плащане може да се крие пране на пари. Ще отпаднат и задълженията за адвокатите по същия закон, които имаха притеснения, че от ДАНС изискват да \"доносничат\" срещу своите клиенти, и те протестираха.", "date": "2019.04.25", "title": "Парламентът отмени подаването на декларации и графици до ДАНС за пране на пари"}
{"url": "https://www.dnevnik.bg/sport/2019/04/25/3425574_visshata_liga_i_golemite_pari_rekordni_prihodi_no_i/", "text": "Клубовете от Висшата лига отчитат рекордни приходи за сезон 2017-18, показва традиционното изследване на \"Делойт\". Данните сочат общи приходи от 4.8 млрд. паунда (около 5.5 млрд. евро), което е с 6% повече спрямо предната година. Рекордни са и разходите за заплати, като нивото им достига до 2.9 млрд. паунда (3.35 млрд. евро). Това е с 400 хил. паунда повече от миналата година. Скокът при заплатите се отразява на оперативната печалба, която се свива с 16% до 900 млн. паунда (1.04 млрд. евро). Спад има и в печалбата преди данъците - 400 млн. паунда (462.5 млн. евро), което е отстъпление от рекордните 500 млн. паунда от миналата година. За четвърти път в последните пет сезона клубовете във Висшата лига постигат печалба преди данъците. \"Арсенал\", \"Тотнъм\" и \"Ливърпул\" са отговорни за 75% от общата стойност на печалбата. Наскоро \"шпорите\" и мърсисайдци  преминаха границата от 100 млн. паунда с рекордни за футбола резултати . Тим Бридж от екипа на \"Делойт\" обяснява, че увеличаването на заплатите във Висшата лига е очаквано заради рекордните два трансферни прозореца през отчетния сезон, в които клубовете са привлекли играчи за около 1.9 млрд. паунда. Според него обаче в следващите години ще има забавяне в ръста на парите за заплати и трансфери, тъй като се очаква минимално подобрение на парите от телевизионните права в новия договор.", "date": "2019.04.25", "title": "Висшата лига и големите пари: рекордни приходи, но и по-малка печалба"}
{"url": "https://www.dnevnik.bg/photos/2019/04/25/3425556_cherno-beliiat_rim/", "text": "Рим, 2017 г.", "date": "2019.04.25", "title": "Читателска фотогалерия: Рим"}
{"url": "https://www.dnevnik.bg/sviat/2019/04/25/3425613_parlamentut_v_kiev_prie_sporniia_zakon_zasilvasht/", "text": "Парламентът на Украйна прие днес предизвикал полемика закон, който има за цел да засили употребата на украинския език в медиите и държавната администрация в една страна, където и руският се използва масово, предадоха световните агенции. Върховната Рада одобри текста с 278 гласа \"за\" при необходими 226. Използването на руския език в Украйна се превърна в сериозен повод за недоволство през 2014 г., когато проруските сепаратисти поеха контрола върху райони в източната част на страната, отбелязва АП. Избраният за президент на Украйна  Володимир Зеленски , който говори руски, каза, че подкрепя украинския за официален език. Той обаче призова хората да бъдат насърчавани, а не да бъдат принуждавани да използват украинския. Досегашният президент Петро Порошенко, който ще остане на поста до края на следващия месец, каза, че ще подпише приетия днес от парламента нормативен акт - последната необходима стъпка за влизането му в сила.", "date": "2019.04.25", "title": "Парламентът в Киев прие спорния закон, засилващ важността на украинския език"}
{"url": "https://www.dnevnik.bg/sviat/2019/04/25/3425617_bial_rasist_be_ekzekutiran_za_shokirashto_ubiistvo/", "text": "Непоправимият расист Джон Уилям \"Бил\" Кинг бе екзекутиран късно в сряда в щата Тексас за участието си в едно от най-шокиращите убийства от омраза в САЩ, предизвикало поредица от закони, с които подобни престъпления се преследват много по-строго. Кинг, който бе на 44 години, е първият бял в щата, осъден на смърт за убийство на чернокож. Лоурънс Ръсел Брюър - друг от тримата убийци, стана първият екзекутиран за такова престъпление, когато присъдата му бе изпълнена през 2011 г. Шон Алън Бери излежава доживотна присъда с право за първо преразглеждане през 2038 г., тъй като по време на процеса защитата му доказа, че той не споделял расистките възгледи на Кинг и Брюър. Прокуратурата посочи Кинг като лидер на групата, която на 7 юни 1998 г. убива по особено жесток начин 49-годишния Джеймс Бърд. Чернокожият мъж се прибирал от купон и търсел някой да го закара на стоп до дома му. Тримата бели го пребили, след което го вързали за глезените, закачили въжето за пикапа си и го влачили по пътя в продължение на 5 км. Останките от тялото били захвърлени пред църква на чернокожи, полицията намери по кървавата диря откъснати части на 2 км преди това. Страната бе толкова шокирана от кървавото изстъпление, че всички опити на осъдените да обжалват бяха отхвърлени, а миналия октомври Върховният съд на САЩ отказа изобщо да допусне за разглеждане случая на Кинг. Доказателствата за расистките му възгледи и желанието му да убива чернокожи бяха толкова убедителни за съдебните заседатели, че те го осъдиха на смърт след само 2 часа обсъждане. През 2001 г. щатът Тексас прие Закона \"Джеймс Бърд\" за престъпленията от омраза, а името на жертвата е и в последвалия федерален закон от 2009 г., с който се преследват престъпления, мотивирани от омраза към раса, цвят на кожата, религия, сексуална ориентация, пол, национален произход или инвалидност. Другото име в заглавието на федералния закон е на Матю Шепард, студент от Университета на Уайоминг, който бе пребит, вързан за ограда и оставен да умре от раните си заради това, че е хомосексуален.", "date": "2019.04.25", "title": "Бял расист бе екзекутиран за шокиращо убийство, променило САЩ"}
{"url": "https://www.dnevnik.bg/sport/2019/04/25/3425626_antonio_vutov_e_nakazan_za_tri_macha_za_butane_na/", "text": "Нападателят на \"Ботев\" (Пловдив) Антонио Вутов получи три мача наказание за блъскането на рефера Петър Костадинов по време на  реванша срещу ЦСКА (3:3) в полуфиналите за Купата на България . Той трябва да плати и глоба от 1000 лева, реши дисциплинарната комисия на Българския футболен съюз (БФС). Вутов реагира много бурно, след като Костадинов отсъди изключително спорна дузпа за ЦСКА в 85-aта минута при резултат 2:2. Футболистът на \"Ботев\" блъсна рефера с ръка, после с гърди, а след това отново го избута с ръка, за което получи директен червен картон. В същото време пловдивският клуб беше глобен с 3000 лева за поведението на феновете си по време на мача на стадион \"Българска армия\". От тях 2000 лева са за хвърляне на бомбички, а 1000 лева - за обидни и нецензурни скандирания. ЦСКА е глобен с 300 лева за използване на факли и димки.", "date": "2019.04.25", "title": "Антонио Вутов е наказан за три мача за бутане на съдия"}
{"url": "https://www.dnevnik.bg/biznes/2019/04/25/3425635_informacionno_obslujvane_shte_poddurja_sistemite_na/", "text": "\"Информационно обслужване\" АД, която е с мажоритарен собственик Министерството на транспорта, информационните технологии и съобщенията, е избраната компания за поддръжка на системите на Агенцията по вписванията, става известно от съобщение до медиите. Тя е предложила най-ниска цена от участниците в конкурса - 402 хил. лв. без ДДС. Договорът ще бъде за една година.  Оферти са подадени от три компании, които отговарят на изискванията - CNSys, \"Телелинк\" и \"Информационно обслужване\" АД. Обхватът на дейностите по заданието включва наблюдение и управление на системен софтуер, системи за управление на бази данни (СУБД) и комуникации на Агенцията по вписванията.  Обществената поръчка беше обявена на 15 април , след като договорът с предишния изпълнител - \"Лирекс БГ\", изтече на на 3 март. В договора са заложени срокове за реакция от страна на компанията при настъпване на различна степен на отклонения във функционирането на съответната инфраструктура. Според техническите изисквания поддържащата компания трябва да извършва непрекъснат анализ на работоспособността и функционирането на комуникациите на агенцията, да анализира трафика и да изготвя предложения за оптимизиране на работата им.  \"Информационно обслужване\" ще трябва да извърши цялостно обследване на съществуващата информационно-комуникационна инфраструктура на агенцията на физическо и логическо ниво и да актуализира настоящата или да изготви нова детайлна техническа документация, която да поддържа по време на срока на договора.  За пръв път от десет години има ново условие пред фирмите - да разполагат с екип от общо 12 висококвалифицирани експерти с различни технологични компетентности, които ще реагират в случай на инциденти, свързани със сигурността. Двама от тях трябва да бъдат на разположение на място. До момента агенцията е имала изисквания за общо 4 специалисти, които да обслужват поддръжката, и не е поставяла условието да има експерти. През август 2018 в продължение на около 20 дни  Търговският регистър не работеше , като официално не бе оповестена причината за това. Проблемът доведе до  смяна в ръководителя на ведомството , на когото се наложи през есента да обяви  поръчка за покупката на още памет , за да не спре работата на агенцията заради липсата на място за съхранение на постъпващата при нея информация. В края на януари правителството включи Агенцията по вписванията в Списъка на  стратегическите обекти и дейности от значение  за националната сигурност. Управляващите мотивираха решението си с това, че е нужно да се гарантира нормалното функциониране на агенцията, което налага преосмисляне на съществуващата система за сигурност и въвеждането на допълнителни мерки, роли, верификационни и контролни механизми. На агенцията е възложено да води и поддържа Имотен регистър, Регистър БУЛСТАТ, Търговски регистър, Регистър на юридическите лица с нестопанска цел и Регистър на имуществените отношения между съпрузите.", "date": "2019.04.25", "title": "\"Информационно обслужване\" ще поддържа системите на Агенцията по вписванията"}
{"url": "https://www.dnevnik.bg/politika/2019/04/25/3425589_sled_namesata_na_borisov_durjavata_shte_otpusne_pari/", "text": "За по-малко от 30 минути днес премиерът Бойко Борисов разгледа без каска строежа на новия корпус на Университета за национално и световно стопанство (УНСС), даде изявление пред медиите, че е разрешил спора, и обяви, че на следващото заседание на Министерския съвет държавата ще отпусне пари за довършването на сградата, т.е. обектът няма да остане \"паметник на културата\", а ще бъде готов до година и няколко месеца. Става въпрос за изграждането на нова сграда в университета, която се строи от 2016 г. от консорциум между фирмите \"Главчев инженеринг\" ЕООД и \"Вамос\" ООД с 4.5 млн. лева финансиране по оперативна програма \"Региони в растеж\" и с обещани 7.5 млн. лева от държавата. Преди  три дни ръководството на УНСС обяви , че държавата не е превеждала средствата, които е обещала, спешно поиска не 7.5, а 10.3 млн. лева, за да не се провали проектът, както и предупреди, че ако правителството не помогне, може да се стигне до несъстоятелност на университета. От Министерството на финансите потвърдиха ангажимента за 7.5 млн. лева, но след усвояването на финансирането от Брюксел. Обектът е трябвало да бъде завършен това лято, но ще се забави година и половина. Днес от думите на Бойко Борисов и изявленията на финансовия министър Владислав Горанов се разбра, че другата седмица ще бъде отпусната сума, колкото договорената през 2016 г. - 7.5 млн. лева. Така ръководството на университета ще трябва да намери 1.2 млн. лева за допълнителните разходи по строежа и поне 450 хил. лева, за да покрие финансовите корекции, които са наложени заради нередности при усвояването на финансирането от 4.5 млн. лева по оперативна програма \"Региони в растеж\". За оборудването и обзавеждането на корпуса, в който се очаква да се обучават 2 хиляди студенти, ще се търси финансиране от държавата. Прогнозната стойност на тези разходи е 1.5 млн. лева. Има (ли) спор между институциите  Премиерът Бойко Борисов, министрите Владислав Горанов (финанси), Красимир Вълчев (образование и наука) и Петя Аврамова (регионално развитие), ректорът на УНСС проф. Стати Статев, десетки журналисти и студенти се разходиха без каски на строежа. След това министър-председателят обяви, че е дошъл на място, за да е публично и да не кажат, че отпуска пари само заради приятелството си с проф. Стати Статев, който ден по-рано е бил в Министерския съвет, а днес не спря да благодари на Борисов. След това пред камерите премиерът извика Владислав Горанов и го попита какъв е спорът, за който не му било приятно да гледа в медиите. От своя страна финансовият министър обяви, че спор няма, след като през 2016 г. ведомството му е поело ангажимент за съфинансиране на строежа, но обърна внимание, че студентите по икономика са прекалено много на фона на търсенето на пазара на труда. След това бе категоричен, че няма да плаща от парите на данъкоплатците за финансовата корекция, наложена от Брюксел заради нередности. Така намесата на Борисов, който обяви, че е довършил \"ни един, ни два, ни двадесет обекта\", ще помогне само за скоростното отпускане на обещаните от държавата 7.5. млн. лева, както и за преговори за пари за финансиране на оборудването на корпуса. Откъде ще вземе УНСС парите за допълнителните разходи и покриване на разликата по финансовите корекции не стана известно. Ако премиерът (не) се намеси  В отговори на въпроси на журналисти премиерът Бойко Борисов даде различни аргументи за намесата му в спора - че млади хора щели да учат тук; че не му било приятно да гледа по медиите за спора; че не трябвало сградата да остава незавършена като \"паметник на културата\", както обекти в Търговище и Монтана; че трябвало да решат \"дали да се дрънкат и дрънкат\", както казвал финансовият министър в първия му кабинет Симеон Дянков, или да се мобилизират и да завършат сградата. От думите на Горанов се разбра, че държавното финансиране се е забавило заради финансовите корекции от страна на управляващия оперативната програма орган, каквато е практиката. Но от Борисов бе съобщено, че въпреки това сега ще има спешно решение на правителството за отпускането на средствата. Попитан дали този прецедент ще се повтори при други искания, премиерът каза: \"Не трябва. Но сега сме поставени пред свършен факт. Тук са закопани токова пари.\" А след това добави: \"С въпросите вие ме поставяте в неудобно положение.\" Накрая обяви, че е тук, за да даде ход сградата да бъде завършена въпреки атаките, които ще понесе. Министърът на образованието и науката каза още, че следващата годината държавата ще реши как да стимулира обучението на инженери и медицински работници. Вероятно това ще стане чрез допълнителни стипендии.", "date": "2019.04.25", "title": "След намесата на Борисов държавата ще отпусне пари на УНСС, но не повече от обещаните от Горанов"}
{"url": "https://www.dnevnik.bg/evropa/2019/04/25/3425790_koga_sa_evroizborite_33_ot_bulgarite_davat_greshen/", "text": "По-малко от 40 на сто от европейците знаят, че изборите за Европейски парламент ще се състоят през май, а едва 5 процента могат да посочат точните дати - между 23 и 26 май, показва проучване на института за политически анализи и сондажи \"Кантар пюблик\", проведено между 19 февруари и 4 март. Общо 48% от българите знаят на коя дата ще се проведат евроизборите, 33% дават напълно грешен отговор, а 19 на сто отговарят, че не знаят. В България вотът ще се състои на 26 май. Най-много малтийци (73%) знаят кога ще е евровотът, а най-голям процент грешни отговори дават в Хърватия (49%). Според допитването,  публикувано днес от Европейския парламент , 38 процента от европейците (извън Великобритания) са знаели в края на февруари през кой месец ще са изборите. В седем страни, сред които и Италия, този процент е бил над 50, а във Франция - 34. Сред българите между 18 и 24 години 20% са казали, че е много вероятно да гласуват, а сред тези, които са над 25 години - 25%. Най-нисък процент млади хора, казали, че е много вероятно да гласуват, има в Португалия (3 на сто), следвана от Хърватия (4%) и Чехия (5%), а най-висок в Швеция (48%). За 53% от българите членството в ЕС е нещо добро. Нито добро, нито лошо е за 34 на сто, а лошо е за 8%. Най-голям процент хора смятат, че еврочленството е нещо добро в Люксембург (86%), а най-малък в Чехия (33%). Най-много хора го определят като лошо във Великобритания (22%), следвана от Италия (21%). Общо 43% от британците смятат, че еврочленството е нещо добро. Общо 59% от българите са на мнение, че страната им е извлякла ползи от членството си в ЕС. На обратното мнение са 23 на сто от запитаните. Най-високият процент хора, смятащи, че има полза за страната им от членството в ЕС, е в Малта – 91%, а най-нисък в Италия (41 на сто). Ако утре се провеждаше референдум за членството в ЕС, 13% от българите биха гласували за напускане, 64% за оставане, а 23% не са сигурни. Най-много британци (37%) биха искали излизане от ЕС, следвани от чехите (24 на сто). Най-голям процент холандци (66 на сто) биха гласували за оставане. България е последна в ЕС по процент хора (40 на сто), които са съгласни с твърдението, че възходът на политическите партии, които протестират срещу традиционния политически елит в няколко европейски страни, е повод за тревога. Еднакъв процент (30 на сто) са на обратното мнение или казват, че не знаят. С твърдението \"Гласът ми има значение в ЕС са съгласни 46%, а че гласът им има значение в България смятат 51%. Че гласът на страната им има значение в ЕС, мислят 48% от българите. Като причина да гласуват на евроизборите най-често в България (41%) посочват, че това е техен дълг като граждани, следвани от 30%, които казват, че обикновено гласуват на избори. Като основна причина да не гласуват най-много българи (39%) посочват, че техният вот няма да промени нищо. Вторият най-популярен отговор е недоверие в политическата система – 28%. Най-много българи (65%) смятат, че по време на предизборната кампания приоритетно трябва да бъдат обсъждани икономиката и растежът. Само 19% от българите казват, че си спомнят да са гледали, чули или чели в медиите и социалните мрежи послания, окуражаващи хората да гласуват на евроизборите. След България са само Италия (18%) и Гърция (13%). Че не си спомнят такива послания, казват 74% от българите. Какво безпокои европейците? Основните въпроси, които безпокоят европейците, остават икономиката, борбата с безработицата сред младите хора и имиграцията. Общо 44 на сто смятат, че имиграцията трябва да е приоритет в кампанията, при 50 процента през септември-октомври. Все по-важни за европейците обаче стават климатичните промени и опазването на околната среда, посочени от 43 процента от анкетираните (при 40 процента преди). Борбата с тероризма също е сред най-често назоваваните приоритети. Според този пролетен \"барометър\" голяма част от европейците (средно 61 процента в 27-те страни без Великобритания) подкрепят присъединяването си към ЕС - небивало високо равнище от рухването на Берлинската стена през 1989 г. и приемането на Договора от Маастрихт през 1992 г. При все това \"нивото на несигурност се повишава\", както показва делът от 27 процента на европейците, които смятат, че ЕС не е \"нито нещо хубаво, нито нещо лошо\", като увеличение на този процент е отчетено в 19 страни\", отбелязва \"Кантар пюблик\".", "date": "2019.04.25", "title": "Кога са евроизборите: 33% от българите дават грешен отговор, 19% казват, че не знаят"}
{"url": "https://www.dnevnik.bg/sviat/2019/04/25/3425817_shri_lanka_potvurdi_goliam_propusk_na_razuznavaneto/", "text": "Министърът на отбраната на Шри Ланка е уволнен, след като страната потвърди, че се е стигнало до \"голям пропуск на разузнаването\" преди серията атентати, в които загинаха 359 души и бяха ранени над 500, предаде Би Би Си. Предупреждение е дошло от индийското разузнаване още в началото на месеца. Съобщението гласяло, че се готвят атаки около празниците, и пристигнало още в началото на април, но не било споделено по нужния ред от компетентните органи, казаха пред парламента представители на службите. Сигналът не е достигнал до \"правилните хора\", затова \"трябва да поемем отговорност... това можеше да се избегне или поне да се минимизира\", смята заместник-министърът на отбраната Руван Виджевардене. Министърът също така заяви, че не е възможно \"атаките да са извършени само на местно ниво\", въпреки че правителството  обвини за тях групировката  \"Таухид джамаат\". Информацията съответства на данните от \"Франс прес\" часове след атентатите. Тогава агенцията съобщи, че десет дни по-рано е постъпил сигнал от партньорска служба за готвен от ислямисти атентат. Сигналът е получен на 4 април, но според \"Ройтерс\" не е стигнал нито до президента, нито до премиера. Междувременно властите съобщиха, че  осем от деветимата атентатори  са граждани на Шри Ланка, а един от тях е учил във Великобритания и Австралия, преди да се върне в родината си.", "date": "2019.04.25", "title": "Шри Ланка потвърди \"голям пропуск на разузнаването\" преди атентатите навръх Великден"}
{"url": "https://www.dnevnik.bg/sviat/2019/04/25/3425657_tanc_sus_sabi_i_nazdravica_za_drugaria_-_kak_putin/", "text": "На първата си среща на върха лидерите на Северна Корея и Русия, Ким Чен-Ун и президентът Владимир Путин, разговаряха и вдигаха тостове под съпровода на песни и танци. Имаше и размяна на подаръци - оръжия от двете страни. Инициативата за тоста дойде от Путин, който предложи \"укрепване на дружбата\" между Русия и Северна Корея, благополучието на народите и здравето на \"другаря\" лидер. Отговорът на Ким, цитиран от РБК, бе, че тостът трябва да е \"за развитие, укрепване и процъфтяване на великата Руска федерация, за доброто здраве на президента Путин, за щастие и прекрасното бъдеще на двете страни\". Според Ким корейският меч, подарен на Путин, трябва да \"олицетворява силата, олицетворява душата - на моя и нашия народ, който ви поддържа\". В замяна Ким получи шашка (вид церемониална сабя). По-късно Путин нарече Ким \"достатъчно открит човек\", който \"води свободно дискусии по всички въпроси\". Двамата обсъдили \"различни въпроси\" за отношенията на Русия и Северна Корея, а и такива, \"свързани със санкциите, отношенията със САЩ и ядреното разоръжаване на Корейския полуостров\". Той каза и че на първата им среща е предложил да помогне за \"нормализиране на отношенията между Северна Корея и САЩ\". Пхенян също така \"се нуждае от гаранции за сигурността си\", каза още Путин, цитиран от ТАСС.", "date": "2019.04.25", "title": "\"Танц със саби\" и \"наздравица за другаря\" - как Путин посрещна Ким (видео)"}
{"url": "https://www.dnevnik.bg/evropa/2019/04/25/3425409_estremadura_-_zabravenata_oblast_na_ispaniia/", "text": "Разположеният край железопътна линия град Виляфранка де лос Барос би трябвало да е доста удобен за извозването на продукцията на трите си завода. Има обаче малък проблем - липсва влак. Така продукцията се транспортира с камиони от този град в Югозападна Естремадура - най-бедната испанска област, в която същевременно железопътният транспорт не е добре развит, а това е сериозен проблем преди парламентарните избори на 28 април. Сгушил се сред лозя, Виляфранка всъщност е зависим повече от промишления сектор, отколкото от селското стопанство. И въпреки че в област Естремадура като цяло се наблюдава обезлюдяване, градът успява да задържи населението си от 13 хил. души благодарение на три завода - за бутилки, за готварски грилове и за рециклиране на алуминий. Влаковете обаче са малко и нарядко, обяснява Хоакин Родригес, заместник-кмет на напичания от слънцето град в областта, която се простира между Португалия на запад, Кастия и Андалусия на изток. Гъстата испанска железопътна мрежа е известна в Европа. \"Пипалата\" й обаче все още не са достигнали Естремадура. Влаковете, които свързват двете столици на областта - Бадахос и Касерес - с Мадрид, са стари и често повредени. Освен това те са скъпи, казва Хуан Карлос Лопес Дуке, говорител на асоциацията \"Милана Бонита\", която води кампания за по-качествени влакове - проблем, който зае централно място преди изборите. \"По-евтино е да вземеш самолет до Канарските острови, испански архипелаг на около 1200 километра южно от континента, каза той. Министърът на развитието Хосе Луис Абалос обеща, че до 2020 година хибридни влакове ще свързват областта с останалата част от Испания. Тези влакове могат да развиват 200 километра в час и са захранвани от електричество и дизел, което е полезно на местата без електрифицирани железопътни линии като Естремадура. Пренебрегнат Регионът бе пренебрегнат през периода на диктатурата на Франко 1939 - 1975 година, казва Сесар Рамос Естебан, депутат социалист в Касерес. Въпреки държавните и европейски субсидии 44 години по-късно Естремадура остава предимно селскостопанска област. Най-добрата шунка, известният иберийски хамон, идва от прасетата, отгледани по зелените пасища на Естремадура. По южните равнини на областта се отглеждат домати, което я прави най-големият производител на домати в Испания. Това е най-слабо развитият регион на Испания с най-ниския брутен вътрешен продукт на глава от населението и най-висока безработица - 23.1%, спрямо средната за страната 14.4 процента. Редуващите се едно след друго регионални правителства, повечето социалистически, се опитаха да направят така, че всеки да има достъп до обществените услуги без значение къде живее, каза Сесар Рамос. Той допълни, че в област с население един милион души и още 700 хил. живеещи извън нея те се борят да предотвратят изселването от селата. В Касас де Дон Антонио, село на 40 километра южно от Касерес, където стотици бели къщи обсипват хълм и се скупчват около църквата, са останали само 85 души. Няма лекар, сестра или медицинска служба, казва 82-годишният Педро Макарино, докато играе карти с още трима пенсионери в последното кафене на селото, което не е пуснало кепенците и работи и като магазин. В Естремадура сега има два университета. Преди 15 години областта беше първата в Европа, която осигури един компютър за всеки двама гимназисти, каза гордо Сесар Рамос. Бяхме последни на стартовата линия и все още изоставаме, но наваксваме, допълни той. Той обаче призна, че дори студентите да са обучени, областта няма индустриалната структура да ги задържи. Земя на емиграцията Естремадура винаги е била земя на емиграцията. Прочутите испански изследователи Ернан Кортес и Франсиско Писаро, които завладяват Мексико и Перу, са от Естремадура. Дълго време в Испания думата \"емигрант\" се свързва с хората от Естремадура, които напускат областта, за да търсят работа на Север, в по-богатите области Каталуня и Страната на баските. Това продължава да е така. Можеш да учиш каквото си искаш, но наистина е трудно да намериш работа, казва 34-годишният електротехник Алваро Крисолино, който пет години имал непостоянна работа, преди да напусне родния си град Кориа, за да работи в завод в Мадрид. Бяхме 26 в училище. Само петима останаха в Естремадура, каза той. \"Останалите заминаха за Германия, Страната на баските, Мадрид или Барселона.\" /БТА", "date": "2019.04.25", "title": "Естремадура - забравената област на Испания"}
{"url": "https://www.dnevnik.bg/sviat/2019/04/25/3425828_pedro_sanches_-_autsaiderut_uspial_da_stane_premier_na/", "text": "Хубавия\" (\"Ел гуапо\") е прякор, който испанският премиер Педро Санчес твърди, че не харесва. Четиридесет и седемгодишният политик, отдавна привлякъл внимание с външния си вид, има голям шанс да остане в светлината на прожекторите - няколко дни преди изборите на 28 април оглавяваната от него Испанска социалистическа работническа партия (ПСОЕ) продължава да води в проучванията. Партията му бе едва втора на предишните избори. Санчес обаче успя да си осигури мнозинство за собствено правтелство в силно фрагментиран парламент, след като консерваторът Мариано Рахой подаде оставка. Критиците му настояват, че той така и не е бил посочван от избирателите, за да управлява, както и че му липсват харизма и ясна политическа визия. Спокойствието и умението му за компромис пък са често изтъквани от поддръжниците, пише \"Ройтерс\". Агенцията отбелязва, че той печели от слабите позиции на крайната левица в последните месеци и разделенията между десните партии. Спирането на възхода на крайната десница, правата на жените и решението останките на диктатора Франсиско Франко да бъдат извадени от държавен мавзолей бяха основни елементи в кампанията му. Той говори и за постигнатото - 22-процентно увеличение на минималната заплаха и опит за преговори с Каталуня, макар диалогът с автономната област на практика да се провали и да доведе до оставката му. Санчес втвърди тона спрямо Каталуня под натиска на десни партии, но в резултат каталунски националисти в парламента в Мадрид, от които зависеше мнозинството му, оттеглиха подкрепата си за бюджета, предложен от неговия кабинет, и с това го подтикнаха да обяви предсродни избори. \"Евронюз\" го определя като \"социалиста, който иска да е безспорен лидер\". Той вече възкръсна като феникс веднъж, след като през 2016 г. за известно време бе изгонен от ръководството на ПСОЕ заради вътрешен бунт, но успя да си върне управлението. Икономистът от Мадрид, подценяван и в партията си, и извън нея, показва, че човек всъщност трудно може да се справи с него, продължава базираната в Брюксел телевизия. Първият премиер атеист от края на режима на Франко насам е смятан дълго време за \"аутсайдер\" в партията си. Критиците му изтъкват в подкрепа на тази теза факта, че ПСОЕ, най-старата испанска партия, управлявала най-дълго по време на демокрацията, е постигнала и най-лошите си резултати именно докато той я оглавява. Според него обаче отговорът на този процес, засегнал левите партии в цяла Европа, трябва да е опит за приближаване до обикновените граждани.", "date": "2019.04.25", "title": "Педро Санчес - \"аутсайдерът\", успял да стане премиер на Испания"}
{"url": "https://www.dnevnik.bg/sviat/2019/04/25/3425834_jertvite_na_atentatite_v_shri_lanka_sa_po-malko_ot/", "text": "Жертвите на атентатите, извършени миналата седмица, на католическия Великден, в Шри Ланка, са с около 100 по-малко от 359-те, за които бе съобщено. Това заяви в телефонно интервю за \"Ройтерс\" главният директор на здравните служби на Шри Ланка Анил Джасингхе. По думите му загиналите може да са \"250 или 260\". \"Не мога да кажа точно. Има толкова много части от тела, че е трудно да се посочи точна бройка\", каза той. /БТА", "date": "2019.04.25", "title": "Жертвите на атентатите в Шри Ланка са с почти 100 по-малко от обявените"}
{"url": "https://www.dnevnik.bg/bulgaria/2019/04/25/3425830_kandidatut_za_evrodeputat_ot_gerb_marin_zahariev_ne_e/", "text": "Десетият в листата на ГЕРБ к андидат за евродепутат  и зам.-кмет на Смолян Марин Захариев е скрил от Антикорупционната комисия, че от 6-7 години живее в апартамент и ползва помещения, собственост на фирмата \"Кей Зет Проджект\", пише  смолянският сайт \"Отзвук\" . В декларацията, подадена пред Комисията за противодействие на корупцията и за отнемане на незаконно придобитото имущество (КПКОНПИ) на 8 юни 2018 г. в раздел \"Чуждо недвижимо имущество\" Захариев е написал \"Нямам нищо за деклариране\".  Законът за противодействие на корупцията задължава хората, които заемат висши публични длъжности, да декларират чуждото имущество над 10 хил. лева, което трайно ползват, независимо от основанията и условията на ползване. За \"трайно ползване\" според същия закон се смята период по-дълъг от 3 месеца в рамките на една календарна година. \"Това беше една новост, която се въведе миналата година, и нямаше ясно тълкувание\", коментира Захариев  в интервю за \"Отзвук\" . \"Имаше някакви тълкувания, че трябва да се декларира кое колко се ползва през половината, през цялата година. Сега до 15 май действително аз ще декларирам, че апартаментът се ползва и от нас\", казва още зам.-кметът, който е юрист и ръководи \"Правната дирекция\" на Община Смолян. Апартаментът в центъра на града, който той обитава, е на третия етаж с площ от 63 кв. м. и е закупен напълно обзаведен от фирма \"Кей Зет Проджект\" ЕООД на 3 септември 2012 година за 72 505 лева. Собственик на дружеството е по-големият брат на Марин Захариев Костадин Захариев. Парите за апартамента Цената на апартамента е платена на два пъти от \"Кей Зет Проджект\" ЕООД. На 2 август 2012 г. е внесена сумата от 7 249.61 лева. На 8 август 2012 г. \"Интернешънъл Асет Банк\" отпуска на Марин Захариев 40 хил. лева заем. Към тях \"купувачът\" добавя още 25 000 лева, и на 10 агуст е преведен остатъкът от 65 255.39 лв. Така фирмата с капитал от 10 лева, регистрирана непосредствено преди сделката - на 30 юли 2012 г., придобива недвижим имот \"с инвестиционна цел\" за 72 хил. лева, пише \"Отзвук\". От купуването му обаче досега - в продължение на 7 години, в апартамента живее Марин Захариев. \"Тук съм с чиста съвест, не му плащам наем. Ако сме искали да правим нещо скрито и нередно, винаги можем да пуснем някакъв символичен наем\", заявява зам.-кметът пред \"Отзвук\". Финансовите отчети на \"Кей Зет Проджект\", публикувани в Търговския регистър, потвърждават това. Сред тях обаче липсват тези за 2012 г. и 2013 г. В отчета от 2014 г. (за предходната 2013 г.) приходите от дейността на дружеството са само 3 хил. лв. от услуги, а разходите са 1000 лв. за външни услуги и 2 хил. лв. за амортизации. Парите за покупка на апартамента – 65 хил. лв., са отнесени към \"други задължения\" \"над 1 година\". През следващите 2014, 2015 и 2016 г. в \"Кей Зет Проджект\" ЕООД няма движение на парични потоци, няма приходи, няма разходи. През 2018 г. Костадин Захариев дори подава пред Търговския регистър декларация, според която през 2017 г. дружеството му не е осъществявало дейност. Фирма без дейност и приходи, но с покупка на апартамент  Въпреки че от придобития апартамент \"Кей Зет Проджект\" не печели нищо, фирмата продължава да купува имоти в същата сграда, отбелязва \"Отзвук\". През 2013 г. тя се сдобива с три съседни помещения на приземния етаж в същата сграда \"за складове\" с площ от 23.7 кв. м. за 6 856 лв. – по-малко от 300 лв. на кв. м. На 28 декември 2016 г. дружеството на Захариев прави още една супер сделка – купува общи части в съседство с трите \"склада\" за 3 800 лева и ги обединява в ново помещение от 40 км. м. – вписано в нотариалния акт като \"жилище, апартамент\". На следващата година дружеството на Захариев придобива за 6 500 лева още две помещения с площ 17 км. м. Така за около 17 хил. лева \"Кей Зет Проджект\" се сдобива с 56 кв. м. жилищна площ. Не става ясно как са оформени счетоводно тези покупки, при положение, че дружеството не е осъществявало дейност и няма никакви парични потоци, отбелязва \"Отзвук\". В годишните финансови отчети не са отразени нито нови заеми, нито допълнителни парични вноски, имотите липсват и като дълготрайни активи в баланса на дружеството. И студио за красота на ниска цена Освен братът на Марин Захариев, и съпругата му Екатерина Захариева придобива имот в същия блок – Студио за красота \"Кукла\", което е на две нива главната улица в града. Продавач на двата имота, от които е оформено студиото, е дружеството \"Свефис\", собственост на Светослава Фисинска от Смолян. Единият е с площ 62.95 кв. м., а другият 15.28 кв. м. и право на строеж, или общо 78.23 кв. м. Цената, която плаща Захариева за студиото, е 48 хил. лева, или 615 лв. за квадратен метър – доста под данъчната оценка на имота, която е почти 68 хил. лв. Дружеството \"Свефис\" ЕООД продава студиото за красота на Екатерина Захариева, след като е било оборудвано по европейски проект за 18 хил. лева. А сделката е извършена две години преди да изтече петгодишния срок, в който Светослава Фисинска се е задължила да запази предназначението и собствеността на придобитото оборудване. В декларацията пред КПКОНПИ в графата произход на 48-те хиляди лева, с които съпругата му Екатерина е закупила студиото за красота, Марин Захариев отбелязва: \"спестявания на съпругата ми и семейството й\".  Марин Захариев: Собствеността, която притежаваме със съпругата ми, напълно отговаря на получаваните от нас доходи \"През 2012 година чрез своята фирма брат ми закупи апартамент от 63 кв. м. /2 стаи/ с инвестиционна цел. Придобит е на публична продан и на пазарна цена. В унисон с горепосочената цел апартаментът се отдаваше под наем. В тази покупка финансово се включихме цялото семейство, като една част от средствата бяха осигурени с банков заем от 40 000 лв., който изтеглих аз, а другата е от лични средства на семейството на стойност 32 000 лв. Заемът беше изплатен за 3-4 години с общи усилия. На един етап, когато създадохме семейство с моята съпруга, решихме със съгласието на брат ми да използваме гореописаното жилище\", написа вчера зам.-кметът на Смолян Марин Димитров във \"Фейсбук\". \"Семеен съм от края на 2014 г. От следващата година съпругата ми, която работи с майка си от години, започват да изплащат помещение, предназначено за салон за красота. Повече от половината сума е платена през 2015 г. с лични спестявания на баба, майка и дъщеря, които са продали и цялото си имущество в Русия. След 2 години помещението на стойност 48 000 лв. е напълно изплатено и през 2017 г. съпругата ми го придобива.  Пред него има табела за финансиране, осигурено по програма. Проектът е изпълняван от предишните собственици, но не касае помещението. За да бъдат коректни спрямо параметрите на проекта, те ползват по договор за наем едно работно място в салона. Съпругата ми няма никакво отношение към проекта\", разяснява още той. Обяснения за имуществото и кредитите си Димитров дава и  в интервю за \"Отзвук\" .", "date": "2019.04.25", "title": "Кандидатът за евродепутат от ГЕРБ Марин Захариев не е декларирал, че живее в чуждо жилище"}
{"url": "https://www.dnevnik.bg/evropa/2019/04/25/3425842_makron_predloji_po-lesno_svikvane_na_referendumi_no/", "text": "Френският президент Еманюел Макрон заяви днес, че започнатите след избирането му реформи трябва да продължат въпреки кризата, провокирана от демонстрациите на \"жълтите жилетки\", предаде \"Франс прес\", цитирана от БТА. Той също така обяви, че ще улесни правилата за свикване на референдуми, защото иска \"хората да се чувстват по-силно въвлечени в демократичния процес\". По думите му правителството планира и даработи за промяна в пенсионните правила и допуска данъчни облекчения на стойност до 5 млрд. евро, пише \"Ройтерс\". Същевременно французите \"трябва да работят повече, защото живеят повече\". Президентът обаче добави, че може да се справи \"и по-добре\", пише в. \"Монд\". Макрон заяви това на пресконференция, на която изложи предложенията си, формирани след националния дебат, започнал след антиправителствените протест. Обръщението му към французите по тези въпроси бе планирано за миналата седмица, но  бе отложено заради пожара  в парижката катедрала \"Нотр Дам\". Според Макрон реформите на правителството отговарят на стремежите на френския народ. \"Мисля, че текущите и бъдещите реформи в нашата страна не трябва да бъдат спирани, тъй като те в много голяма степен отговарят на стремежите на нашите съграждани. Предприетите мерки през тези първи две години в много отношения бяха справедливи\", въпреки че вероятно невинаги бяха \"достатъчно бързи, радикални и хуманни\", отбеляза френският президент. Протестите на \"жълтите жилетки\" продължават от месеци, като демонстрантите настояват правителството да промени икономическата си политика. Френски и световни издания отбелязват, че за Макрон не е обичайно да дава пресконференции.", "date": "2019.04.25", "title": "Макрон предложи по-лесно свикване на референдуми, но защити болезнените реформи"}
{"url": "https://www.dnevnik.bg/sport/2019/04/25/3425862_dermendjiev_levski_shte_se_vurne_kum_godinite_v_koito/", "text": "Треньорът на \"Левски\" Георги Дерменджиев очаква в следващите години отборът да се върне към големите успехи. \"Мисля, че до година-две нещата ще бъдат много по-добре. \"Левски\" ще се върне към онези години, в които е побеждавал и е бил шампион\", заяви Дерменджиев в навечерието на мача с \"Берое\". \"Берое\" в последните години се очертава като отбор, който търпи развитие. Имаше едно залитане от няколко мача, които ги загубиха. Искам да изиграем мача така, както трябва и да победим, за да зарадваме феновете\", каза треньорът на сините. \"Знаете, че имахме голяма група от контузени и наказани играчи. В момента имаме хора, които се връщат и аз съм доволен от това. Промените по състава ще бъдат в рамките на нормалното. На мен ми харесва обстановката, в която има напрежение и има изисквания.\"", "date": "2019.04.25", "title": "Дерменджиев: \"Левски\" ще се върне към годините, в които е побеждавал и е бил шампион"}
{"url": "https://www.dnevnik.bg/politika/2019/04/25/3425864_vurhovniiat_administrativen_sud_othvurli_jalbata_na/", "text": "Върховният административен съд остави без разглеждане  жалбата на БСП  срещу решение на Централната избирателна комисия, с което беше регистрирана формация от партии под името \"Коалиция за България\", съобщи Би Ти Ви. Определението на съда не подлежи на обжалване. БСП атакува изборната регистрация, след като и социалистите, и АБВ твърдяха, че притежават правата върху името \"Коалиция за България\". В края на март  лидерът на АБВ Румен Петков обяви създаването на \"Коалиция за България\" , която ще участва в евроизборите. З а водач на листата ѝ беше посочен икономистът Боян Дуранкев.  Освен АБВ в обединението са още \"Обединен блок на труда Български лейбъристи\", \"Българска партия Либерали\", \"Възраждане на Отечеството\", \"Българска левица\", \"Движение за социален хуманизъм\" и политически движение \"Социалдемократи\". След обявяването на името на коалицията лидерът на БСП Корнелия  Нинова реагира, като обяви, че създателят на АБВ Георги Първанов се опитва да се върне в политиката през задния вход , като краде името на собствената си партия, за да помогне на нейния опонент. Новото обединение взима ползваното повече от десет години от БСП и няколко малки партии име \"Коалиция за България\". С него Георги Първанов спечели президентските избори прз 2001 г., а социалистите - парламентарните избори през 2005 г., когато Сергей Станишев стана премиер. Междувременно в интервю за Би Ти Ви днес зам.-председателят на БСП Деница Златева обяви, че депутатите от партията може да се върнат в парламента след евроизборите и да поискат предсрочни избори.", "date": "2019.04.25", "title": "Върховният административен съд отхвърли жалбата на БСП за името \"Коалиция за България\""}
{"url": "https://www.dnevnik.bg/photos/2019/04/25/3425561_fotogaleriia_svetovnite_snimki_na_denia_-_25_april/", "text": "Момент от церемония, отбелязваща 104-та годишнина от Първата световна война в Галиполи, Турция.", "date": "2019.04.25", "title": "Фотогалерия: Световните снимки на деня - 25 април 2019 г."}
