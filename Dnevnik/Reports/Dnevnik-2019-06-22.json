{"url": "https://www.dnevnik.bg/sport/2019/06/22/3928622_fotogaleriia_otkrivaneto_na_vtorite_evropeiski_igri_v/", "text": "Вторите   бяха открити със зрелищна церемония в Минск. До 30 юни 3667 състезатели от 50 държави ще премерят сили в 19 вида спорт.", "date": "2019.06.22", "title": "Фотогалерия: Зрелищното откриване на вторите европейски игри"}
{"url": "https://www.dnevnik.bg/politika/2019/06/22/3928661_prokuror_triabva_da_stane_glaven_prokuror_spored/", "text": "Прокурор трябва да заема поста главен прокурор, който се овакантява през есента, каза министърът на правосъдието Данаил Кирилов в предаването \"Седмицата\" по \"Дарик радио\". Той допусна възможността това да бъде и човек, който се занимава с наказателно право. Не игнорирам наказателните съдии, допълни Кирилов. Според него президентът Румен Радев, като участник в последния елемент от процедура по избор на главен прокурор, има право да заяви, че ще наблюдава тази процедура. Преди няколко дни Кирилов каза, че  няма да предлага кандидат за главен прокурор , но направи уговорката, че си запазва вратата отворена, ако процедурата започне да се изкривява. Кирилов смята, че ако предложи име, веднага неговата кандидатура ще бъде атакувана, че е кандидатура на управляващото мнозинство. Главният прокурор Сотир Цацаров  предложи процедурата по избор на негов наследник  да започне възможно най-рано - на 15 юли, а изслушването на кандидатите и гласуването да стане на 14 ноември на заседание на пленум на ВСС. Кирилов пак се зарече, че ще подаде оставка Не би следвало да се преекспонира тази тема, но потвърждавам, че ще подам оставка, ако след 31 октомври продължи мониторинга на страната, каза още министър Кирилов. Той смята, че основния проблем е на България за мониторинга е доверието, въпреки, че това не е в списъка с изискванията на Европейската комисия. Ние следва да дадем максимум гаранции, за това, че имаме утвърждаване на върховенството на правото и борба с корупцията, каза Кирилов. Той добави, че формалните критерии за това са присъди. Ние се гневим към корупцията, но не правим следващата стъпка, да повишим изискванията към самите себе си, смята Кирилов. Ако целта бил Лозан Панов, това щяло да се случи Друга тема в разговора бе отговорността на тримата големи в съдебната система (председателите на Върховния касационен съд, Върховния административен съд и главният прокурор)  как да се води разследване срещу тях, ако възникне такава необходимост. Попитан директно трябва ли Лозан Панов да подаде оставка Кирилов отговори така: Ако Лозан Панов бе целта, това щеше отдавна да се случи. После добави, че е обещал да не говори по този въпрос и няма да отговори на въпроса. Миналата седмица  Кирилов представи публично проекта  си за законодателни промени, които позволяват разследване на \"тримата големи\", като обясни, че отговаря на изискванията в докладите на Европейската комисия и препоръките, отправени в тях. В същото време от Комитета на министрите, отговарящ за изпълнението на решенията на Европейския съд по правата на човека (ЕСПЧ), заявиха ден в официално съобщение, че комитетът \"не е поставял изискване за промяна на процедурата за освобождаване от длъжност (или за разследване) на председателите на върховните съдилища на България\". Проектът за промени в закона на Кирилов бе посрещнат с  критики и от други десет неправителствени организации  малко след като бе обявен публично.", "date": "2019.06.22", "title": "Прокурор трябва да заеме поста на Сотир Цацаров, смята Данаил Кирилов"}
{"url": "https://www.dnevnik.bg/biznes/2019/06/22/3928662_ministerstvoto_na_turizma_privlicha_bulgari_na_more_s/", "text": "За поредна година Министерството на туризма обявява инициатива, с която се опитва да задържи българите да почиват през лятото в България въпреки проблемите по Черноморието. Този път започва инициативата \"Денят за вас\", която ще започне с участието на община Бургас на 25 юни. Проектът предвижда в един ден през лятото всички музеи и други туристически обекти на територията на съответната община да са с вход свободен, съобщава ведомството. Целта е по този начин да се привлекат повече посетители заради културно-историческите забележителности и атракциите в района. Така ще бъде надграден и обогатен основният морски туристически продукт и гостите и жителите на общината ще могат да се запознаят с богатото наследство в съответния регион, посочва в съобщение до медиите ведомството. Уточнява, че \"Денят за вас\" е част от инициативите на Министерството на туризма в сътрудничество с бизнеса и местните власти за стимулиране на вътрешния туризъм и че е един от фокусите в работата ни през 2019 г., обявени в началото на годината с посланието \"Естествено в България\". Община Бургас първа ще отвори вратите на музеите си като част от инициативата. На 25 юни (вторник) с вход свободен ще са 10 емблематични туристически обекта за морската община. Авиомузей Бургас, Къща музей \"Петя Дубарова\", Музей на остров \"Св. Анастасия\", Исторически музей, Етнографски музей, Археологически музей, Природонаучен музей, Туристически комплекс \"Акве Калиде\", Културен център \"Морско казино\" и Бургаска художествена галерия \"Петко Задгорски\" ще посрещат безплатно туристи през целия ден. Всички желаещи да посетят атракциите могат да намерят повече информация за работното време и точните адреси на официалната страница на община Бургас. В инициативата \"Денят за вас\" ще се включат и редица други морски общини. На 11 юли 2019 г. в Китен посещението на експозицията за подводна археология \"Тайни на морското дъно\" също ще бъде безплатно за гостите и гражданите на града. Община Приморско, която ще се присъедини към проекта на 2 септември 2019 г., е анонсирала, че ще отвори следните туристически обекти на своята територия за свободен достъп на туристи: Тракийско скално светилище \"Бегликташ\", Исторически музей-Приморско, Експозиция \"Българската Ясна поляна\", с. Ясна поляна. В Поморие \"Денят за вас\" ще се проведе на 6 септември с атракциите Исторически музей Тракийска гробница и Музей на солта. На 21 септември обектите към Исторически музей-Балчик също ще бъдат с вход свободен. Инициативата е отворена и към нея могат да се присъединят и други общини както по Черноморското крайбрежие, така и във вътрешността на страната.", "date": "2019.06.22", "title": "Министерството на туризма привлича българи на море с безплатни за ден музеи"}
{"url": "https://www.dnevnik.bg/kultura/2019/06/22/3921420_otkus_ot_unfuk_yourself_zareji_kolebaniiata_jivotut_te/", "text": "Запознайте се с Гари Джон Бишъп, родом от Глазгоу, най-новото явление в областта на самопомощта! След \"Тънкото изкуство да не ти пука\" на бял свят се появи този свеж и конкретен наръчник за разгръщане на личностния потенциал, който предлага безпардонен и прям подход, чиято цел е да ви помогне да преодолеете ограниченията, които сами си налагате. Писнало ви е да се чувствате прецакани? Ако е така, Гари Джон Бишъп ви предлага отговор. Тук той дава инструменти и съвети как да се освободите от бремето на вътрешните колебания и да разгърнете своя истински потенциал. \"Събудете се и осъзнайте, че вие сте истинско чудо\", казва той. \"Ето какво сте забравили: вие сте страхотно човешко същество.\" Пречат ви не другите хора, не дори и обстоятелствата, които възпрепятстват способността ви да преуспявате, пречи ви негативният вътрешен монолог, който непрестанно звучи в главата ви. В Unfu*k Yourself Бишъп ви превежда през поредица от седем убеждения: Готов съм. Програмиран съм за победа. Мога да се справя. Приемам несигурността. Аз не съм това, което мисля; аз съм това, което правя. Аз съм непоколебим. Не очаквам нищо и приемам всичко. Вие заслужавате да водите мечтания от вас живот – вземете се в ръце! Unfu*k Yourself ще ви покаже как да преодолявате разводи, загуби, провали, здравословни проблеми и неблагополучия в работата, ще ви върне способността да се борите с живота и ще ви научи да се справяте с проблемите си, като поемате отговорност.\" - Reader’s Digest Ако харесвате книги за самопомощ, които предлагат конкретни съвети, потърсете Unfu*k Yourself на Гари Джон Бишъп, чиято цел е да помогне на читателите, които се чувстват прецакани, да се справят с предизвикателствата по пътя им. В нея ще намерите инструменти и съвети, за да се преборите с негативния вътрешен монолог и да разгърнете потенциала си. - Bustle В челната десeтка бестселъри на Audible \"Най-продаван\" бестселър на Amazon Бестселър на IndieBound Бестселър на Globe & Mail Бестселър на Publishers Weekly Хиляди фенове, сред които доста мъже на определена възраст... са запалени по прямия подход на Бишъп. – The Times В неговия прям, \"анти-вуду\" и съпричастен подход дори най-големи скептици по отношение на самопомщта ще могат да открия нещичко за себе си. – The Glasgow Herald Роден и израснал в Шотландия, Гари заминава за САЩ през 1997 г. Това му открива пътя към света на личностното развитие и по-конкретно на онтологията и феноменологията, които той усърдно изучава в продължение на няколко години, преди да стане старши програмен директор на една от водещите в света компании за личностно развитие. Дълги години той обучава по програмите на компанията хиляди хора по света, като междувременно изучава и е повлиян от философите Мартин Хайдегер, Ханс Георг Гадамер и Едмунд Хусерл. В резултат на това Гари създава свое собствено направление, наречено \"урбанистична философия\". Движеща сила и цел на работата му е да помага на хората да променят живота си в положителна посока. Подходът му, конкретен и практически насочен, му печели все повече последователи, привлечени от простотата и приложимостта на неговата философия в реалния живот. Гари живее във Флорида със съпругата си и тримата им сина. Събудете се. Вие сте истинско чудо. Какво ви пречи да живеете по най-добрия начин? Повечето хора ще обвинят за това другите хора, липсата на пари, работата си или неблагоприятни обстоятелства. Нито едно от тези обяснения няма значение. След десетилетия работа с хора като консултант по личностно развитие Гари Джон Бишъп е открил, че съществува само една пречка: вие самите. Ако се обиждате лесно, престанете да четете. Тази книга не е за вас. Ако обаче търсите книга, която да ви помогне да откриете всичко, което някога сте искали, стаено дълбоко във вас като източник на потенциал, който просто чака да бъде проявен, имате късмет. Unfu*k Yourself е наръчник за примирените и обрулените от ежедневието, манифест за истинска промяна в живота и разгръщане на собственото ви величие. Житейският път на Гари Джон Бишъп започва в Глазгоу. Неговата решителност и остроумие съставляват неотменна част от безпардонния му и прям подход като консултант. В съчетание с обучението си на световно ниво Гари развива въздействаща комбинация от ефективност и способност да прониква дълбоко в същността на клиентите си и да изважда наяве вътрешните им проблеми, които ги обсебват и им пречат да се преборят с предизвикателствата на живота. Умението му да вдъхновява и разширява личностния потенциал на хората оказва такова съдбоносно влияние върху живота им, каквото рядко се среща в индустрията. Изключителната проницателност на Гари и неговият дългогодишен опит му позволяват да намира \"ключ\" към всеки клиент и да го насочва по пътя, който разкрива най-добре истинската му същност. С невероятна точност той определя онова, което е необходимо за осъществяване на истинска промяна. Успехът на Гари и бързото му издигане до старши програмен директор на една от водещите в света организации за личностно развитие е доказателство, че той всеотдайно и ангажирано търси и открива онова, което е възможно да направи всеки човек, с когото работи. Гари не твърди, че е идеален. Сблъсквал се е с достатъчно житейски проблеми и не прикрива недостатъците си със сладки приказки. Използва опита си на човек и консултант от световна класа, за да наставлява и помага на хората да вдигат летвата на собствените си способности много по-високо, отколкото някога са мислили за възможно. Именно този опит го прави уникален автор. Неговото умение сбито да формулира огромната онтологична и феноменологична философия в достъпна и въздействаща книга е ненадминато. Той е твърдо решен да направи света по-различен и написването на настоящата книга представлява част от тази решимост. Работата е там, че съм напълно отдаден на това, да помагам на хората и да променям истински живота им. Говоря за промяна, която би ги накарала да поемат по различен от вчерашния път, за да насочат живота си към нови и удовлетворяващи посоки. Обикновено в категорията \"книги за самопомощ\" виждаме предимно книги от типа \"корпоративна психология\" или книги, които приканват хората да заявят мечтите си или да променят начина, по който мислят, или да се фокусират върху изобилието. Всичко това на мен лично ми звучеше като някаква вуду магия, която те разсейва от онова, което наистина би те накарало да промениш живота си. Исках да напиша книга, която те вдъхновява да се изправиш, да поемеш пълна отговорност за действията си и да прекъснеш стереотипите, които следваш. Преди лайф коучингът не беше нещо, което ме е интересувало особено. Струваше ми се, че куп безпомощни хора проповядват тези психоглупости, за да търсят отговори, които не съществуват. Когато погледна назад, осъзнавам, че подобна арогантност е била като шеллак в мисленето ми. Чак когато достигнах до криза в своя живот, тръгнах по пътя на собствения си растеж и себеоткритие и поех нещата в свой контрол. Оттам се появиха пукнатините в моята арогантност. Този процес ще продължи, докато умра. Човек никога не е свършен факт. На по-късен етап от собственото си развитие осъзнах, че имам умението да предавам нататък наученото, затова в последните десетина години съм се фокусирал върху това. В този процес аз сам съм си опитното зайче. Огледах се за твърдения и убеждения, които помагат на мен самия, и включих в книгата онези, които са ми помогнали да внеса осезаема промяна в живота си. На голяма част от тях се уповавам и до днес. Ключовият фактор в книгата е да позволиш на себе си да разучиш и вникнеш сам в същността на тези убеждения. Да ги изпробваш в истинска област от живота си, в която си в застой или не можеш да продължиш напред. Да позволиш на себе си тези убеждения да ти повлияят и да те вдъхновят. Ако успееш да го направиш, животът ти ще се превърне в кладенец от безкраен потенциал. Научил си се на най-ценното в живота. Че можеш да се справиш. С всичко. Любимото ми е \"готов съм\". За едно човешко създание това е много дръзко самоопределящо убеждение – и е приложимо във всяко действие в живота, което е нужно да предприемеш. Готовността е магическо състояние, но за съжаление, повечето хора не обръщат достатъчно внимание на това. Бих казал, че най-трудното е \"не очаквам нищо и приемам всичко\". През повечето време в живота си се съпротивляваме и се борим с онова, което не можем да приемем – че някои хора правят така, че някои неща просто стоят по този начин. Разбирам, че това е нещо, което е в пълен разрез с интуицията на човек, че така сме програмирани. Онова, срещу което се съпротивляваме, продължава със силата на собственото ни съпротивление. Нещата, които сме приели, не ни се отразяват. И това ни позволява да се съсредоточим върху истински важните неща в живота. Трудното е човек да осъзнае какво означава за него самия да приеме. Всички убеждения се отнасят за теб. Всичко започва с теб самия – всяка емоция, всяко преживяване, всяка мисъл, всяка стратегия и всеки провал. Превърнали сме се в машини, които обвиняват – обвиняваме работата си, обвиняваме партньора си, родителите си, финансовото си положение и дори самите себе си, а нито едно от тези неща не ни помага да повишим качеството на постиженията и радостта от живота ни. Това е един от начините да водим живота си, но трябва да си дадеш сметка, че всеки път, когато търсиш извън себе си обяснение на живота си, се превръщаш в жертва. Истинските постижения, истинският успех и задоволството започват, като поемеш отговорност и пречупиш зависимостта си от обяснение. Няма никакво значение защо си там, където си. Важното е ще направиш ли нещо по въпроса. Много просто. Обещайте си нещо и го спазете. Нека действията ви започнат да се координират с това обещание. Дали ще става въпрос да станете сутрин, когато сте се зарекли да го направите, да идете на фитнес или да ограничите разходите до 75 долара седмично, спазете обещанието и продължете да надграждате този мускул, докато не започне да издържа на все по-приключенски обещания. Успехът е много тясно свързан с това, доколкото умеете да спазвате обещанията, които си давате.", "date": "2019.06.22", "title": "Откъс от \"Unfu*k Yourself. Зарежи колебанията, животът те очаква\" на Гари Джон Бишъп"}
{"url": "https://www.dnevnik.bg/politika/2019/06/22/3928665_dbg_iska_diasno_obedinenie_za_mestni_izbori_v_sofiia_i/", "text": "В София трябва да се направи дясно обединение за местните избори. Повече от 1 кандат в дясно-център в София е нещо опасно. Това каза заместник-председателят на Движение \"България на гражданите\" (ДБГ) Найден Зеленогорски пред \"Дарик\". Той смята, че трябва да има обединение в градове, като Шумен, Видин, Пловдив и други областни центрове. Решението на ДБГ за местните избори е местните структури на партията да решат с кого да се коалират. Според него на местни избори \"традиционната десница\", традиционно се справя добре. Зеленогорски припомни, че на евроизборите партията му не участва, след като не успя да завърши преговорите с \"Демократична България\", но призова да се подкрепят \"демократичните кандидати\". Те са постъпили така \"за да няма братоубийствена война\". Мисля, че идва време на един голям проект дясно-център, в парламента всички да са на масата, каза Зеленогорски. Той е на мнение, че коалицията \"Демократична България\" трябва да бъде разширявана и тя е наченка на алтернатива. \"Алтернатива вдясно не се прави с 6%\", каза Зеленогорски и припомни, че на европейските избори \"демократите\" имат над 4%, колкото е прага за влизане в парламента, само в 7 града. Зеленогорски е на мнение, че трябва да се намалят субсидиите, защото сега предимство получват само големите партии в парламента. Той добави, че сега проучват германския модел за финансиране на политическите партии и ще предложат регресивен модел. В Германия субсидии получават партии представили се добре и на европейским и местни избори, каза още Зеленогорски. Той добави, че ако няма чисто финансиране олигарсите ще посегнат на партиите. С процедурна хватка промените в Закона за държавния бюджет за 2019 г. за намаляване на партийната субсидия от 11 на 1 лв. на глас на парламентарните избори  бяха оставени за гледане  в следващата парламентарна седмица. Миналата седмица бюджетната комисия в парламента  направи няколко допълнени я към основната промяна за намаляване на субсидиите, предложена от премиера Бойко Борисов. Бе прието предложението на управляващите общините и държавата да предоставят безвъзмездно офиси на политическите партии, както и това на ДПС да отпадне ограничението физически и юридически лица да финансират политическите формации. В досега действащите разпоредби дейността на политическите партии се финансира от собствени приходи и от държавна субсидия. ", "date": "2019.06.22", "title": "ДБГ иска дясно обединение за местните избори в София и големите градове"}
{"url": "https://www.dnevnik.bg/sviat/2019/06/22/3928667_sasht_vkljuchiha_v_cherniia_spisuk_pet_tehnologichni/", "text": "САЩ включиха в черния списък пет китайски компании, които се занимават със суперкомпютри, като ги определиха за заплаха за националната сигурност и прекратиха достъпа им до американска технология, която е от решаващо значение за тях, предаде Асошиейтед прес, цитирана от БТА. Решението, взето вчера от министерството на търговията на САЩ, може да усложни преговорите между президента Доналд Тръмп и неговия китайски колега Си Цзинпин идната седмица, целящи намаляване на напрежението в търговските спорове между двете най-големи световни икономики. Въпросните компании са производителят на суперкомпютри \"Сугон\", Институтът по компютърни технологии Уси Цзяннан и три дъщерни предприятия на \"Сугон\". \"Сугон\" и институтът \"Уси Цзяннан\" участват в усилието на Китай за развитие на производството на компютри, които да подпомагат военната модернизация. Черният списък забранява на американски фирми да продават технология на китайски компании, без да имат правителствено разрешение за това. Миналия месец министерството на търговията включи в черния списък телекомуникационния гигант \"Хуавей\", засилвайки напрежението с Пекин. Тръмп наложи мита от 25 процента на китайски внос на стойност 250 млрд. долара и се готви да се насочи към други вносни стоки на стойност 300 млрд. долара, като по този начин вносните мита ще обхванат практически всичко, внасяно от Китай. Пекин отговори с мита върху американски продукти. Преговорите за решаване на спора бяха прекъснати миналия месец. Но Тръмп и Си трябва да се срещнат идната седмица на срещата на високо равнище на Г-20 в японския град Осака, за да способстват за продължаване на преговорите. Американската администрация изпраща смесени сигнали преди срещата в Осака, посочва АП. В жест, който прилича на проява на добра воля към Китай, вицепрезидентът на САЩ Майк Пенс отложи своя реч, планирана за понеделник във вашингтонски мозъчен тръст, където се очакваше той да критикува китайския комунистически режим. Специалистът по проблемите на Азия Тами Овърби, старши директор в консултантската фирма \"Макларти\", каза, че \"изглежда странно\" администрацията на Тръмп да отлага речта на Пенс и след това да включва още китайски компании в черния си списък. На 15 май президентът Тръмп подписа указ за въвеждане на режим на извънредно положение за защита на информационно-комуникационната инфраструктура на САЩ от външни заплахи, припомня ТАСС. През август 2018 г. Тръмп забрани с указ правителствени учреждения на САЩ да използват оборудване, произведено от \"Хуавей\" и компанията ZTE (Зет Ти И).", "date": "2019.06.22", "title": "САЩ включиха в черния списък пет технологични китайски компании"}
{"url": "https://www.dnevnik.bg/bulgaria/2019/06/22/3928669_redakciiata_na_duma_osumna_s_razbita_vrata/", "text": "Днес в. \"Дума\" осъмна с разбита врата, съобщи пресцентърът на БСП. \"БСП осъжда този вандалски акт. Това е поредното посегателство върху свободните медии у нас\", се посочва в съобщение на партията. Подаден е сигнал за извършеното престъпление до органите на реда. Очакваме извършилите да бъдат намерени и подведени под отговорност, посочва партията. По-късно МВР съобщи, че сигнал за мъж, във видимо нетрезво състояние, който е счупил входна стъклена врата на офис, е получен около 2.30 часа тази нощ. Пристигналият незабавно на адреса полицейски патрул е установил, че клиент на нощно заведение, обърквайки вратите на бара с вход на съседен офис, не успял да влезе и в афекта си е счупил стъклената врата на офиса с намираща се наблизо саксия. Той е задържан с полицейска мярка до 24 часа. В съобщението не се уточнява дали става дума за редакцията на \"Дума\".", "date": "2019.06.22", "title": "Редакцията на \"Дума\" осъмна с разбита врата"}
{"url": "https://www.dnevnik.bg/photos/2019/06/22/3928677_snimka_na_denia_peikata_na_aktrisata/", "text": "Почетен знак на любимата пейка на Невена Коканова от днес ще напомня за нея, съобщи БНТ. Тя се намира в градинката на \"Свети Седмочисленици\" в София. Именно там след репетиции в Сатиричния театър наричаната често първа дама на българското кино е обичала да сяда. \"Аз харесвам, когато се отдава почит на хора, които заслужават да не бъдат забравени. и това е един много хубав маниер, с нещо не така фрапантно и набиващо се на очи, но човек като седне тук ще си спомня за нея, така ще я държи жива в паметта, което е много ценно\", коментира Цветана Манева, цитирана от телевизията.", "date": "2019.06.22", "title": "Снимка на деня: Пейката на актрисата"}
{"url": "https://www.dnevnik.bg/skorost/2019/06/22/3927805_principno_nov_hibrid_shte_svalia_razhoda_na_gorivo_s/", "text": "Принципно нов хибрид, комбиниращ бензинов двигател и два електромотора, ще позволява 80% от времето в града колата да се придвижва на ток, което би намалило разхода на гориво с около 40 на сто. Той е разработен от алианса \"Рено Нисан Мицубиши\" и плановете са да се вгражда в около 17 различни модела на групата. Първата кола, която ще получи хибридната инсталация, ще е петото поколение на \"Рено Клио\". Колата се чака в България през септември, но реално първите хибридни модификации ще се появят догодина. Пестящата гориво технология използва 1.6-литров бензинов двигател с директно впръскване с мощност малко над 87 конски сили. Към него са прикрепени и двата електрически агрегата. Основният електромотор, който се използва за задвижване на колата и генериране на ток, за зареждане на батерията при спиране и движение по инерция, е с мощност 35 киловата (почти 47 конски сили). Вторият двигател на ток е 15-киловатов (малко над 20 конски сили) и играе ролята на стартер за \"запалване\" на бензиновия двигател. Освен това синхронизира оборотите, за да осигури по-плавно превключване на предавките, тъй като колата няма съединител. Любопитна подробност е, че при движение на ток се използват две предавки, а при ползване на бензиновия мотор те са четири. Хибридната система на алианса \"Рено Нисан Мицубуши\" използва батерия с капацитет 2 киловатчаса, която е монтирана под задната седалка. Така багажният обем не е по-малък, отколкото на моделите с бензинов двигател (между 391 и 1069 литра). Предимство на хибридната система е и ниското тегло - едва 30 килограма. Как работи Що се отнася до принципа на работа на хибридното \"Рено Клио\", в случая то ще потегля всеки път на ток, като ще използва електричеството и при движение с ниска скорост - при пълзене в задръстване например. При поддържане на постоянна скорост ще се използва бензиновият двигател. В моментите, когато педалът на газта не е натиснат и колата е в режим на спиране, традиционният мотор няма да работи, а електромоторът ще генерира ток, като ще се ползва и за моторна спирачка. При плавно намаляване на скоростта спирачките на практика няма да се използват, а това ще става от съпротивлението на електромотора. Когато водачът настъпи рязко педала на газта, едновременно ще работят както бензиновият мотор, така и електрическият, за да се осигури добра динамика. Каква ще е общата системна мощност за момента не се съобщава. Няма данни също за динамиката и разхода на гориво, тъй като не са направени съответните замервания. Очакванията са динамиката на хибридното \"Рено Клио\" да е близка до тази с най-мощния бензинов двигател (1.3, 130 к.с.), който се ускорява от място до 100 км/ч за 9 секунди. Разходът в градски условия пък би трябвало да е по-нисък от този на дизела, тоест под 4 на сто. До излизането на хибридното \"Рено Клио\" на пазара купувачите могат да избират между три бензинови и два дизелови мотора. Любопитното е, че еднолитровият бензин с турбо вече е 100 конски сили вместо 90.", "date": "2019.06.22", "title": "Принципно нов хибрид ще сваля разхода на гориво с 40% в градски условия"}
{"url": "https://www.dnevnik.bg/sport/2019/06/22/3928679_neostariavashtata_grozdeva_napravi_rekord_na/", "text": "Ден преди да навърши 47 години, Мария Гроздева продължава да изумява със спортното си дълголетие на високо ниво. Тя и Самуил Донков откриха българското участие на вторите европейски олимпийски игри с рекорд. Двамата подобриха върховото постижение за Европа в квалификациите в дисциплината за смесени отбори на 10 м въздушен пистолет. Гроздева и Донков завършиха с 581 точки в пресявките. Впоследствие обаче българският тим свали нивото и завърши на седмо място с резултат 148 точки. Руснаците Виталина Бацарашкина и Артьом Черноусов спечелиха дисциплината, с което грабнаха първите златни медали от игрите в Минск. Гроздева е най-успешната българка в спортната стрелба. В края на април  тя заслужи квота за седма поредна олимпиада , като ще участва на игрите в Токио през 2020 г.", "date": "2019.06.22", "title": "Неостаряващата Гроздева направи рекорд на европейските игри"}
{"url": "https://www.dnevnik.bg/razvlechenie/2019/06/22/3928704_fotogaleriia_purviiat_den_na_festivala_frankofoli/", "text": "Снощи в Благоевград бе открито петото издание на фестивала \"Франкофоли\", който тази година се провежда на 21 и 22 юни. Пред повече от 15 хил. души в парк \"Македония\" организаторът Жерар Пон откри фестивала и пожела на публиката да се срещат така всяка година през следващите поне 30.", "date": "2019.06.22", "title": "Фотогалерия: Първият ден на фестивала \"Франкофоли\""}
{"url": "https://www.dnevnik.bg/sviat/2019/06/22/3928710_mik_djagur_otnovo_e_v_dobra_forma_na_scenata_sled/", "text": "Мик Джагър показа добра форма по време на първия концерт на \"Ролинг стоунс\", след като претърпя сърдечна операция през април и групата отложи турнето си в Северна Америка. Легендарната британска рок група поднови турнето си \"Без филтър\" с концерт в препълнения чикагски стадион \"Солджър фийлд\" Мик Джагър, който е на на 75 години, излезе на сцената в Чикаго демонстрирайки обичайното си добро настроение с вдигнат за поздрав юмрук. Звездата още през май увери феновете си, че е добре и се възстановява, като публикува видео в Twitter, на което се вижда как танцува в звукозаписно студио. Създадената през 60-те години на миналия век рокбанда, чийто настоящи членове са Мик Джагър, Кийт Ричардс, Чарли Уотс и Рони Ууд, има над 40 турнета зад гърба си, което прави \"Ролинг стоунс\" една от най-успешните групи за всички времена. Турнето си \"Без филтър\" започна в Европа през септември 2017 година, като последният им концерт на Стария континент беше през юли 2018 година. Обиколката на рокаджиите генерира приходи от 116 милиона долара през миналата година, което я класира сред 10-те най-печеливши турнета за 2018 г. Процедурата, описана от списанието, е известна под името транскатетрална аортна смяна на клапата (transcatheter aortic valve replacement, TAVR). Тя е все по-често използвана алтернатива на хирургическата смяна на клапата, която изисква отварянето на гръдния кош. Обикновено TAVR съкращава престоя в болница и срока за възстановяване на пациента, отбелязва Ройтерс.", "date": "2019.06.22", "title": "Мик Джагър отново е в добра форма на сцената след сърдечна операция"}
{"url": "https://www.dnevnik.bg/sport/2019/06/22/3928608_salah_i_egipet_zapochnaha_s_pobeda_v_kupata_na_afrika/", "text": "Домакинът в Купата на африканските нации Египет започна с победа участието си в турнира, след като надви с 1:0 Зимбабве. \"Фараоните\" стигнаха до успеха с попадение на Махмуд Трезеге още през първото полувреме. Силен мач направи звездата на домакините Мохамед Салах, който беше най-добрия играч на терена. Той изкара пълни 90 минути, като почти всяка атака минаваше през него, а в голяма част от мача Салах се нагърби и с организаторски функции. Принос в двубоя да има само един гол имаше вратарят на Зимбабве Едморе Сибанда, който направи невероятен мач. Стражът отрази много опасни удар, а два пъти спря и Салах. Сибанда беше безпомощен само в 41-ата минута, когато Трезеге излъга трима в жълти екипи и стреля в далечния ъгъл, за да се разпише. Египет и Зимбабве са в група А, където са още Демократична република Конго и Уганда. Купата на африканските нации се провежда за пръв път през лятото и с 24 отбора. Турнирът продължава до 19 юли.", "date": "2019.06.22", "title": "Салах и Египет започнаха с победа в Купата на Африка"}
{"url": "https://www.dnevnik.bg/analizi/2019/06/22/3928591_nad_700_mln_lv_sa_izharcheni_v_narushenie_prez_2018_g/", "text": "Поддръжниците на правителствените програми, бюджетните субсидии и държавните предприятия твърдят, че у нас основната причина да не се постигат добри резултати е липсата на достатъчно средства. Това не е вярно. Българската администрация разполага с огромен ресурс за постигане на целите, които преследва, и в осъществяването на публичните политики, които е формулирала. За 2019 г. държавният бюджет ще похарчи над 44 млрд. лв. Този ресурс, обаче, все повече се харчи не според правилата. За 2018 г. е ясно, че: - Редовно не се организират обществени поръчки - Налице е директно договаряне, вместо отворена поръчка - Нерядко не се събират оферти - Субсидии не се изразходват по предназначение. От проверката на АДФИ за 2018 г. на обществените поръчки е видно, че За 2018 г. АДФИ е проверило 1204 обществени поръчки на стойност от 1 386 811 952 лв., от които в 614 на стойност от 728 830 846 лв. са установени нарушения. Както е видно на графика 1 делът на обществените поръчки с нарушения е най-висок от 2014 г. насам. Последващата стъпка при установяване на нарушенията е АДФИ да предприеме съответните мерки. Ето какви са те: - Издадени са 363 наказателни постановления (37% от актовете) – по тях са наложени глоби и имуществени санкции общо в размер на 306 229 лв. - Прекратени са 29 бр. административно-наказателни производства (3 %); - По приключилите 319 бр. (32.5%) административно-наказателни производства на съответните лица са изпратени писмени предупреждения, че при повторно нарушение ще им бъде наложено административно наказание; - Административно-наказващият орган предстои да се произнесе по 270 бр. (27,5%) административно-наказателни преписки. Изводите са очевидни:   С нарастването на парите в държавния бюджет нарастват и злоупотребите; – варират от предупреждение и стигат до имуществени санкции, които за 2018 г. са в размер на 0,04% от регистрираните 700 млн. лв. неправилно разходвани средства. Най-тъжният извод, обаче е, че целите, които се преследват, не са постигнати – нито има по-добро здравеопазване, нито по-качествено образование, нито пък по-добра съдебна система. И няма изгледи да има промяна. В над 44% от поръчките с нарушения са открити съществени нарушения. Това означава, че не са спазени принципите на ЗОП за публичност и прозрачност, за свободна конкуренция и за равнопоставеност и недопускане на дискриминация. В 105 случая не са проведени процедури за възлагане на обществени поръчки (на стойност 27 272 550 лв.) при наличие на всички законови основания за това. В 10 случая (на стойност 7 068 965 лв.) са неоснователно проведени процедури на договаряне без обявление. В 95 случая (на стойност 5 073 107 лв.) не са събрани оферти чрез публикуване на покана или обява за възлагане на обществени поръчки. При 38 обществени поръчки е установено, че възложителите са поставили условия, които дават предимство или необосновано ограничават участието на кандидатите в процедурите, а при 24 случая са сключвани анекси към договори за обществени поръчки, с които са изменяни цени, и срокове за изпълнение. Нарушенията и нередностите при изпълнението на обществените поръчки в общините продължават да са значителен дял – около една трета от поръчките с нарушения са при тях (графика 3), като стойността им е над 483 млн. лв. Съществените нарушения на общинските поръчки са на стойност над 74 млн. лв. Дружествата с държавно и общинско участие в капитала бележат голям брой нарушения (217 бр. поръчки), но на по-ниска стойност (155 млн. лв., от които съществените нарушения са на стойност над 46 млн. лв.). Отчетени са нарушения на Закона за счетоводството и други нормативни документи, свързани с: - вярното и точно представяне на имущественото и финансово състояние на предприятията в годишните финансови отчети - документалната обоснованост на стопанските операции - нецелево разходване на предоставени субсидии от държавния бюджет (в размер на 1 837 004 лв.) - нарушения на нормативни актове, уреждащи бюджетната, финансово-стопанската или отчетната дейност, например: изразходване на средства, предоставени за зимно поддържане и снегопочистване на общински пътища не по предназначение; невъзстановяване в законоустановения срок на неусвоени целеви средства за предходни години; поети ангажименти за разходи, които не са включени в бюджета на общините; натрупани нови задължения за разходи над максимално допустимите и др. АДФИ е установила нарушения и при договорите за изпълнение на проекти в европейски средства.", "date": "2019.06.22", "title": "Над 700 млн. лв. са изхарчени в нарушение през 2018 г. и влошаването продължава"}
{"url": "https://www.dnevnik.bg/evropa/2019/06/22/3928350_dobra_zaplata_i_natovaren_grafik_kakvo_e_da_si/", "text": "Той пилотира изпълнителната власт на ЕС, ръководи екип, в който се говори на много езици, преговоря с най-големите световни лидери, но няма нито самолет, нито ведомствено жилище. Новият председател на Европейската комисия ще встъпи в длъжност на 1 ноември и в четвъртък на европейска среща на високо равнище  се обсъждаха кандидатите за него . Според настоящия титуляр - Жан-Клод Юнкер от Люксембург, \"това е работа на пълен работен ден, по 18 часа дневно\". Владеенето на английски е задължително, френският е допълнително предимство, както и всеки друг европейски език. Петгодишният мандат може да бъде повторен само веднъж. Ето какви са прерогативите и задачите на тази длъжността: Непривлекателен кабинет Човекът, който е лицето на Европа, има офис на 13-ия етаж на \"Берлемон\", сграда с кръстовидна форма, построена през 60-те години на мястото на бивш манастир (откъдето идва името й) и обновена в края на миналия век след 15-годишно отстраняване на азбест. Тя няма нищо общо с блясъка на Елисейския дворец или канцлерството в Берлин. Разположена е в доста сив квартал, който носи името на родения в Люксембург французин Робер Шуман, един от бащите - основатели на Европа. Пред \"Берлемон\", от другата страна на \"Рю дьо ла Лоа\", улицата, която е почти като минаваща през града магистрала, се намира съветът, където по няколко пъти годишно се събират държавните и правителствените ръководители на съюза. Тази сграда, наречена \"Юстус Липсиус\" (по името на белгийския хуманист от 16-и век), постоянно напомня на председателя на Европейската комисия, че правомощията му са ограничени, тъй като лидерите на държавите от ЕС и Европейският парламент вземат решенията въз основа на негови предложения. Тлъста заплата Заплатата е следната: 27 903.32 евро бруто на месец (облагани с 45 процента данък), към които всеки месец има добавка за квартира от 4185.50 евро и 1418.07 евро за разходи. Ако има дете, което да издържа, председателят на еврокомисията получава добавка от 410.11 евро и помощ за ученик от 100.18 евро. За сравнение, френският президент печели много по-малко: неговата месечна заплата е 15 140.45 евро бруто заедно с всички добавки. Председателят на еврокомисията няма служебно жилище. Затова има две възможности - да живее в един от многобройните апартаменти в европейския квартал, да наеме къща в престижните и зелени общини Волув Сен Пиер или Волув Сен Пиер/Сен Ламбер или Укл, т.е. във фламандската част Тервюрен, или, както г-н Юнкер, да спи в хотел. За пътуванията си председателят на еврокомисията трябва да ползва редовни полети като всички. Служители от 28 държави Председателят на еврокомисията има под свое ръководство около 33 хил. служители, които са от 28-е държави членки (ако се стигне до Брекзит, те ще са 27). Основният работен език е английският и това ще остане така, дори ако Обединеното кралство напусне съюза. Другите два работни езика са френският, чието влияние значително намаля след разширяването на ЕС на Изток, и немският. Под прякото ръководство на председателя е Колегиумът на 27-те комисари, по един от всяка от останалите държави в ЕС. Председателят ги избира на базата на предложения на страните членки. След това трябва да бъдат одобрени от Европейския парламент. Датчанката Маргрете Вестагер, кандидат за председателския пост на еврокомисията, обеща да има балансирано разпределение между мъже и жени. Заседания на еврокомисията в сряда Под ръководството на своя председател Европейската комисия предлага законодателство, задължително за целия ЕС, следи за зачитането на конкуренцията между предприятията, като евентуално налага глоби и договаря търговски споразумения между ЕС и целия свят. Комисията се събира на заседание един път седмично, най-често в сряда в Брюксел, но веднъж месечно заседава във вторник в Страсбург. Един път годишно, през септември, председателят на еврокомисията изнася реч за състоянието на евросъюза на пленарно заседание на Европейския парламент в Страсбург, донякъде по образец на американския президент, който говори през януари пред Конгреса. /БТА", "date": "2019.06.22", "title": "Добра заплата и натоварен график: Какво е да си председател на еврокомисията"}
{"url": "https://www.dnevnik.bg/detski_dnevnik/2019/06/22/3928255_domatena_supa_s_chubrica/", "text": "Тази доматена супа е семпла и много лесна за приготвяне. А необходимите продукти в този момент от годината (все пак навън е жарко лято) се намират във всеки български дом – сладки, зрели под жарките слънчеви лъчи, домати, лук, чесън и няколко стръка прясна чубрица. Изберете добре узрели домати. Дали ще са розови или червени, не е чак от такова значение, но е важно да бъдат добре узрели, за да притежават характерната за тях приятна сладост. Необходими продукти  750 гр. домати 60 г лук 1-2 скилидки чесън 2 с.л. зехтин 200 мл вода 6-7 стръка прясна чубрица сол Начин на приготвяне Нарежете лука и чесъна на ситно. Обелете доматите и ги настържете на едро ренде или ги смелете в кухненски робот или чопър. Тази рецепта лесно може да се превърне в чудесен летен сос, който да добавите към печени зеленчуци. Много добре си подхожда с печени чушки и патладжан. По-смелите, които обичат експериментите, може да го използват като сос към безглутенова паста или пица. Може дори да го използвате като основа за рататуй. В рубриката \" Ваканция, ура 2019\"  ще откриете още рецепти - за телешки кюфтета с тиквички и печени чушки, пица с блат от тиквички и кайсиев сладолед с босилек.", "date": "2019.06.22", "title": "Доматена супа с чубрица"}
{"url": "https://www.dnevnik.bg/tehnologii/2019/06/22/3928523_izkustveniiat_intelekt_zamursiava_prirodata_i/", "text": "Не само копаенето на криптовалути и дигиталните услуги потребяват много енергия - развитието и обучаването на изкуствения интелект има сериозен въглероден отпечатък, но и скъпият достъп до възможностите му задълбочава неравенството в технологичния сектор, като дава преимущество само на гигантите. Това обясняват изследователите в нов доклад, публикуван този месец от Масачузетския университет в Амхърст и отбелязан и от Масачузетския технологичен институт. В него се посочва, че енергията и разходите за обучение на модели, с които машините да разбират и използват човешки език, поглъща значителни ресурси в \"новото поколение големи мрежи, обучавани с изобилно количество данни\" и тенденцията ще се задълбочи, ако сегашният модел се запази. Подобренията в сектора \"зависят от това дали са достъпни изключително големи изчислителни ресурси, които изискват също толкова съществено потребление на енергия.\" Разходите за хардуер и електричество, които възникват, са сериозни, такъв е и въглеродният отпечатък на тензорните процесори, създадени от \"Гугъл\" специално за машинното самообучение на невронни мрежи, продължава текстът. И тук напредъкът е подобен на този с биткойн - някога стационарни компютри бяха основните инструменти за \"копаенето\" (също включващо сложни изчислителни операции), а днес вече индустриалният мащаб продължава да се разраства и това само увеличава хардуерните, финансовите и енергийните изисквания, причинявайки и по-голямо отделяне на емисии в околната среда. Разходите се увеличават хиляди пъти \"Обучаването на най-високотехнологичен модел изисква значителни изчислителни ресурси, които изискват сериозно количество енергия, заедно с финансови разходи и цената за околната среда. Изследователската и развойна дейност за тези модели увеличава с хиляди пъти тези разходи, тъй като изисква повторно обучение (на невронни мрежи - бел. ред.), за да се експериментира с архитектурата и хиперпараметрите им,\" обясняват авторите. Последната дума включва всички стойности, които се задават на изкуствения интелект, преди той да започне да бъде обучаван. Дори за съвсем леки допълнителни настройки на моделите, даващи минимално подобрение, е необходима много енергия. \"Докато преди десетилетие повечето модели за обработка на естествен език (преобразуване на човешки език в данни и обратното - бел. ред.) можеха да са обучат или разработят на лаптоп или сървър, много от тях днес изискват голямо количество специазиран хардуер като графични процесори (за обработка на графични изображения, GPU, бел. ред) и тензорни процесори, ограничавайки достъпа до тези модели с висока точност по финансови причини.\" При обучение за подобряване на \"крайната точност\" на модела се наблюдава \"експлозия\" на разходите за околната среда, а при някои от техниките реалните ползи са много малки. Например обучението на един от моделите, т. нар. Трансформатор, използван за ефикасен и точен машинен превод, отделя 82 кг еквивалент на въглероден диоксид и струва между 289 и 981 долара. Това е около една осма от въглеродните емисии, произведени от полет между Ню Йорк и Сан Франциско, продължават авторите. При прилагане на търсене в невронната архитектура - похват за фина настройка - отпечатъкът набъбва до 28.4019 тона или 315 такива полета, пет пъти колкото емисиите на средностатистическа американска кола от началото до края на употребата ѝ. Твърде скъпо Освен това финансовата цена на търсенето в невронната архитектура за обучение на \"Трансформър\" е между 942.9 хил. и 3.2 млн. долара. Тези разходи изключват множество академични изследователи от дейност, свързана с машинното самообучение, и го оставят в ръцете на компаниите, които предлагат услуги за изчисление в облак (cloud computing) с достатъчна изчислителна мощ - \"Амазон\", \"Майкрософт\", \"Гугъл\" и други. Цената \"не е по силите на всички, които искат достъп\" и повечето модели, изучавани в текста, дори не са разработени в академичните среди. Свеждането на научноизследователска дейност в областта до лабораториите на бизнеса е опасно за креатимността в сектора, но и създава естествена бариера. Много изследователи, дори да имат добри идеи, не могат да ги осъществят по тази причина. Затвърждава се и цикълът, в който \"богатите стават още по-богати\" - успешни и добре финансирани групи получават още финансиране за дейността си. Облачните изчисления се оказват принудителни за всички, които искат да започнат работа в тази насока. Всичко това означава, че са нужни \"съвместни усилия на индусктрията и академичния сектор\", за да се насърчат изследвания за създаване на по-ефикасни алгоритми, както и на \"хардуер, който изисква по-малко енергия\" за намаляване на въглеродния отпечатък.", "date": "2019.06.22", "title": "Изкуственият интелект замърсява природата и подхранва неравенството"}
{"url": "https://www.dnevnik.bg/sport/2019/06/22/3928611_striiming_platformata_dazn_beleji_rust_na_prihodite_ot/", "text": "Онлайн платформите за  излъчване на съдържание и стрийминг услуги  са сред най-бързо развиващия се бизнес. В света на спорта ударно навлезе базираната във Великобритания DAZN, която вече придоби права за излъчване на някои от най-големите шампионати и състезания. Проучване на анализатора на данни Sensor Tower определи DAZN като най-доброто спортно приложение за май. Платформата бележи огромен ръст на приходите в последната година. Само през последния месец те възлизат на 11.5 милиона долара, повече от девет пъти повече, отчетени през май 2018 г. Ръстът на приходите е 950%, което е рекорд за стрийминг платформа. Потребителите в САЩ представляват 35% от пазара на DAZN, докато Япония също заема голям дял с 6.5%. Страната в Далечния Изток е ключов пазар през лятото, след като DAZN излъчва Копа Америка в Япония, а националният отбор участва в турнира. Наскоро беше отчетен и рекорд по гледаемост. Освен САЩ и Япония, другите пазари, на които се предлага DAZN са Италия, Испания, Бразилия, Канада и Германия. На второ място след DAZN се нарежда приложението на ESPN – ESPN+, а приходите му са 4.7 милиона долара. Това е пет пъти от предходната година. DAZN притежава правата за някои от най-големите шампионати. Платформата излъчва Висшата лига в Канада, както и в Испания, където предава и  стартовете от MotoGP . Експанзията продължи и в  Южна Америка, където DAZN  ще излъчва Серия А и френската Лига 1 на територията на Бразилия. Преди това компанията подписа договор с боксьора Канело Алварес, който е  най-скъпият в историята . Срещите на мексиканския боксьор ще бъдат излъчвани ексклузивно от DAZN за срок от пет години, за което Канело получи 365 милиона долара.", "date": "2019.06.22", "title": "Стрийминг платформата DAZN бележи ръст на приходите от 950%"}
{"url": "https://www.dnevnik.bg/razvlechenie/2019/06/22/3925336_fotogaleriia_meril_striip_na_70_godini/", "text": "Американската актриса и носителката на три награди \"Оскар\" и осем \"Златен глобус\", Мери Луиз Стрийп е родена на 22 юни 1949 г. в Съмит, Ню Джърси и днес навършва 70 години.", "date": "2019.06.22", "title": "Фотогалерия: Мерил Стрийп на 70 години"}
{"url": "https://www.dnevnik.bg/sport/2019/06/22/3928614_voleibolistite_se_opitaha_no_vzeha_samo_geim_ot/", "text": "Мъжкият национален отбор по волейбол на България допусна седма загуба в десетия си мач от Лигата на нациите. Възпитаниците на Силвано Пранди отстъпиха с 1:3 (20:25, 25:21, 19:25, 14:25) при гостуването си на олимпийския шампион Бразилия. Най-резултатни за българите бяха Цветан Соколов и Розалин Пенчев, които завършиха съответно с 14 и 12 точки. За Бразилия Йоанди Леал се отчете с 15. Националите показаха добра игра на блок, като записаха цели 12 точки срещу 9 за бразилците по този показател. Голямата разлика обаче дойде от по-големия брой грешки на българите, които сбъркаха 33 пъти срещу 20 за южноамериканците. Двата отбора ще се срещнат отново в началото на август във  Варна, където ще се проведе олимпийската квалификация . В групата са още Египет и Пуерто Рико, като отборите ще играят всеки срещу всеки по веднъж, а победителят се класира за игрите в Токио. С едва три победи България остава на 12-о място в Лигата на нациите. Националите предстои да изиграят още два мача в Бразилия срещу Русия и Германия.", "date": "2019.06.22", "title": "Волейболистите опитаха, но взеха само гейм от олимпийския шампион"}
{"url": "https://www.dnevnik.bg/politika/2019/06/22/3928678_kmetut_na_plovdiv_shte_sanira_pametnici_na_kulturata/", "text": "Кметът на Пловдив Иван Тотев иска да санира паметници на културата, което е незаконно. Това се разбира от писмо на неправителствената организация Гражданска инициатива за опазване на културно-историческото наследство Пред БНР кметът е съобщил, че общината ще разгледа проекти за саниране на над 50 сгради. \"Приоритет ще е културната инфраструктура, паметниците на културата, сгради в зони за въздействие и ансамбли в централната градска част и Капана\", съобщава радиото. \"Технологичният процес на саниране на каквато и да било сграда предполага увеличаване на външните й размери, което автоматично променя автентичните й архитектурни пропорции! Подменя автентичният й вид! Нещо повече – в случая се използват неприсъщи за епохата на построяване на сградата-паметник материали\", пише в писмо на сдружението, което е адресирано до Тотев, мнистъра на културата, Боил Банов, директора на Националният институт за недвижимо културно наследство (НИНКН) Даниела Джуркова и медии. Смисълът на Венецианската харта е насочен главно към запазване в автентичен вид на всички параметри на, който и да било паметник и на който дух намерението Ви да санирате посочените по-горе сгради противоречи. Венецианската харта не допуска неадекватни на епохата на строеж материали, какъвто фибранът, използван за санирането е\", пише в писмото. В него се припомня, че дори в Наредбата за топлотехническите нормативи има текст, който гласи, че за сгради-паметници на културата нормативните изисквания не важат. От сдружението завяват, че всеки такъв проект трябва да бъде съгласуван с НИНКН и молят Тотев да им предостави копия на съгласувателните становища на НИНКН за сградите-паметници на културата, които е планирал да санират.", "date": "2019.06.22", "title": "Кметът на Пловдив ще санира паметници на културата, сдружение протестира"}
{"url": "https://www.dnevnik.bg/razvlechenie/2019/06/22/3928223_gradski_detektiv_oh_bania_oh_kef/", "text": "По изчисления на хидролози в софийското поле всяка секунда се изливат няколкостотин литра минерална вода. Но какво общо има това с една английска пътешественичка от 18 век и с картината \"Турска баня\", която днес виси в \"Лувъра\"? В новия си епизод подкастът  \"Градски детектив\"  възкресява славното минало на софийските минерални бани и се чуди не трябва ли все пак да направим нещо със всичката тази вода?  \"Градски детектив\" е подкаст за градски легенди и моменти от културната и архитектурната история на българските градове. \"Дневник\" е медиен партньор на проекта, финансиран във втория си сезон от програма \"Култура\" на Столична община. Следете епизодите  през понеделник на сайта на проекта  и през уикенд  в специалната метатема на \"Дневник\" . Можете да ги чуете и по БНР - програма \"Христо Ботев\", през понеделник в предаването \"Аларма\" или да се абонирате и във  всички приложения за подкасти.", "date": "2019.06.22", "title": "Градски детектив: Ох, баня, ох, кеф..."}
{"url": "https://www.dnevnik.bg/sviat/2019/06/22/3928618_chovekut_koito_razvali_praznika_na_erdogan/", "text": "Турският президент Реджеп Тайип Ердоган хвърли \"тежката артилерия\" в битката за кметския пост на Истанбул. Роденият в Източния Анадол Бинали Йълдъръм е смятан за силно религиозен и може да се похвали не само с успешна политическа кариера - той притежава корабна компания, която сега се управлява от неговите деца. Йълдъръм е ветеран в турската политика: редом с финансовия министър и зет на Ердоган - Берат Албайрак - той е може би най-важният съратник на турския президент. Приятелството между двамата датира от 1990-те години. Двамата се познават още от времето, когато Ердоган беше кмет на Истанбул. Йълдъръм, който е завършил корабно инженерство, ръководеше тогава фериботния транспорт на Истанбул. След като през 2002 година ПСР спечели парламентарните избори в Турция, а Ердоган малко по-късно стана и министър-председател на страната, той прие Йълдъръм в най-близкото си обкръжение. Дълги години Бинали Йълдъръм беше почти без прекъсване министър на транспорта, а през 2016 Ердоган го направи и министър-председател на Турция. Нищо друго не свидетелства по-силно за огромната лоялност на Йълдъръм към турския президент, отколкото референдумът за промяната на конституцията през 2017 година. Тогава Йълдъръм се включи много активно в кампанията за превръщането на Турция в президентска държава, макар това да означаваше същевременно и премахването на министър-председателския пост, който той заемаше. Ердоган изпрати \"най-добрия си човек\" На местните избори, проведени на 31 март, Ердоган искаше на всяка цена да задържи властта в Истанбул, защото знаеше колко важен е 15-милионният град на Босфора за собственото му политическо оцеляване. Затова той изпрати в битката за Истанбул \"най-добрия си човек\". Управляващата партия беше дотолкова сигурна в неговия успех, че започна да разпространява плакати, на които Йълдъръм вече благодареше на избирателите за изборната си победа, макар че преброяването на гласовете изобщо не беше приключило. Но очевидно радостта е била прибързана: един подценяван кандидат развали празника на Ердоган. Социалдемократът Екрем Имамоглу беше напълно непознат на турските избиратели – освен на тези в столицата Истанбул. Дори и най-смелите прогнози не предричаха шансове на 49-годишния кандидат на опозицията. Той обаче успя да изпревари с малко Йълдъръм и дори встъпи в кметската длъжност. След това обаче Ердоган внесе жалба в Избирателната комисия, която анулира изборния резултат, след което се наложи повторение на изборите. Имамоглу беше 5 години кмет на истанбулския район Бейликдюзю. Той има три деца, роден е в Трабзон, край бреговете на Черно море, където е израснал в семейство на предприемачи - фамилията му притежава средно голяма строителна фирма. Убеден кемалист  Имамоглу е смятан за либерален и прогресивен политик. По време на предизборната си кампания той обичаше да повтаря, че е последовател на Кемал Ататюрк и смята за особено важни неговите идеи за демокрацията, секуларизма и равните шансове. Имамоглу направи истински фурор с това, че през краткото време, в което беше кмет на Истанбул, постави над бюрото си портрет на Ататюрк. Талантът на Имамоглу да демонстрира своята близост с народа безспорно му помогна за изборната победа в края на март. Докато повечето представители на социалдемократическата Републиканска народна партия (РНП) са възприемани като прекалено елитарни, Имамоглу говори на езика на народа. В Истанбул той често може да бъде видян да разговаря с минувачи по улиците и да проявява загриженост и интерес към неговите проблеми. Независимо от прогресивната му ориентация, Имамоглу е избираем и за повечето консервативно-религиозни турски граждани: в предизборната кампания през март, по време на Рамазана, той спазваше мюсюлманския ритуал и дори можеше да бъде видян да цитира Корана. Символ на помирението? За мнозина турци Имамоглу е личността, която може да допринесе за помирението в турското общество. По време на телевизионния си дуел с Йълдъръм, Имамоглу увери, че иска да прекрати поляризацията и да стимулира единството на турското общество. Това подейства като балсам на много негови сънародници. Независимо от изненадващото анулиране на изборната му победа, Екрем Имамоглу върви уверено към нов изборен успех: само дни преди повторното гласуване на 23 юни той водеше с 6% пред опонента си Йълдъръм. А ако наистина победи, не е изключено да се превърне в политик с общонационално значение. Много жители на Истанбул, например, го сравняват с президента Ердоган, който в началото на своята кариера също олицетворяваше промяната, а след като стана кмет на Истанбул покори и цялата република.", "date": "2019.06.22", "title": "Човекът, който развали празника на Ердоган"}
{"url": "https://www.dnevnik.bg/biznes/2019/06/22/3928616_remontite_po_trakiia_se_ochakva_da_prikljuchat_do/", "text": "Ремонтните работи по трасето на автомагистрала \"Тракия\" трябва да приключат до края на юни, обяви пред \"Нова телевизия\" Иван Досев, член на Управителния съвет на Агенция \"Пътна инфраструктура\". Той увери и че пътната агенция прави всичко възможно с ресурса, с който разполага, да облекчи трафика. Срокът за \"Тракия\" малко по-дълъг, но ние упражняваме натиск върху изпълнителите да работят по-усилено, за да може да освободим трафика и да няма стеснения, обяснява Досев. Стесненията, които ще останат и през летния сезон, са на \"Хемус\" на двата виадукта на 20 и на 37 км, обясни той. Досев допълни, че другото стеснение ще бъде на тунел \"Витиня\". \"Там работите са доста по-сложни и изискват доста по-голяма подготовка. Към момента се правят аварийни укрепвания, но тече проектиране, за да се преведе този тунел и тези две тръби към всички необходими нормативни изисквания\", каза още той. Ремонтът се очаква да продължи до края на годината. Напомни, че през 2017 година бе ремонт на дясната тръба на тунел \"Витиня\" и на тунел \"Ечемишка\" За лятото са планирани само тези три ремонта. \"Ще освободим движението, за да може да облекчим максимална степен пътуването и да осигурим в максимална степен здравето и живота на ползвателите на пътищата\", допълни Досев.  Досев допълни, че опасни съоръжения към момента няма. \"Там където има опасно съоръжения или опасен път, ние затваряме съоръжението или ленти. По такъв начин се регулира движението съвместно с колегите от \"Пътна полиция\", за да може да се избегне застрашаването на живота на хората\", обясни той. ", "date": "2019.06.22", "title": "Ремонтите по \"Тракия\" се очаква да приключат до края на юни"}
{"url": "https://www.dnevnik.bg/bulgaria/2019/06/22/3928638_sled_analiz_na_izminalite_10_godini_shte_resha_da_se/", "text": "Попитана дали възнамерява да се кандидатира отново за кмет на София, Йорданка Фандъкова обясни пред Би Ти Ви, че първо ще направи анализ на изминалите 10 г., в които е била кмет. \"Когато наближат изборите, ще взема решение и ще го обявя публично. Сега наистина имаме страшно много работа. Вече 10 години работя като кмет на София, явявала съм се три пъти на избори – това са тежки мажоритарни избори, където заставаш със своята биография, с това, което си свършил, с визията си, с плановете си и най-вече с гаранцията, че можеш да реализираш тези планове. Това е комплекс от фактори, които ще анализирам внимателно, и тогава ще взема своето решение, и ще го обявя публично\", обяви Фандъкова. Смяната на материали при ремонта на ул. \"Граф Игнатиев\" не води до финансова щета на общината. Това каза кметът на София Йорданка Фандъкова след като вчера обвинението срещу бившия зам.-кмет на София Евгени Крусев заради злоупотреби по длъжност влезе в съда. Във връзка с повдигнатото обвинения на Крусев за подмяна на част от материалите при ремонта на ул. \"Граф Игнатиев\", Фандъкова коментира, че тази замяна е станала по искане на електротранспорта, който експлоатира тази линия. Това се е случило след решение на експертен съвет с подписите на 29 души. \"Искам да кажа, че този проект е огромен и е дело на много специалисти, инженери, проектанти\", отбеляза тя. \"Всъщност смяната не води до финансова щета на общината. Това, което е признато на изпълнителя като вложени материали е с по-ниска стойност, от това, което е заложено в тяхната оферта\", заяви Фандъкова. \"За мен поуките са ясни. Трябва да има много ясна отговорност на всеки етап. Аз се постарах със санкциите и търсенето на отговорност на всеки от участници – всеки трябва да носи тази отговорност – проектантът, надзора, изпълнителя\", добави тя. ", "date": "2019.06.22", "title": "След анализ на изминалите 10 години ще реша да се кандидатирам ли за кмет, обяви Фандъкова"}
{"url": "https://www.dnevnik.bg/biznes/2019/06/22/3928521_marinela_i_vetko_arabadjievi_sa_se_razdelili_s_edin_ot/", "text": "Докато Маринела и Ветко Арабаджиеви са в ареста след екстрадирането им от Испания дойде новината, че са се разделили с един от емблематичните си хотели - петзвездният \"Виктория палас\" в Слънчев бряг. Цената на сделката е 50 млн. лв., като това я прави най-голямата в туризма за сезона, съобщава в последния си брой  \"Капитал\" . Купувач е \"С.Б. Роял Хотелс\", информацията за която води следите към основателите на групировката СИК Красимир и Николай Маринови, по-известни като братята Маргини, както и към третия брат от фамилията - Димитър, който не е показвал пряко присъствие в престъпния свят, посочва изданието. Маринела и Ветко Арабаджиеви са в обект на внимание от страна на прокуратурата от лятото на миналата година, когато бяха извършени обиски в хотел \"Маринела\" в София, в \"Марица\" в Пловдив и в домовете им. Беше съобщено за открити големи суми в кутии за обувки. Синът им Вълчо бе арестуван като в момента е пуснат под парична гаранция от 500 хил. лв. Родителите му бяха екстрадирани от Испания и са в ареста в София. Сделката за хотела е от средата на май тази година. DBank разрешава да се извърши частично заличаване на особения залог на \"Виктория груп корпорейшън\". Обектът е на 30 метра от брега на морето и е сред гигантите в Слънчев бряг - с 485 двойни стаи, 42 мезонета, 16 единични стаи, 42 студиа. Материалният интерес, заявен в имотния регистър по сделката, е за 50.3 млн. лв., като обаче колко е крайната цена е трудно да се каже. Новият собственик \"С.Б Роял Хотелс\" поема и 23 млн. лв. дълг към Българо-американска кредитна банка. В сайта за резервации Booking.com вече е обявено, че хотелът има нов мениджмънт.", "date": "2019.06.22", "title": "Маринела и Ветко Арабаджиеви са се разделили с един от хотелите си"}
{"url": "https://www.dnevnik.bg/sport/2019/06/22/3928711_barselona_ili_juventus_-_luksozniiat_izbor_na/", "text": "Да си на 19 години и да си искан усилено от шампионите на Испания, Италия и Франция е нещо, с което не може да се похвали всеки футболист на тази възраст. Капитанът на  \"Аякс\"  Матайс де Лихт прикова погледите към себе си с впечатляващо представяне и  умения на лидер , като сега има лукса да избира къде да продължи кариерата си. Централният защитник беше определян за сигурно ново попълнение на \"Барселона\" , който преди това привлече съотборникът му в \"Аякс\" Френки де Йонг срещу 75 милиона евро. Сега в челна позиция за подписа на Де Лихт е \"Ювентус\", твърди \"Скай спортс\" в Италия. Според информацията 19-годишният тийнейджър е избрал да заиграе в италианския шампион, който ще плати 70 милиона евро за трансфера. Де Лихт беше в основата на силния сезон на \"Аякс. Тимът записа дубъл в Холандия и стигна до полуфиналите на Шампионската лига, като беше на секунди от това, да се класира за финала в турнира. Ди Лихт се утвърди в националния отбор на Холандия, който стигна до сребърните отличия в Лигата на нациите след загуба от Португалия във финала. След двубоя Де Лихт призна, че звездата на \"Ювентус\" Кристиано Роналдо се е опитал да го убеди да се присъедини към италианския шампион. \"В началото не го разбрах добре. Бях малко изненадан и се засмях, но не казах нищо\", заяви Де Лихт след случката с Роналдо.", "date": "2019.06.22", "title": "\"Барселона\" или \"Ювентус\" - луксозният избор на 19-годишната звезда на \"Аякс\""}
{"url": "https://www.dnevnik.bg/bulgaria/2019/06/22/3928717_deset_dushi_sred_koito_deca_postradaha_pri_katastrofa/", "text": "Десет души пострадаха леко при катастрофа на пътнически микробус и лека кола. Ударът е станал на разклона за Априлци, на пътя между селата Българене и Малиново, Ловешка област. От Центъра за спешна медицинска помощ в Ловеч са съобщили за БТА, че леко пострадали, с охлузни рани, са десет човека - осем от тях са пътували в микробуса, другите двама са били в лекия автомобил. Сред пострадалите в микробуса са четири деца на 16 и 17 години. По първоначална информация водачът на бус \"Форд Транзит\", превозващ група от 8 деца и техния придружител, не е спазил предимство и се е ударил в лека кола, съобщиха от МВР. Всички пътници в микробуса са от Червен бряг.", "date": "2019.06.22", "title": "Десет души, сред които деца, пострадаха при катастрофа с микробус"}
{"url": "https://www.dnevnik.bg/kultura/2019/06/22/3927626_otkus_ot_jurgen_klop_na_elmar_neveling/", "text": "1 юни 2019 година е паметна дата в историята на \"Ливърпул\". Клубът печели шестия си трофей в Шампионската лига (КЕШ) и е само на един от \"Милан\" и второто място във вечната ранглиста. С основна заслуга за успеха, разбира се, е треньорът Юрген Клоп. Германският специалист въздига \"червените\" от дъното и за три години и половина успява да ги превърне в познатото европейско страшилище. Мърсисайдци правят успешен сезон, като остават на точка от възможността да си върнат първото място и в Англия, където не са печелили титлата вече 29 години. Тази книга, написана от германския автор Елмар Невелинг и допълнена до финала на Шампионската лига през 2019-а, разказва за пътя, който Юрген Клоп изминава от детските си години до момента, в който се превръща в един от най-харизматичните и обичани треньори в съвременния футбол. Написана изключително увлекателно, тя разкрива трудностите, с които той е трябвало да се справи, както и всички съпътстващи моменти, които обуславят големите му успехи. Издателство Premium books ви предоставя възможността да се запознаете от първо лице с човека и треньора Юрген Клоп. Специалистът, който промени представите за съвременния футбол и зададе една нова посока в историята на \"Борусия\" (Дортмунд) и \"Ливърпул\". \"Това е енергията на футбола, начинът, по който хората в Ливърпул живеят с тази велика игра, както и всички фенове на \"Ливърпул\" по света. Това не е обикновен клуб, това е специален клуб.\" Юрген Клоп От собственоръчното отхвърляне на приетия ред в германския футбол с \"Борусия\" (Дортмунд) до отвеждането на \"Ливърпул\" обратно към европейските висини, това е истинската история на Юрген Клоп и неговия футболен гений. \"Какво води Юрген Клоп, каква е тайната на неговия успех и как стана един от най-добрите треньори в света? Книгата на Елмар Невелинг ни дава всички отговори.\" Goal.com \"Вълнуващ анализ на истинската и силна личност, харизматичен, вълнуващ, неотразим и интелигентен тактик.\" Томас Хелмер Превод Хари Латифян Клоп в цитати Клоп за Клоп За назначението му като мениджър през 2001-ва: \"Няма нищо в живота ми, за което да съм бил по-добре подготвен от това. Вярвам повече в уменията си като мениджър, отколкото като играч\". За кариерата му като футболист: \"За съжаление, когато бях активен футболист, не можех да изпълня добре нещата, които имах като план в главата си. Имах таланта за шестото ниво в Германия и мозък за Бундеслигата, а резултатът от това е, че играх във Втора Бундеслига\". За активното му преминаване към мечтаната работа: \"Разглеждам времето си като професионален футболист като един преходен период, за да стана мениджър\". За стила на игра на отбора му: \"Никой от моите отбори не е играл шах на терена\". За амбициите му като треньор: \"Искам да съм възможно най-добрият мениджър, който мога да бъда\". За напрежението от двубоя, обръщайки се към тогавашния мениджър на \"Шалке 04\" Фред Рутен: \"Ако мирише на пот, то това е от мен. Двубоят бе толкова вълнуващ\". За насладата от висококласен двубой: \"Достатъчно време прекарах с лоши мачове – и визирам собствените си\". За днешната генерация футболисти: \"Отношенията с младите не са никак трудни. Аз харесвам футболистите като цяло. По-добре е, когато са млади и слушат, отколкото да са по-опитни и да искат да ми кажат как стават нещата, това е очевидно. Но относно това дали се разбирам с някого или не, въпросът е дали той иска да научи нещо, а не на каква възраст е\". За големия брой пропуснати възможности при загубата за Суперкупата от \"Шалке 04\" през 2011-а: \"Не ме вълнуваше тази дискусия и миналата година. Преди година пропуснахме повече шансове, отколкото \"Леверкузен\" изобщо успяха да създадат\". За дебата във връзка с липсата на лидери на терена: \"Нури (Сахин) бе далеч от това да е голям характер, когато пристигна в \"Дортмунд\". Няма никакъв смисъл да натискаш някого. Предпочитам никой да не говори, отколкото всички да дрънкат глупости\". За попадение в мач срещу по-слаб съперник за Купата на Германия: \"Всеки, който счита, че лош пас срещу \"Сандхаузен\" трябва да бъде анализиран по различен начин от такъв срещу \"Байерн\", е просто луд\". За нападателната стратегия на отбора му: \"Никой няма нужда да се тревожи, че ще изградим втора стена пред Южната трибуна\". Другите за Клоп Андреас Ретиг, изпълнителен директор на Германската футболна лига от 2013 до 2015, сега председател на \"Санкт Паули\": \"Спомням си добре срещата ни в едно кафене в Майнц, където се видяхме на закуска. По това време бях спортен директор на \"Кьолн\" и исках да опозная Юрген Клоп, защото бе опция за наш мениджър. Трябва да призная, че рядко ми се е случвало да стоя толкова дълго време на закуска и почти нищо да не хапна. Седях там, зашеметен, и си мислех: \"Човече, със сигурност може да стоиш и да го слушаш още!\". Той е от онези хора, които всеки ден скачат сутрин от леглото и са готови да завладеят света и да покажат на всички от какво са направени. Клоп е умен и знае как да привлече подходящите хора около себе си в точния момент. Това, което харесвам най-вече у него, е, че има чувство за самоирония и не се взема на сериозно. Бях впечатлен и от умението му да говори, както и от техническите му познания. На тази закуска Клоп идеално обясни какво представлява неговата преса, използвайки поставки за варени яйца. Това ме впечатли\". Колегата на Клоп Фридхелм Функел, дългогодишен футболист в \"Байер Юрдинген\" и \"Кайзерслаутерн\" и мениджър на \"Мюнхен 1860\": \"Спомням си началото на кариерата на Клоп преди десетина години в \"Майнц 05\". Бях мениджър на \"Кьолн\", когато Юрген караше футболистите си да подхождат много агресивно към топката. При това с отбор, който не бе толкова силен индивидуално, както бе \"Борусия\" (Дортмунд). Той започна кариерата си във Втора дивизия и опитваше да практикува стил с голяма прецизност – при това много успешно. И сега в \"Борусия\" (Дортмунд) с индивидуалната класа и силата на футболистите съвсем естествено е да има повече успехи. Те са много по-силни в това да отнемат топката и по-бързи пред противниковата врата, отколкото преди десет години. Помня ясно какъв респект и уважение проявяваха моите футболисти за мачовете ни в Майнц. Знаехме срещу какво се изправяме, как Клопо подготвяше играчите си по онова време и винаги бе много, много трудно да играем срещу тях. Той подобри всичко по съвсем естествен път през годините\". Мирко Сломка, бивш мениджър на \"Шалке 04\", \"Хановер 96\" и \"Хамбургер\": \"Системата (която мениджър избира за състава си) трябва да пасва на отбора и да отговаря на философията на клуба. Смятам, че винаги има какво да се развива в един отбор. И точно това е нещото, което Клопо умее да прави по невероятен начин\". Михаел Йонинг, бивш мениджър на \"Нюрнберг\" и \"Хамбургер\": \"Винаги трябва да имаш идея какво да правиш с конкретните футболисти, когато ги поставиш на определена позиция. Разбира се, би било много полезно, ако има една унифицирана концепция. Вече не е нужно дори да ходим до Испания (Барселона) за това. Наистина се радвам, че мога да се ориентирам в тази посока от \"Дортмунд\". Кристиан Нерлингер, бивш играч от Бундеслигата и спортен директор на \"Байерн\": \"Ако го наблюдавате как се държи край тъчлинията, това не са емоции. До известна степен говорим за психопатични крайности\". Ханс-Гюнтер Брунс, дългогодишен играч в Бундеслигата с \"Борусия\" (Мьонхенгладбах) и настоящ мениджър: \"Вбесявам се от отборите, които играят изцяло дефанзивно в днешно време. За мен именно стилът на \"Дормтунд\" е чиста форма на футбол! Днес има малцина мениджъри като Юрген Клоп, които искат отборите им да играят офанзивно. \"Дортмунд\" са ориентирани към атаката и въпреки това са солидни в защита. Те демонстрират отлично как този \"трети модел\" може да работи\". Примерът за играта, който Клоп следва – Волфганг Франк: \"Първото и най-важното е, че Юрген има добър характер, който е оформен от родителите му и в училище. След това интелектът му успява да надгради на тази база Юрген разбира нещата много бързо и иска да расте тактически, защото, когато говорим за футболните му умения, той не бе звезда Винаги е бил добър човек, честен и открит, способен да търпи критика и да служи на отбора. Винаги е харесвал да се включва в дискусиите. Понякога сам се вбесяваше на себе си, защото имаше толкова много добри идеи, но просто нямаше уменията да ги реализира и се ядосваше. Случвало се е да е толкова разочарован от себе си, че е трябвало да го дърпам настрани Юрген не забравя хората, от които е видял добро. Той е много благодарен човек\". Как Клоп придаде нова стойност на \"Борусия\" (Дортмунд), септември 2011 г. Франк Дофайде е експерт в маркетинга и формирането на бранд. Въпреки това началото на неговата кариера стартира от напълно различна сфера: той е обучаван за спасител и учи в Спортния университет в Кьолн със специалност \"Журналистика\". След това започва работа в рекламата през 1990 година, като бързо се изкачва по стълбицата, ставайки шеф на известната рекламна агенция в Германия GREY през 2004-та. В ролята си на директор Дофайде оглавява компанията \"Дойче Маркенарбайт\" от началото на 2011 година. Дофайде и екипът му постоянно получават различни награди. През 2014-а той е назначен за директор на издателската група \"Ханделсблат\", но продължава работата и в собствената си агенция. *** - Клоп черпи сила от това, че е здраво стъпил на земята. Той говори езика на масата и освен това винаги излиза с анцуг. Неговият външен вид е близък до този на хората. Той е такъв, какъвто се представя пред света. Останал си е същият, като е претърпял съвсем малка промяна през годините от гледна точка на външен вид, език или навици. Клоп е верен на себе си и това прави неговия бранд толкова ценен и автентичен. Фактът, че има собствен усет за стил, е това, което го прави и толкова силен.Просто вижте начина, по който сресва косата си през средата, нещо което упорито отказва да промени – без значение дали е демоде или не. Клоп просто е устойчив! Умее да убеждава с думи и това, което говори, отговаря на действията му. Това води до доверие, което е много важно за формирането на един бранд. Той има голяма уста, говори разбираемо, така че не е нужно да си футболен специалист, за да го разбираш. Не се бие в гърдите, което бе хубаво и за \"Борусия\" (Дортмунд), защото Клоп е здраво стъпил на земята, честен е и има манталитета на човек от Рур. В допълнение, аз вярвам, че Клоп е много привлекателен за жените и има влияние върху младите хора. Само трябва да погледнете към младия и силен състав, който е формирал. - Със сигурност той е импулсивен, когато е край тъчлинията. Често показва, че не е 100 процента доволен след дадено отиграване, съдейки по поведението му. Но той просто трябва да изхвърли тези емоции навън. - Точно така. Вълнуващото е, че Юрген Клоп е толкова уверен в това, което прави, че това го превръща в още по-силна личност. В началото отнема време, както в застраховането: месец след месец човек влага депозит в сметката на своя бранд, в този случай чрез действията си. С времето се развива ускоряваща сила и стигаме до момента, в който брандът става много ценен. И защото Клоп прави тези депозити от толкова дълго време, той наистина отстоява позицията си сред водещите мениджъри в световен план. - Точно така. И въз основа на \"лимбичната карта\" на \"Нимфенбург Консулт\" (фирма, базирана в Мюнхен) мога да ви покажа какво наричам ценно пространство. С нея всеки човек може да бъде насочен към конкретна концепция. Направих това за Клоп, а също така и за \"Дортмунд\". Ако започнем с основа това, което \"Борусия\" (Дортмунд) отстоява като бранд, си мисля за концепция като приятелство, дом и лоялност. Брандът на \"Дортмунд\" е базиран основно върху корените на региона. Затова и концепцията за \"баланс\" е много важна тук (както може да се види на илюстрацията). Тук може да видите и защо спортният директор на \"Дортмунд\" и легендарен футболист Михаел Цорк е толкова важна фигура за клуба: защото той убеждава и носи усещането за дом. - Това ще сработи само ако става въпрос за ценности, близки до описаните. Например през 1990-а \"Борусия\" се опита да копира от бранда на \"Байерн\" (Мюнхен), което аз мога да позиционирам в зоната на \"доминацията\", а това е точно в противоположната част на картата. Тази преориентация не сработи, защото няма как да бъде издържана от този бранд и не се корени в основите му. Не така работи брандирането. - са много сходни с тези на \"Дортмунд\". Клоп покрива всичко, което \"Борусия\" олицетворява. Какъвто е случаят и с \"Майнц\", където той повлиява със своите качества, както в ролята на футболист, така и на мениджър. Семейството е важно за него. Клоп представлява приятелството: той е другар, достъпен е. Показва ценност като \"дом\" през целия си период като част от \"Майнц\". И усещането за сигурност, което е изключително важно в този случай – той върши своята работа от доста време и е доказал, че е способен да продължи да я работи. Това е основата, за да може да кажеш: между \"Дортмунд\" и Клоп ще има спойка. За сравнение, мениджър от ранга на Луис ван Гаал няма да работи добре в \"Дортмунд\", защото те олицетворяват различни ценности – \"доминацията\" в този случай. Това не е присъда относно коя зона е по-добрата. Просто са различни. За да постигнеш хармония, ценностите, които изразяват личност и компания, или в нашия случай мениджър и клуб, трябва до голяма степен да се припокриват. - Фактът, че Клоп допринася ценности, които \"Дортмунд\" преди това няма, е много важен за клуба. С други думи, ценности като комфорт, хумор или мобилност си струват сделката. Ако попитате хората с какво свързват Юрген Клоп, те ще ви отговорят: \"Неговата усмивка и палавите отговори\". И често добавят \"начина, по който скача край тъчлинията\". Тези три точки са от голямо значение. Затова е интересно и че една от новите цели пред Бундеслигата за привличане на аудитория са жените. Затова и \"Дортмунд\" печели толкова добре от допълнителните ценности, които Клоп носи със себе си. - Колкото по-възрастно е едно общество, толкова по-важни стават ценности като сигурност, безопасност и семейство. В допълнение жените стоят зад ценности като комфорт, хумор и познанства, често допълнени с усет и фантазия. Юрген Клоп може да донесе тези ценности за \"Дортмунд\". И това го прави толкова важен и цената му расте многократно, защото въпреки факта, че най-вече е добър мениджър, той носи със себе си и нови ценности. Клоп е допълнителна фигура, с която хората да се оприличат, магнит за млади футболисти и стероидна инжекция за журналисти, както и твърда котва на доверие за спонсорите. Така че извън уменията му на треньор, той е пет пъти по-важен за клуба като бранд. - Внимателно. Трябва да се направи граница между това какви ценности са важни за Клоп в живота и това какво представя пред хората. Едното е важно за \"какво\", а другото за \"как\". Той е много емоционален, така е. Но аз определям екстравагантността по различен начин: тя съдържа някакъв вид блясък, а Клоп не притежава това. Той е уникален, защото е независим. Може да изглежда екстравагантен, но не това е важното за него. Фактът, че залага на млади футболисти е смело решение, но е въпрос и в каква роля ги поставя, така че важно е \"как\". - Той дълги години бе в \"Майнц 05\", но очевидно показа лоялност и към \"Дортмунд\" за доста голям период от време. Може би очаквате да видите големи абзаци в биографията му за смелите ходове, които е направил и които сигурно карат хората да си кажат: \"Виж какви необичайни ходове е направил\". За мен той не изглежда като човек, който трябва да рискува. Когато поставим куража в пространството с ценностите, то това се отнася за хората, които считат всеки ден от живота си за скучен и се поставят постоянно под заплаха. Не това е впечатлението, с което оставам аз от Клоп. Вярвам, че той отлично знае какво прави и е уверен в себе си. И за да се върнем към ценностите – той идва от зоната на \"сигурност\" и добавя \"лекота\". Разбира се, това изисква и малко смелост, но не може да е основен елемент. Същото важи и за импулсивност, още едно \"как\". Това е вградено в характера му, но не е от огромна стойност за него. - Спонтанният ми отговор би бил \"Вердер\" (Бремен), защото е клуб, който е близък до \"Борусия\" (Дортмунд) като бранд. \"Вердер\" стои зад приятелство, семейство, лоялност, солидарност и сигурност. Това е и причината мениджърът Томас Шааф да остане в отбора и след разочароващия сезон 2010-2011 (\"Вердер\" приключва на 13-то място и известно време е в зоната на изпадащите). Когато споменатите ценности се толерират на едно място, то спадовете не са такъв проблем. Клоп не би паснал добре в \"Байерн\", защото техните ценности стоят на съвсем друго място – с доминация, сила, гордост и с мотото им \"ние сме това, което сме\". - \"Байер\" (Леверкузен) също не е подходящ, защото поставям този клуб при ценности като функционалност, логика, дисциплина, дълг и аскетизъм. Днес разбира се, \"Шалке 04\" е немислим вариант заради съперничеството с \"Дортмунд\", но ако не бе преминал в \"Борусия\", то би могло да успее и там. Но \"Шалке\" е рисков бранд според мен. Разчитам много носталгия, дом и приятелство, но също така екстравагантност, индивидуалност, самоцел – така че и малко блясък. Трудно е да се оцени и със сигурност нямаше да постигне толкова успехи, колкото с \"Дортмунд\". - Това ще са тези, които се нуждаят от неговата лекота и които идват от доста сигурна база, може би семейни компании, евентуално дори банки, изненадващо. Мисля си за места, където няма много \"емоционалност\", които към момента изглеждат дори суховати. Застрахователни компании могат да спечелят от Клоп като рекламен партньор, както и недвижими имоти или енергийни доставчици. Може би и медии, където хората могат да си кажат: \"Вижте, нашият Клоп чете това или гледа онова\". Предвид изражението му, той винаги би бил добра реклама за паста за зъби Клоп има свързващо влияние, защото стои към приятелството, семейството и лоялността. Така че основният въпрос е: къде имате чувството, че принадлежите? - Съвпада 100 процента – както за Клоп, така и за връзката му с \"Борусия\" (Дортмунд). И точно това прави неговата марка толкова убедителна – външният вид кореспондира с вътрешните ценности.", "date": "2019.06.22", "title": "Откъс от \"Юрген Клоп\" на Елмар Невелинг"}
{"url": "https://www.dnevnik.bg/sport/2019/06/22/3928718_mercedes_okupira_cheloto_i_shte_povede_kolonata_vuv/", "text": "Мерцедес\" продължи доминацията си с двоен успех в квалификацията за Гран при на Франция. Световният шампион Люис Хамилтън ще поведе колоната в неделя, а съотборникът му Валтери Ботас ще стартира втори. За трети път през сезона Хамилтън печели полпозишън, като в шест от осем състезания пилот на \"Мерцедес\" тръгва от първа позиция. Британецът ще поведе колоната за 86-и път в кариерата си и за 60-и, откакто е в отбора на \"сребърните стрели\". Хамилтън постави рекорд на пистата, като даде време 1:28,319 мин. в заключителната част. Ботас изостана с 0,286, а трети се нареди пилотът на \"Ферари\" Шарл Льоклер (+ 0,646). Всички останали завъртяха обиколки, които бяха с над секунда по-бавни от Хамилтън. Макс Верстапен ще стартира четвърти, а пети и шести са пилотите на \"Макларън\" Ландо Норис и Карлос Сайнц. Себастиан Фетел отново не успя да се доближи до пилотите на \"Мерцедес\" и ще стартира едва седми. В заключителната част германецът не успя да завърши първия си опит заради грешка или проблем с предавките и излизане с четирите гуми извън очертанията на пистата.", "date": "2019.06.22", "title": "\"Мерцедес\" окупира челото и ще поведе колоната във Франция"}
{"url": "https://www.dnevnik.bg/sviat/2019/06/22/3927845_rusnaci_v_gruziia_ne_iskat_putin_da_gi_evakuira/", "text": "Не искам да си тръгвам и не ми трябва никаква \"евакуация\", защото в Грузия нищо не ме заплашва\". \"Никога не съм се сблъсквала с русофобия, насочена лично към мен. Лозунгите [срещу Русия като окупатор] са претенции към политиката на Русия, а не към народа ѝ. Случващото се в Тбилиси прилича на някакъв абсурден сън, който вече сме виждали.\" \"Никак не ме радва, че някой иска да ме \"евакуира\" в Русия. Тук имам бизнес и пълноценен живот. Изобщо не ми харесва цялата тази история със \"спасяването\" [на руснаци].\" Това  споделят  за московското издание РБК руски граждани, които живеят и имат бизнес в Грузия, след указа на президента Владимир Путин да бъдат временно замразени всички полети на руски авиокомпании до страната и външното министерство да евакуира намиращите се там туристи и граждани. В изпълнение на указа всички 6 руски превозвачи спряха да продават билети до и от Тбилиси, Кутаиси и Батуми за 8 юли и следващи дати, а на вече закупилите предлагат алтернативни маршрути, връщане на парите или изтегляне на полета преди да влезе в сила ембаргото. Москва иска одит на грузинските авиопревозвачи До съботния следобед мнозина разчитаха да спасят плановете си за пътуване като се насочат към грузинската Georgian Airlines. Но според източници на ТАСС \"всеки момент\" ще бъдат забранени от 8 юли и полетите на Georgian Airways и MyWay Airlines. Малко по-късно това бе  потвърдено  от министерството на транспорта. Забраната за грузинските самолети била \"за обезпечаване на достатъчно ниво на авиационна сигурност\", както и заради просрочен дълг от близо 800 хиляди долара такси за аеронавигациона дейност. Сега от Georgian Airways и MyWay Airlines се иска да предоставят за преглед в Русия програмите си за авиационна сигурност и след анализирането им те може евентуално пак да бъдат допуснати до руските летища. По данни на Ростуризъм в момента в Грузия има около 1500 руски туристи, но от асоциацията на туроператорите АТОР твърдят, че броят на самостотелно влезлите в страната би трябвало да е 2-2.5 пъти повече. Путин препоръча на туристическите агенции също да прекратят продажбата на пътувания по това направление. От хотели в Грузия започнаха да  съобщават  за отмяна на резервации от руснаци точно в тачалото на летния сезон. Руски граждани с обекти в този сектор твърдят, че също ще пострадат и че от Русия идват около една трета от чуждестранните туристи в Грузия. Грузия е отворена и сигурна, няма блокади Департаментът по туризма на страната заяви, че тя е напълно сигурна за гостуващите, независимо от протестите в центъра на столицата, в които при разгонването с водни оръдия, сълзотворен газ и гумени куршуми пострадаха близо 250 души. \"Всички туристически направления и забележителности са отворени за посетители, транспортът работи без прекъсване, няма блокирани магистрали и шосета\", отбелязват от ведомството. Все пак се дава и съвет \"да се спазват общи правила за предпазливост и да се избягва струпването на много хора в централната част на Тбилиси, \"макар че такива мероприятия обикновено добре се охраняват от полицията\". От хотели в столицата споделят, че също предупреждават гостите си и им оставят писма в стаите да се въздържат от посещение на площада пред парламента, където опозицията продължава да свиква митинги. Указът на Путин не забранява пътуванията до Грузия изобщо и руснаците могат да влизат по собствени пътувания през сухопътната или морската граници. Но някои от тях вече се притесняват дали няма да имат проблеми на връщане на руската граница. От 11 години между двете страни няма дипломатически отношения. Преди решението си президентът е провел  съвещание  с членове на Съвета за национална сигурност и според официалното съобщение те са оценили случващото се като \"русофобска провокация по отношение на руски депутати\". Как се стигна дотук Причината за протестите е загубата от Грузия на над 17% от територията ѝ след руската военна намеса и кратката война от август 2008 г., довела до откъсването на сепаратистите от Южна Осетия и Абхазия, признаването им от Москва като независими държави и разполагането на руски войски там. Поводът е провеждане в грузинския парламент на годишното заседание на малко известната организация Междупарламентарна православна асамблея (МАП), при което президентът на МАП - руският комунист и депутат Сергей Гаврилов, водеше от креслото на председателя на грузинския парламент. Това бе счетено за тежка обида от опозиционни депутати и партии, предизвика събирането на хиляди гневни грузинци в четвъртък вечер пред парламента и оставката на председателя Иракли Кобахидзе. Гаврилов и руската делегация бяха спешно изведени от Грузия, а той заяви в Москва, че това било опит за държавен преврат, свързан с бившия президент Михаил Саакашвили. Обяснението му за председателското кресло е, че просто там го настанила приемащата страна. Андреас Михаилидис, главният секретар на базираната в гръцката столца МАП, оцени случилото се като провокация на група грузински националисти. Руски туристи споделят от различни части на страната, че не срещат никаква враждебност и че опозиционният протест срещу министри и искания за предсрочни парламентарни избори си е местна работа. Единствено държавният канал \"Россия 24\"  съобщи  на сайта си, че двама младежи предизвикали скандал заради телевизионния ѝ екип в Тбилиси, на той \"не се поддал на провокацията\".", "date": "2019.06.22", "title": "Руснаци в Грузия не искат Путин да ги \"евакуира\", Русия спира и грузинските самолети"}
{"url": "https://www.dnevnik.bg/photos/2019/06/22/3928719_snimka_na_denia_da_se_predstavish_na_papata/", "text": "Българският посланик във Ватикана Богдан Паташев връчи днес акредитивните си писма на папа Франциск, съобщи .Министерството на външните работи.", "date": "2019.06.22", "title": "Снимка на деня: Да се представиш на папата"}
{"url": "https://www.dnevnik.bg/sport/2019/06/22/3928732_samboto_donese_purvi_medal_na_bulgariia_ot/", "text": "Цветелина Цветанова спечели първия медал за България от европейските олимпийски игри в Минск. Тя грабна бронза в категорията до 48 килограма в турнира по самбо. Цветанова стана трета след успех срещу румънката Даниела-Михаела Кис с 3:1. По-рано през деня  Мария Гроздева и Самуил Донков поставиха европейски рекорд  в квалификациите в дисциплината за смесени отбори на 10 м въздушен пистолет. Впоследствие обаче българският тим свали нивото и завърши на седмо място с резултат 148 точки. Игрите в Минск ще продължат до 30 юни. България участва с 85 състезатели в 15 вида спорт.", "date": "2019.06.22", "title": "Самбото донесе първи медал на България от европейските игри в Минск"}
{"url": "https://www.dnevnik.bg/sviat/2019/06/22/3928737_toplinna_vulna_ot_madrid_shte_dostigne_do_parij/", "text": "Върху по-голямата част от Европа през юни преобладаваха нехарактерно високи температура, а сега се задава топлинна вълна, предупреждава метереологът Ерик Лейстер от AccuWeather, сайт който е познат с точните си прогнози. По-голямата част от Европа ще преживее поне една топлинна вълна следващата седмица, като ядрото на топлинната се премества от Испания към Франция и Германия, пише Лейстер. Комбинацията от бурята над Атлантическия океан и високото атмосферно налягане върху Централна и Източна Европа ще доведат до избутването на много горещ въздух от Африка към Северна Европа. От Мадрид до Париж, Белгия, Франкфурт и Берлин може да се очаква многодневна топлинна вълна с дневни температури близо до или над 32 C. В най-горещите точки температурите ще достигнат до 38 C. Такива места се очакват да бъдат Мадрид, Милано, Прага, Мюнхен и Цюрих. Топлинната вълна ще се зароди над Испания през уикенда преди да се разпространи над Франция в понеделник. До вторник температурите от Мадрид до Берлин и Милано ще достигнат 32 C Температурите постепенно ще се увеличават и над Великобритания. Във вторник и сряда в някои части на Южна Англия те ще достигат до 27 C, а над останалата част от Острова също ще се увеличат до края на седмицата. Температурите ще достигнат връх в Западна и Централна Европа следващия четвъртък и петък. Множество дни с високи температури, съчетани с топли нощи, няма да позволят на сградите и домовете без климатик да се охладят, ще създадат неприятни условия за сън и ще повишават риска от заболявания, свързани с топлината, смята Ерик Лейстер. Възрастните хора и децата са изложени на най-голям риск от такива заболявания и времето прекарвано от тях на открито трябва да бъде ограничено. До началото на юли жегата ще достигне и до Северна Европа.", "date": "2019.06.22", "title": "Топлинна вълна от Мадрид ще обхване голяма част от Европа"}
{"url": "https://www.dnevnik.bg/bulgaria/2019/06/22/3928738_v_bulgariia_nikoga_niama_da_jiveiat_poveche_hora_-/", "text": "Традиционно представяме десетте най-четени статии в \"Дневник\" в края на изминаващата седмица. Справката е направена в 19 часа на 22 юни: 1.  ООН: Свиквайте - в България никога няма да живеят повече хора  - 43 588 прочитания 2.  Какво търси тази балканска държава в Европа   - 35 975 прочитания 3.  Родри – футболистът за 70 млн. евро, който кара кола втора ръка и живее в общежитие   - 22 613 прочитания 4.  Путин спря полетите до Грузия и изтегля всички руснаци   - 20 051 прочитания 5.  САЩ предоставиха проект за договор за F-16 с намалена цена   - 19 989 прочитания 6.  Как Тодор Живков скри от българския народ аварията в съветската АЕЦ \"Чернобил\"   - 19 466 прочитания 7.  Херо Мустафа е предложена за посланик на САЩ в България  - 16 086 прочитания 8.  Социалисти и либерали изхвърлиха Вебер от надпреварата за наследник на Юнкер  - 14 193 прочитания 9.  Иво Прокопиев: Прокуратурата опитва да докаже, че успех извън кражбите на обществен ресурс е невъзможен  - 13 892 прочитания 10.  След акция на социалисти Корнелия Нинова оттегли оставката си като лидер на БСП   - 12 520 прочитания", "date": "2019.06.22", "title": "В България никога няма да живеят повече хора - най-четеното в \"Дневник\""}
{"url": "https://www.dnevnik.bg/bulgaria/2019/06/22/3928745_otkrivane_na_obiaveniia_ot_suzdatelite_si_za/", "text": "Обявеният от създателите си за  \"най-големия исторически парк в света\"  беше открит днес край варненското село Неофит Рилски. Според проекта на атракциона в него трябва да бъдат представени възстановки на сгради от седем различни исторически епохи -новокаменната, каменно-медната, римската, Средновековие, Първото и Второто българско царство. Дошлите за \"голямото откриване\" обаче се оказаха поканени на строителна площадка насред нивите край селото. От сцената, издигната край изкопите и бутафорната постройка на Бабините Видини кули те чуха, че присъстват на историческо събитие, което бележи началото на ново въздигане на българския дух. Освен това от Ивелин Михайлов, изпълнителен директор на акционерното дружество \"Исторически парк\", което строи и ще управлява парка, присъстващите научиха, че това е новият \"енергиен извор за България\". Атракцията се намира на около 30 км. от Варна. Според създателите й следосвобожденската архитектура в България не била типично българска, тъй като преплитала много от елементите на европейската и американската. По тази причина \"Исторически парк\" си поставял за цел да възстанови най-доброто от епохите преди завладяването на България от Османската империя. След като бъде завършен паркът ще трябва да се превърне в туристическа атракция, в която гостите да бъдат обучаване на древни занаяти, да опитат храна, за която се твърди, че е била типична за хората, населявали днешните български земи. Според информация на компанията \"Исторически парк\", стойността на проекта е около 250 млн. лв. Площта, върху, която трябва да бъде изграден паркът е 500 дка, като 9 от тях ще са езеро, разположено в центъра му. Именно така са изградени и някой от най-знаменитите атракционни паркове по света като \"Дисниуърлд\" в американския щат Флорида или \"Дисниленд\" край Париж, например. Въпреки, че според предварителната информация, днес трябваше да бъдат открити около 60% от всички планирани обекти, посетителите видяха само недовършения и обзаведен набързо посетителски център, т.нар. \"Тракийски дворец\" - очевидно също подготвен за откриването твърде набързо, както и няколко кирпичени колиби посред мащабна строителна площадка. След завършването на първия етап от парка до няколко месеца и ако реализацията на проекта върви по план, във всяка от следващите години ще трябва да бъде откривана по една нова част, свързана с конкретна историческа епоха. Според информацията, разпространена по-рано от дружеството \"Исторически парк\" строителството вървяло бавно, тъй като се използвали само естествени материали - като камък, дърво и мрамор. На по-късен етап към комплекса трябва да бъдат изградени и хотели, съчетаващи \"странноприемници и къщи, създадени по подобие на тези от Второто българско царство\", но оборудвани според съвременните стандарти. Планирано е изграждането на конна база, а мениджмънта на дружеството смятало да отдава парка за снимки на филмови продукции с историческа тематика. Репортаж от откриването на парка очаквайте утре в \"Дневник\".", "date": "2019.06.22", "title": "Дошлите за откриването на \"най-големия исторически парк в света\" се оказаха на строителна площадка"}
{"url": "https://www.dnevnik.bg/sport/2019/06/22/3928715_karierata_na_del_potro_e_pod_vupros_sled_kontuziiata_v/", "text": "Аржентинецът Хуан Мартин дел Потро изрази опасения, че може да приключи с тениса, след като получи нова контузия в коляното. 30-годишният състезател ще бъде опериран и  със сигурност ще пропусне \"Уимбълдън \". Дел Потро се отказа от турнира в \"Куинс\", независимо че преодоля първия кръг след победа над Денис Шаповалов със 7:5, 6:4. В четвъртък Дел Потро трябваше да се изправи срещу Фелисиано Лопес, но обяви, че няма да излезе на корта. \"Дали това беше последният ми мач в кариерата? Не знам. По време на рехабилитацията ще мога да помисля ясно и ще знам на какво е способно тялото ми\", каза Дел Потро в социалната мрежа \"Инстаграм\". Прегледите в Лондон показаха, че аржентинецът има проблеми с пателата на дясното коляно (фрактура на капачката). Същият проблем сложи край на сезона му през 2018 г. и го извади от финалите на АТП. След спечелването на US Open през 2009 г. Дел Потро претърпя три операции на лявата и една на дясната китка и оттогава е пропуснал 16 турнира от Големия шлем. 12-ият в ранглистата допълни, че е призовал лекарите да предприемат най-доброто лечениe, което да бъде съобразено със здравето му, независимо дали това ще повлияе върху бъдещата му кариера в тениса. \"Както можете да си представите, моментът е труден. Тъжно е да премина отново през всичко това. Не го очаквах и не мога да кажа нищо повече. Не знам какво ще се случи занапред. Надявам се коляното ми да се възстанови пълноценно\", каза още Дел Потро.", "date": "2019.06.22", "title": "Кариерата на Дел Потро е под въпрос след поредната контузия"}
{"url": "https://www.dnevnik.bg/sviat/2019/06/22/3928746_plan_marshal_za_palestina_-_s_50_mlrd_trump_razchita/", "text": "Смея се, когато го атакуват като \"Сделката на века\", защото това ще бъде \"Шансът на века\", ако имат куража да се възползват от него.\" Така коментира Джаред Къшнър амбициозния план на президента Доналд Тръмп за уреждане на продължаващият десетиления наред проблем със съдбата на палестинците. Той трябва да бъде представен на голяма среща в Бахрейн на 25-26 юни и предвижда 179 инфраструктурни и бизнес проекти на обща стойност 50 млрд. долара за срок от 10 години. \"Ройтерс\" разпространи ексклузивно първите подробности, след две интервюта със зетя на американския президент и запознаване с докуменните за международния форум. Къшнър сравнява начинанието с Плана \"Маршал\" за възстановяване на Европа след Втората световна война. Разликата е, че тогава парите дойдоха от бюджета на САЩ, а сега бремето трябва да се поеме от други държави. Тръмп \"би направил голяма инвестиция в плана\", ако има добър механизъм за управлението му, допълва той. Но Къшнър не посочва никаква сума, а президентът е известен с нежеланието си Америка да отпуска милиарди за международна помощ. Без израелци и палестинци Къшнър подготвяше проекта в дълбока тайна в продължение на повече от две години и един от основните проблеми си остава подозрението на палестински лидери, че САЩ ще предложат сделка, в която ще се иска срещу многомилиардни инвестиции да се откажат от независима държава. Палестинците бойкотират срещата в Манама следващата седмица и отказват за разговарят с Вашингтон, след като Тръмп призна през 2017 г. Ерусалим за столица на Израел. Кашнър твърди, че палестински бизнес лидери са потвърдили участието си на форума, но не посочва имена. Според проверка на \"Ройтерс\" почти никой от предприемачите от Рамала - \"столицата\" на Западния бряг, няма да пътуват до Бахрейн. Израел не е поканен, защото няма да има и палестинска делегация. Израелската преса писа тези дни, че така Вашингтон се опитва да защити форума от обвинение, че е \"произраелски\". В Бахрейн ще има израелска бизнес делегация, както и представители на Международния валутен фонд и Световната банка. \"На първо място икономиката\" - това е принципът, залегнал в основата на идеята за съживяване на мирния процес между Израел и палестинците. Но на Къшнър няма да му е лесно да го \"продаде\" - както на силно скептичните държави в района, така на потенциалните донори и частния бизнес по света. Проблемите са много - от сигурността до корупцията и възползването от инициативата на групировката \"Хамас\", която контролира Ивицата Газа и често напада Израел. От своя страна, Израел има спорно присъствие на много места в Западния бряг и блокада срещу Газа, възпрепятстваща движението на хора, стоки и услуги. Администрацията на Тръмп се надява други държави - особено тези от Персийския залив, както и частни инвеститори, да предоставят повечето от средствата за специални предвиден фонд, казва Къшър. Близо половината средства са предвидени за проекти в съседните на Израел държави, където живеят стотици хиляди палестинци. От инвестиции в Египет, например, може да се възползва Синайският полуостров, граничещ с Газа. Но не е предвидено нищо за населеният предимно с араби Източен Ерусалим, където палестинците продължават да настояват да установят своя столица. Мирен план като бизнес план? Къшнър смята, че всичко може да се промени заради смяна на формулата - подробно разработен проект по проект план, но мнозина специалисти по Близкия изток казват, че са малки шансовете за успех в район, където са се провалили не една мирна инициатива на САЩ. Изглежда, че 38-годишният Къшнър, влязъл в политиката като тъста си от имотния сектор на Ню Йорк, гледа на миротворческата дейност като на бизнес операция, казват анализатори и бившия официални служители на САЩ. Опитът му първо да изкара икономическите приоритети пред политическите всъщност пренебрегва реалностите на този конфликт, казват много експерти пред \"Ройтерс\". \"Това е абсолютно откъснато от логическата последователност, защото израелско-палестинският конфликт се движи от стари рани и противоречащи си претенции към територии и свети места\", коментира Аарън Дейвид Милър, бивш преговарящ за Близкия изток за администрации на президенти от Републиканската и Демократическата партии. \"Не можеш да прокарваш икономически план без да решаваш и политическите въпроси\", казва и Къшнър. Администрацията, \"ще се заеме с тях на по-късен етап\". Втората фаза от мирния план е предвидено да бъде представена най-рано през ноември - година преди президентските избори в САЩ. Къшнър обяснява за \"Ройтерс\", че първата фаза започва с икономически стимули, за да покаже на палестинците потенциала за едно бъдеще на просперитет, ако се завърнат на масата за преговори за мирна сделка. И в Белия дом не пронят големи надежди за форма в Манама - точно срещу Иран в момент на много високо напрежение в отношенията на Техеран и САЩ. Самият Къшнър нарича срещата Работилница \"Просперитет за мир\" и \"визия\", а не формален план, за който се очаква още на място правителства да поемат ангажимент за финансово участие. Просто ще бъде представен план и няма да има дискусии по него, допълва той. \"Малка победа е фактът, че всички ще се съберем, за да се изслушаме и да участваме. Палестинските лидери можеше да дойдат и да говорят и никой нямаше да е против това.\" И преди са били предлагани икономически програми за мир в района, но планът на Къшнър изглежда е най-детайлният досега - два документа върху общо почти 130 страници, изпъстрени с таблици, разбивки на суми и икономически прогнози.", "date": "2019.06.22", "title": "\"План Маршал за Палестина\" - с $50 млрд. Тръмп разчита да усмири Близкия изток"}
