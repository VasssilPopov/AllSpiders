{"url": "https://www.dnevnik.bg/sport/2018/09/15/3311685_real_madrid_si_trugna_samo_s_tochka_ot_gostuvaneto_na/", "text": "Реал\" (Мадрид) наруши перфектния си баланс дотук в Ла Лига, след като за пръв път от началото на сезона не успя да победи. Мадридчани завършиха 1:1 при гостуването на \"Атлетик\" (Билбао), оставяйки на две точки зад каталунците, които са с пълен актив в първите четири кръга. Визитата на баските очаквано беше много тежка, а \"Реал\" се измъкна, след като в големи периоди от срещата \"Атлетик\" игра по-добре. Още преди почивката Икер Муниаин откри. Той беше точен в 32-ата минута след подаване на Иняки Уилямс. Именно последният беше един от най-активните в срещата, но се отчете с няколко пропуска. До края на първата част баските пропиляха още няколко добри шанса да удвоят аванса си. През втората част \"Атлетик\" игра много по-агресивно и не моменти действаше дори грубо. \"Реал\" подобри малко играта си и в 64-ата минута Иско се разписа. Халфът вкара изравнително попадение по-малко от три минути след появата си на терена. С отлични намеси на \"Сан Мамес\" се отчете вратарят на \"Атлетик\" Унай Симон, който няколко пъти спря нападателите на \"Реал\". Вратарят впечатли с двойно спасяване в ключов момент, когато реагира при удар на Бейл от фаул, а при добавката спря и Серхио Рамос. В края на мача футболистите на \"Атлетик\" бяха по-активни, но така и не успяха да застрашат сериозно Тибо Куртоа.", "date": "2018.09.15", "title": "\"Реал\" (Мадрид) си тръгна само с точка от гостуването на \"Атлетик\" в Билбао"}
{"url": "https://www.dnevnik.bg/sport/2018/09/15/3311557_noviiat_pilot_na_ferari_iska_ravni_prava_s_fetel_za/", "text": "Шарл Леклер, който ще бъде пилот на \"Ферари\" от 2019 г., очаква да се състезава на равни начала със съотборника си и четирикратен световен шампион във Формула 1 Себастиан Фетел. Пилотът от Монако ще смени мястото си с  Кими Райконен , който за втори път в кариерата си напуска Скудерията. В момента  Леклер се състезава за \"Заубер\" , но след обвявяването на новината е най-търсеният човек в падока преди Гран при на Сингапур. \"Ферари\" е отбор, който винаги се цели в първото място, всичко друго не се приема. Но мисля, че ситуацията е ясна във всеки отбор – имате двама пилоти, които стартират като равни в началото на сезона\", каза Леклер. Младият пилот обясни, че ако се налага да помага на Фетел в по-късен етап от следващия сезон няма да се поколебае да го направи. Леклер добави, че има голямо уважение към германеца и двамата са в отлични отношения. \"Наясно съм, че всеки се пита дали съм готов за отбор като \"Ферари\", но това ще се види догодина. Имаме пример като Люис Хамилтън, който започна в топ отбор като \"Макларън\" и веднага се бореше за челните места. Аз не съм във \"Ферари\" да се уча, а да покажа на какво съм способен\", добави пилотът от Монако. Леклер изрази мнение, че ако един пилот е достатъчно добър това се вижда независимо от липсата на опит. \"Отивам в този отбор с целта да постигам резултати. Според мен, ако не се представям добре, то ще значи че не заслужавам място във \"Ферари\". Нещата са прости и ясни\", каза още Леклер.", "date": "2018.09.15", "title": "Новият пилот на \"Ферари\" иска равни права с Фетел за 2019 г."}
{"url": "https://www.dnevnik.bg/sviat/2018/09/15/3311312_konfliktut_v_afganistan_skoro_moje_da_e_nai-kurvaviiat/", "text": "Конфликтът в Афганистан, който през последните седмици отново се ожесточи, е напът да се превърне в най-кървавия в света през 2018 г., оставяйки на второ място войната в Сирия и въпреки надеждите за диалог с талибаните. \"С голямото увеличаване на броя на жертвите в Афганистан и възможния край на сирийския конфликт има вероятност афганистанският да стане най-кървавия в света\", заяви пред Франс прес Джон Уолш, анализатор от Американския институт за мир. \"Броят на жертвите на войната в Афганистан е на път да надхвърли тази година 20 000 души, сред които и цивилни\", коментира Грейми Смит, консултантка от \"Интернешънъл Крайсис Груп\". Тази година ще бъде най-кървавата за Афганистан след рекордните 19 694 убити, отчетени през миналата от изследователите от университета в Упсала, Швеция, които от 40 години следят човешките жертви във въоръжени конфликти. За сравнение - учените от Упсала са преброили 9055 убити през 1994 г. в най-тежкия период на афганистанската гражданска война, когато бе опустошена столицата Кабул. \"ООН вече отчете най-големия брой цивилни жертви за първото шестмесечие на 2018 г.\" - 1692 души, а неоповестените загуби в афганистанската армия са \"огромни\", казва Грейми Смит и изразява опасение, че общият брой на жертвите на войната в Афганистан може да надхвърли жертвите на всеки друг конфликт в света\". Още едно сравнение. Загиналите във войната в Сирия от началото на годината са 15 000, сред които 5300 цивилни, сочат данните на Сирийския център за наблюдение на правата на човека. Натиск Ако тази година се очаква рекорден брой човешки жертви, това е отчасти \"заради безмилостната и непримирима \"Ислямска държава\", която въпреки намалелия брой на бойците си на около 2000 души \"зачести с атаките и допринася сериозно за дестабилизацията на Афганистан\", твърди пред Франс прес Майкъл Кугелман, изследовател от американския мозъчен тръст \"Уилсън център\". Подложени на натиск, САЩ, които са в Афганистан от 2001 г., в началото на тази година решиха да увеличат военното си присъствие там, като в същото време поощряват \"мирното уреждане\" на конфликта, както каза държавният им секретар Майк Помпео. Около 14 000 американски войници помагат на афганистанските сили, като ги обучават и придружават най-вече във военновъздушни операции. Шестима от тях загинаха тази година. Вашингтон официално твърди, че усилията му са позволили да се \"постигне прогрес\" към политическото уреждане на кризата. Това заяви генерал Джон Никълсън, който до този месец бе командващ на силите на НАТО в Афганистан. В средата на август Никълсън каза даже, че страната разполага с \"безпрецедентни\" възможности за мир. Талибаните и Вашингтон следват една и съща стратегия. \"САЩ удвоиха въздушните си удари в сравнение с миналата година\", но \"и двете страни смятат, че натискът на бойното поле прави противниците им по-склонни към преговори\", пише Международната кризисна група в доклад, публикуван в началото на месеца. Талибаните вече са \"по-организирани\" - в техните редици се вляха и \"бойци, дошли в Афганистан, за да ги подкрепят\", твърди афганистанският политически анализатор Ата Нури. \"Пакистан обедини блок от държави и местни бойци срещу американския план\", заяви пред \"Франс прес\" бившият афганистански генерал Атикула Амархил, въпреки че Исламабад отрича да се меси във вътрешните дела на съседа си. \"Пакистан предложи на Русия и Иран да финансират бойците. Талибаните разполагат сега с по-добре въоръжени хора, обучени и способни да увеличават нападенията и да завладяват повече територии\", каза Амархил. \"Далечна перспектива\" Въпреки усилията си нито един от двата лагера не може да постигне надмощие. Според Специалния генерален инспекторат за възстановяване на Афганистан към американския Конгрес 56 процента от афганистанската територия са под контрола на правителството, а 14 процента - на бунтовниците и тези данни остават непроменени. Останалата част от територията е \"спорна\". В търсенето на мир чрез война \"въпросът е да се разбере докъде са готови да стигнат Кабул и Вашингтон. Колко са готови да дадат на талибаните, за да сложат край на конфликта\", коментира Майкъл Кугелман. \"Официалните\" преговори остават \"далечна перспектива\", според Международната кризисна група, при положение, че дори \"страните в конфликта рядко отделят внимание на възстановяването на мира\". През юли пратеничката на САЩ за Южна Азия Алис Уелс се срещна с представители на талибаните в Катар, за да обсъди мирния процес. Пълен обрат, имайки предвид предшестващата позиция на Вашингтон да отказва двустранни преговори с бунтовниците. Базиран в съседен Пакистан представител на талибаните заяви неотдавна, че се надява \"скоро\" да има нови преговори. Появиха се слухове, че диалогът може да продължи този месец. На фона на подобни очаквания нарастващото насилие създава опасения, че наближаващите парламентарни избори в средата на октомври, първите от 2010 г., могат да бъдат отложени, твърдят няколко източници. Вчера афганистанското министерство на отбраната призна, че е \"засилило\" операциите си с цел \"удар срещу врага, за бъде гарантирана сигурността на избирателите\". Около 294 талибани бяха убити за три дни, посочи министерството, без да уточнява броя на загиналите афганистански войници. /БТА", "date": "2018.09.15", "title": "Конфликтът в Афганистан скоро може да е най-кървавият в света"}
{"url": "https://www.dnevnik.bg/sviat/2018/09/15/3311585_moshtnite_buri_nad_sasht_i_filipinite_vzeha_niakolko/", "text": "Мощните ураган и тайфун, преминаващи през САЩ и Филипините взеха няколко жертви, съобщиха световните агенции. Първите жертви на ураганът Флорънс, който вчера сутринта връхлетя атлантическото крайбрежие на САЩ, съпроводен с порои и бурни ветрове, бяха жена и бебето й. Те са загинали, когато дърво паднало върху къщата на семейството. Бащата е ранен и е в болница. Към ранния следобед агенция \"Ройтерс\" обобщи, че общо пет са жертвите на урагана в щата Северна Каролина, преди ураганът да отслабне до тропическа буря. Националният център за ураганите в Маями снощи съобщи, че силата на Флорънс е намаляла до тропическа буря, но предупреди, че все още се очакват животозастрашаващи пориви на вятъра и катастрофални наводнения в части от Северна и Южна Каролина, предава БТА. Центърът на Флорънс вече е на около 45 км североизточно от Мъртъл Бийч, Южна Каролина, с постоянна скорост на вятъра 110 км/ч. Прогнозата е за значително отслабване на стихията през уикенда и в началото на седмицата, докато Флорънс навлиза навътре в сушата все по-бавно, поради което се очакват проливни дъждове дни наред. Властите съобщиха вчера, че 722 000 потребители - домакинства и бизнеси, са останали без ток. Двама спасители са загинали при борба със свличанията на земни маси, които мощният тайфун Мангхут пък предизвика на Филипините, предаде БТА по информации на ДПА. Съобщава се за над 40 случая на свличания на земни маси в северния регион Кордилера, според Рикардо Джалад, изпълнителен директор на националния съвет за управление на рисковете. \"До момента при операциите са загинали двама спасители\", добави той и уточни, че е възможно броят на жертвите да нарасне. В ранния следобед вече се съобщаваше за осем жертви. А спасителните екипи постоянно съобщават за нови щети, причинени от тайфуна Мангхут. Все още не е достигнато и до отдалечени села във Филипините, засегнати от мощната буря. Две жени са загинали в град Багио при свличане на земни маси, предаде Франс прес. Телата им са открити от полицаи след срутване на част от хълм, подкопан от силните дъждове. Тайфунът Мангхут отслабна над северните Филипини и се очаква да се насочи извън филипинската територия тази вечер, съобщава ДПА. Скоростта на постоянните ветрове спадна до 170 км/ч, с пориви достигащи 260 км/ч. Това беше най-силният тайфун, засегнал Филипините тази година. Въпреки, че отслабна, тайфунът развихри югозападните мусони, които носят силни ветрове и проливни дъждове в други части на архипелага, съобщи метеорологичната служба. Мангхут се движи на запад с 25 км/ч, насочвайки се към Южен Китай или Хонконг.", "date": "2018.09.15", "title": "Мощните бури над САЩ и Филипините взеха жертви"}
{"url": "https://www.dnevnik.bg/sport/2018/09/15/3311587_perfektniiat_start_na_livurpul_produlji_s_pobeda_nad/", "text": "Ливърпул\" спечели гостуването си на \"Тотнъм\" с 2:1 и записа най-добрия си старт в историята на Висшата лига. \"Мърсисайдци\" постигнаха пета победа от пет мача и остават на върха в класирането с 15 точки и голова разлика 11:2. Досега най-добрият старт на \"Ливърпул\" във Висшата лига беше през сезон 2007-08 - четири победи и едно равенство. Това е и едва третият случай, в който червените печелят всеки един от първите си пет мача в елита на английския футбол. Другите два са през сезон 1990-91 и сезон 1978-79. Голове на Джорджиньо Вайналдум и Роберто Фирмино в края на първото и началото на второто полувреме донесоха успеха за тима на Юрген Клоп, който можеше да спечели и по-убедително. Решаващи се оказаха и колебливи намеси на вратаря на \"Тотнъм\" Мишел Ворм. Холандецът, който замени контузения Юго Лорис, се пропука при центриране от корнер за първото попадение, а при второто позволи топката да премине между ръцете му. В добавеното време влезлият като резерва Ерик Ламела върна един гол, но домакините не успяха да се доберат до равенство. \"Тотнъм\" допусна второ поредно поражение във Висшата лига, след като започна сезона с три победи от три мача. В миналия кръг \"шпорите\" загубиха с 1:2 от \"Уотфорд\", който тази вечер от 19.30 часа посреща \"Манчестър юнайтед\". \"Стършелите\" са сензацията от началото на сезона след четири победи от четири мача. Другият отбор с пълен актив е \"Челси\", който има домакински мач с новака \"Кардиф\". Шампионът \"Манчестър сити\" е четвърти с 10 точки преди днешната си среща с \"Фулъм\" у дома, а \"Тотнъм\" е пети с девет точки. \"Ливърпул\" изпрати топката в мрежата само след 43 секунди игра на \"Уембли\". Джеймс Милнър центрира от десния фланг, а Фирмино се измъкна зад защитата и насочи топката във вратата. Намиращият се в засада Садио Мане обаче опита да играе с нея и попадението правилно беше отменено. В следващите минути двата отбора водеха здрава битка и не намираха начин да стигнат до чисти голови положение. \"Тотнъм\" владееше по-продължително топката, а \"Ливърпул\" пресираше здраво и чакаше грешка на съперника. Първата дойде в 22-aта минута, когато Ерик Дайър върна лошо топката назад. Мохабед Салах стигна пръв до нея и се устреми сам срещу Ворм. Ударът на египтянина обаче попадна в обсега да вратаря и той успя да спаси. В 37-ата минута и Кристиан Ериксен направи много слабо връщане назад, с което осигури пространство на Мане вляво от вратата. Опитът за подаване на сенегалеца беше пресечен, но от последвалия корнер \"Ливърпул\" откри резултата. Милър центрира към първата греда, а Ворм се блъсна във Върджил ван Дайк и не успя да боксира добре. Топката попадна във Вайналдум, който я насочи с глава под гредата и тя премина голлинията, преди вратарят на \"Тотнъм\" да се намеси. В началото на второто полувреме \"Ливърпул\" беше близо до куриозен втори гол при центриране на Андрю Робъртсън, но гредата спаси \"Тотнъм\". В ответната атака и домакините се разминаха с гола. Лукас Моура премина през трима противникови играчи и стреля в близкия ъгъл, но топката се отби в страничния стълб и излезе в аут. В 54-ата минута \"Ливърпул\" увеличи преднината си. Мане проби до аутлинията и центрира във вратарското поле за фирмино. Вертонген успя да я отклони топката, тя срещна гредата и се насочи към Ворм. Вратарят на \"Тотнъм\" обаче позволи да премине между ръцете му и Фирмино не пропусна на метър от опразнената врата. \"Тотнъм\" потърси промяна с включването в игра на Ерик Ламела и Хьон Мин Сон. \"Ливърпул\" обаче се отбраняваше много спокойно, а с бързите си контраатаки продължи да създава голови положения. Салах, Мане и Кейта пропуснаха отлични възможности да решат мача с трето попадение. В добавеното време \"Тотнъм\" успя да намали. Кристиан Ериксен центрира от корнер, топката стигна до далечната греда и Ламела с хубав удар от малък ъгъл я изпрати във вратата. В последните секунди домакините поискаха дузпа за нарушение на Мане срещу Сон. Главният съдия обаче прецени, че няма основание за наказателен удар.", "date": "2018.09.15", "title": "Перфектният старт на \"Ливърпул\" продължи с победа над \"Тотнъм\""}
{"url": "https://www.dnevnik.bg/photos/snimka_na_denia/2018/09/15/3311595_snimka_na_denia_art_ulicite_na_sofiia/", "text": "Днес по улиците на карето между ул. \"Раковска\", бул. \"Мария Луиза\", бул. \"Дондуков\" и бул. \"Сливница\" се проведе фестивалът \"КвАРТал\". Десетки ателиета, работилници, студиа, кино, барове и ресторанти намериха място по малките централни улички.", "date": "2018.09.15", "title": "Снимка на деня: Арт улиците на София"}
{"url": "https://www.dnevnik.bg/photos/2018/09/15/3311610_fotogaleriia_kulturni_peizaji/", "text": "Близо 40 знакови за София сгради отвориха врати за посетители по случай Европейските дни на културното наследство. Кампанията се провежда в 50 държави, като в столицата се организира от Френския културен институт в България, Министерството на културата и Столичната община. Събитието продължава и утре. Криптата на храм-паметник \"Александър Невски\"", "date": "2018.09.15", "title": "Фотогалерия: Сградите в София отвориха врати за всеки"}
{"url": "https://www.dnevnik.bg/sviat/2018/09/15/3311612_iran_zaplashi_che_shte_uvelichi_obogatiavaneto_na_uran/", "text": "Иранският външен министър Мохамад Джавад Зариф заплаши, че Техеран може да увеличи обогатяването на уран, ако ЕС продължи да бездейства  след изтеглянето на САЩ  от ядреното споразумение, предаде БТА, цитирайки ДПА. \" Европейците и другите подписали споразумението  трябва да предприемат действия, за да компенсират ефекта на  санкциите на САЩ \", заяви външният министър пред германското сп. \"Шпигел\". Ядреното споразумение, официално наречено Съвместен всеобхватен план за действие, беше договорено през 2015 г. във Виена между Иран и шест световни сили. То цели да попречи на Техеран да създаде ядрено оръжие в замяна на отменяне на икономическите санкции. През май тази година САЩ се оттеглиха от споразумението и в началото на август подновиха санкциите срещу Иран. Допълнителни санкции срещу иранския финансов и енергиен сектор ще бъдат наложени на 4 ноември. \"Петролът и банките\" са били тестът според Зариф. Той предупреди, че Техеран може да предприеме действия, ако бъде нарушен балансът между това, което дава и това, което получава. Това не означава, че Иран ще се оттегли на свой ред от споразумението. Възможно е частично или ограничено прилагане на разпоредбите му, подчерта външният министър. Той заяви, че европейците трябва да решат дали са готови да подкрепят думите си с дела или Европа ще се подчини на американските искания. Зариф отхвърли идеята за преки преговори с президента на САЩ Доналд Тръмп. Иран ще обмисли преговори със САЩ само ако те се върнат в ядреното споразумение, добави външният министър.", "date": "2018.09.15", "title": "Иран заплаши, че ще увеличи обогатяването на уран, ако ЕС не компенсира американските санкции"}
{"url": "https://www.dnevnik.bg/sport/2018/09/15/3311614_s_blestiashta_obikolka_hamiltun_specheli_neochakvan/", "text": "С блестяща обиколка на пистата \"Марина Бей\" Люис Хамилтън се пребори с болидите на \"Ферари\" и \"Ред бул\" и спечели неочаквана победа в квалификацията за Гран при на Сингапур. Световният шампион постигна седми полпозишън за сезона и 79-и в кариерата си. \"Ферари\" беше големият фаворит в квалификацията, след като показа най-добро темпо в свободните тренировки. \"Скудерията\" обаче не успя да класира нито един болид на първа редица. Пилотът на \"Ред бул\" Макс Верстапен ще потегли втори в състезанието в неделя, а Себастиан Фетел и Кими Райконен ще са съответно трети и пети на стартовата решетка. Между двете ферарите ще потегли Валтери Ботас с втория мерцедес. \"Това беше много тежка квалификация. Магическа обиколка. Може би една от най-добрите, които някога съм правил. Огромни благодарности към отбора. Всички работиха толкова здраво, за да изстискаме нещо повече от колата\", каза Хамилтън. Британецът стигна до полпозишъна с първата си бърза обиколка в последната трета част от квалификацията. Той спря часовника на 1:36.015 мин., а времето ми остана неподобрено до края. Четирикратният световен шампион изпревари Верстапен с 0.319 сек., а Фетел завърши трети с пасив от 0.613 сек. \"Положението не е идеално. Искахме да спечелим полпозишън, но не успяхме. За нас беше малко хаотична квалификационна сесия. В края изгубихме прекалено много време. Не е идеалната ситуация, когато има твърде много коли около теб и трябва да правиш минисъстезания. Но не ги обвинявам, защото в края имахме две обиколки на разположение, но и двете не бяха достатъчно добри\", заяви Фетел. Верстапен определи второто си място като победа. \"На фона на всички проблеми в двигателя, които имах днес, да се класирам втори е невероятно. Това просто показва каква невероятна кола имаме\", каза още холандецът. Неговият съотборник Даниел Рикардо завърши шести в квалификацията. \"Рейсинг пойнт форс Индия\" също класира и двата си болида в топ 10. Ромен Грожан ще потегли седми, а Естебан Окон - девети. Между тях ще стартира Ромен Грожан (\"Хаас\"), а Нико Хюлкенберг (\"Рено\") допълни челната десетка.", "date": "2018.09.15", "title": "С блестяща обиколка Хамилтън спечели неочакван полпозишън в Сингапур"}
{"url": "https://www.dnevnik.bg/sport/2018/09/15/3311611_meiuedur_obiavi_che_se_zavrushta_na_ringa_za_revansh_s/", "text": "Най-добре печелещият спортист в света Флойд Мейуедър обяви, че се завръща на боксовия ринг за втори мач с Мани Пакиао. През май 2015 г. двете звезди в средните категории се срещнаха в мач, който  разби всички рекорди  по приходи и гледаемост в бокса. Мейуедър спечели по точки в 12 рунда и изравни постижението на Роки Марчиано от 48 победи в 48 двубоя. По-късно същата година американецът подобри рекорда с успех срещу сънародника си Андре Берто, след което обяви отказването си от бокса. През август миналата година Мейуедър се завърна за исторически мач със звездата на смесените бойни спортове Конър Макгрегър. Повечето специалисти  определиха срещата като цирк за много пари , но тя се игра по официалните боксови правила и американецът записа 50-а победа от 50 срещи. \"Завръщам се, за да се бия с Мани Пакиао тази година. Задава се още една деветцифрена сума\", написа Мейуедър в \"Инстаграм\" и публикува видео с филипинеца. 41-годишният американец спечели 285 милиона долара от мача с Макгрегър, които го направиха  спортистът с най-големи приходи за 2017 г. Пакиао, който се насочи към политиката след двубоя с Мейуедър, изигра четири срещи оттогава. Той записа победи срещу Тимъти Брадли, Джеси Варгас и Лукас Матис и загуба от Джеф Хорн. 39-годишният филипинец има 60 спечелени срещи на професионалния ринг, седем загуби и две равенства.", "date": "2018.09.15", "title": "Мейуедър обяви, че се завръща на ринга за нов мач с Пакиао"}
{"url": "https://www.dnevnik.bg/bulgaria/2018/09/15/3311627_demokratichna_bulgariia_poiska_otteglianeto_na/", "text": "Кандидатът за нов нов вътрешен министър Младен Маринов, който в момента е главен секретар на ведомството, да бъде оттеглен \"заради тежкия провал на властта в сектор \"Сигурност\" и превръщането на МВР в бухалка срещу свободното слово. За това се настоява в позиция на обединение \"Демократична България\" до медиите. \"Дори на фона на пълния кадрови и политически банкрут на това управление, кандидатурата на настоящия главен секретар на МВР за вътрешен министър, бележи ново ниво на скандалност и неприемливост\", се казва в становището. Аргументите им са, че за Маринов \"отдавна са налице тежки съмнения за зависимости от организирания криминалитет на прехода\". При неговото лансиране не се прави дори минимален опит да се формулира каквато и да било визия за реформа в МВР, отбелязват още от политическото обединение. Според тях в качеството си на досегашен главен секретар Маринов носи основна отговорност за всички професионални провали, които водят до продължаващ спад на доверието на обществото към полицията и закономерно обосновават оставката на досегашния министър Радев. \"Кандидатурата на Маринов е абсолютно емблематична за цялостния модел на управление на сектор \"Сигурност\" при Бойко Борисов, характеризиращо се с пълзяща криминализация, отказ от реформи и лансиране на напълно непригодни и зависими хора в професионалното и политическо управление на МВР\", се казва в позицията. Отбелязва се още, че дори в периода на номинирането на Маринов има два \"огромни скандала: пореден тежък  пробив в граничния контрол на \"Аерогара София\"  и неоснователното  задържане от полицията на журналисти , разследващи тежка корупция\". \"Неправомерното задържане на журналисти е поредното свидетелство за прибягването към авторитарни практики в името на отбраната на корупционния модел на управление на страната. Затова настояваме остро кандидатурата на Маринов за вътрешен министър да бъде оттеглена и той да бъде освободен и от поста главен секретар\", заявяват от \"Демократична България\". В същото време продължават да настояват и за оставка на цялото правителство.", "date": "2018.09.15", "title": "\"Демократична България\" поиска оттеглянето на кандидата за вътрешен министър"}
{"url": "https://www.dnevnik.bg/sport/2018/09/15/3311629_chelsi_se_izravni_s_livurpul_sled_peta_pobeda_ot_pet/", "text": "Челси\" продължи перфектния си старт на сезона и се изравни с  \"Ливърпул\" на върха във Висшата лига . Сините от Лондон направиха обрат срещу новака \"Кардиф\" и спечелиха с 4:1 на \"Стамфорд бридж\", за да стигнат до петата си победа от пет мача. Хеттрик на Еден Азар и страхотен гол на Уилиан осигуриха трите точки за \"Челси\". Тимът на Маурицио Сари дори излезе начело в класирането заради по-добро голово съотношение от \"Ливърпул\" - 14:4 срещу 11:2 за \"мърсисайдци\". Сари стана четвъртият мениджър в историята, който печели първите си пет мача във Висшата лига. Другите трима са Крейг Шекспир (\"Лестър\"), Карло Анчелоти (\"Челси\") и Пеп Гуардиола (\"Манчестър сити\"). Последните двама имат по шест победи в първите си шест мача. Мачът на \"Стамфорд бридж\" започна с неочаквано, след като \"Кардиф\" успя да открие резултата в 15-ата минута. Шон Морисън центрира от левия фланг, а Сол Бамба се измъкна зад защитата на \"Челси\" и отблизо преодоля Кепа Арисабалага. \"Кардиф\" удържа аванса си до 37-ата минута. Азар получи топката от Оливие Жиру, премина през противников защитник и с отличен удар по диагонала от границата на наказателното поле насочи топката покрай Нийл Етъридж. Минута преди края на полувремето домакините стигнаха до обрат със страхотна комбинация в наказателното поле нов гол на белгиеца. Алонсо подаде вляво към Педро, който центрира по земя към вратарското поле за Жиру. От трудна позиция белгиецът продължи с едно докосване към Азар, който с помощта на рикошет прати топката в мрежата. В 80-ата минута Азар реши мача с трети гол. Влезлият като резерва Уилиан нахлу в наказателното поле, Бамба се хвърли на шпагат и не успя да стигне до топката, а бразилецът изигра хитро ситуация и получи дузпа. Азар се зае с изпълнението й и оформи втория си хеттрик във Висшата лига. Три минути по-късно Уилиан вкара страхотен гол за крайното 4:1. Бразилецът получи топката около дъгата на наказателното поле и с десния крак намери горния десен ъгъл на Етъридж. \"Манчестър сити\" също не допусна изненада срещу друг от новаците - \"Фулъм\". Шампионите се наложиха у дома с 3:0 и събраха 13 точки. Лерой Сане, Давид Силва и Рахим Стърлинг донесоха четвъртата победа от пет мача през сезона. Възходът на \"Арсенал\" продължи с победа с 2:1 при гостуването на \"Нюкасъл\". \"Артилеристите\" записаха трета поредна победа, след като започнаха сезона с две загуби. Те събраха девет точки и се изравниха с \"Тотнъм\" на петата позиция.", "date": "2018.09.15", "title": "\"Челси\" се изравни с \"Ливърпул\" след пета победа от пет мача"}
{"url": "https://www.dnevnik.bg/sviat/2018/09/15/3311297_arheolozi_tvurdiat_che_sa_otkrili_nai-starata/", "text": "В Северен Израел е открита най-старата пивоварна в света, която е на около 13 хил. години. Това твърдят група археолози, които изследвали пещера, намираща се в близост до Хайфа. Предполага се, че там е била произвеждана бира, която след това се е използвала за различни церемонии. Професорът по археология в Университета в Хайфа Дани Надел заяви пред \"Франс прес\", че откритието им е най-ранното свидетелство за производство на алкохол. Според събраните от екипа учени доказателства живелите в този район хора преди 13 хил. години са били основно ловци, които са обитавали земите около цялото източно Средиземноморие. При погребални церемонии те приготвяли алкохолна напитка, която се употребявала от всички. Тук идва и самото откритие на археолозите. При изследването на пещерата те намерили три дупки, издълбани на повърхността ѝ. Две от тях се използвали за съхранение на зърна, а третата - за ферментация. Дупките са с дълбочина от 40 до 60 сантиметра. Те са разположени на такива места в пещерата, че си личи, че произвежданата напитка в тях е свързвана с някаква церемония, казва още Надел. \"Тези иновации за производство на бира предшестват появата на опитомените зърнени култури, което става преди няколко хилядолетия в Близкия изток\", казва още той. Древната бира обаче е далеч от това, което се произвежда днес. Вероятно е много по-слаба, но наличието на ферментация показва, че още преди 13 хил. години хората са имали познания при производството на алкохол, твърдят археолозите. Според тях тогавашната бира най-вероятно е смес от много съставки. Изследователите са открили останки от нишесте и микроскопични частици от вкаменели растения, известни като фитолити, които са типични за трансформацията на пшеницата и ечемика в течност. А самият процес по производството на бира преминавал в три етапа. Първо, нишесте от пшеница или ечемик се превръща в малц. Това се случва чрез покълване на зърната, поставени във вода в две от дупките. След това те се изцеждат, изсушават и съхраняват. Следващата стъпка е нагряването на малца. Накрая всичко това се оставя да ферментира с диворастящи дрожди.", "date": "2018.09.15", "title": "Археолози твърдят, че са открили най-старата пивоварна в света"}
{"url": "https://www.dnevnik.bg/photos/2018/09/15/3311628_fotogaleriia_kakvo_ostaviha_sled_sebe_si_burite_v/", "text": "Ураганът \"Флорънс\" и тайфунът \"Мангхут\" удариха САЩ и Филипините почти по едно и също време и нанесоха сериозни щети. Има данни за жертви и в двете държави, а евакуацията на хора не е спирала. Докато \"Флорънс\" се придвижва изключително бавно и в същото време изсипвайки огромни количества дъжд, \"Мангхут\" се отличава с много силни ветрове, достигащи до 270 км/ч. Филипинските острови", "date": "2018.09.15", "title": "Фотогалерия: Какво оставиха след себе си бурите в САЩ и Филипините"}
{"url": "https://www.dnevnik.bg/sport/2018/09/15/3311497_konstantinov_rani_se_lekuvat_samo_s_pobedi_video/", "text": "Селекционерът на националния отбор по волейбол Пламен Константинов остана доволен от отношението на състезателите си към мача с Пуерто Рико. Българите  спечелиха с 3:0  и вече имат две победи на световното. \"Мотивацията беше притеснителна след слабия мач с Иран, който не изиграхме както искахме. Момчетата показаха, че са достатъчно мотивирани и искаха да вземат реванш и чиста победа. Възможността да поправителен срещу Полша минаваше през победа днес и през успех срещу Куба\", каза Константинов пред БНТ. \"Доволен съм, че нямаше подценяване срещу противника. Доволен съм от момчетата, които се включиха. Може да се разчита за тях и занапред. Рани се лекуват само с победи.\" Константинов изтъкна, че ключовото за добрите отбори и големите състезатели е в това да печелят, когато нямат ден. \"При нас може би точно това липсва. Няма нужда да се правят корекции, когато играта върви.\" Селекционерът предупреди, че очаква мачът с Куба да е по тежък. \"Кубинците са млади момчета, но са изключителни атлети. Когато играят освободени, могат да създадат трудности на всички отбори в света на посрещане. На блокада са силни, имат го като школа. Имат проблеми в посрещането и в организацията на играта. Трябва да сведем грешките до минимум\", добави той с поглед към следващия мач.", "date": "2018.09.15", "title": "Константинов: Рани се лекуват само с победи (видео)"}
{"url": "https://www.dnevnik.bg/sport/2018/09/15/3311371_sasht_i_rusiia_vlizat_v_spor_za_purvoto_miasto_v_grupa/", "text": "Петият ден от световното първенство по волейбол ще предложи вълнуващ сблъсък между САЩ и Русия. Двата отбора се изправят в директен спор за първото място в група С от 21.30 часа в Бари. Руснаците, които  са основният фаворит за световната титла , водят в класирането след две победи с по 3:0 и максимален актив от шест точки. Възпитаниците на Сергей Шляпников бяха висота в първите си двубои срещу Австралия и Тунис, но големият тест пред отбора предстои. В мачовете си досега САЩ надделя трудно в пет гейма срещу Сърбия и Австралия. Евентуален успех срещу Русия ще отвори пътя към първото място за американците, което ще им осигури предимство във втората фаза, където се броят резултатите от първия етап. Във Варна Полша и Иран изглеждат уверени да направят нови стъпки в посока предни класиране на световното. От 17.00 часа иранците срещат Куба, а в късния мач от 20.30 поляците ще играят с Финландия. В Русе  програмата  ще открият Канада и Китай, а по-късно олимпийският шампион Бразилия се изправя срещу Холандия. В друг интересен сблъсък Италия посреща Аржентина от 22.15 във Флоренция. Денят ще премине без участието на българските волейболисти, които в петък вечерта  победиха с 3:0 Пуерто Рико . Следващият мач на националите е срещу Куба в неделя в 20.40 ч.", "date": "2018.09.15", "title": "САЩ и Русия влизат в спор за първото място в група С на световното по волейбол"}
{"url": "https://www.dnevnik.bg/analizi/2018/09/15/3311337_zdravnata_reforma_-_poveche_pari_za_sushtoto/", "text": "По стара българска традиция от последните десетина години, реформите в публичните сфери не се правят въз основа на обществен диалог, а на база обществено недоволство. Нормалният подход би бил правителството да седне на една маса със заинтересованите страни и да постигне консенсус за необходимите стъпки, като по този начин се постигне съгласие за дългосрочни и последователни промени. Вместо това правителствата предпочитат да изготвят реформата на тъмно, да сондират общественото мнение, като обявят отделни елементи, но не и цялата реформа, след което, отново на тъмно, да направят някои козметични промени, така че поне някои заинтересовани страни да са доволни, като по този начин си спечелят частична обществена подкрепа. В крайна сметка се оказва или че реформата не дава необходимия резултат, защото, например, сметките не излизат, или някой не е доволен от нея и тя е отменена. Накратко това е състоянието на публичното здравеопазване, в което от години парите не стигат и се правят реформи, които си противоречат, а се дават все повече пари за все същите здравни услуги, от които нито лекарите, нито пациентите са доволни. Последната идея за реформа \" изтече \" неофициално по медиите през изминалата седмица, а официално ще бъде  представена  до края на месеца, а дотогава могат да се променят много елементи от първоначалната идея. Така например в началото на седмицата стана ясно, че предлаганите промени не са толкова за нов здравен модел, а за осигуряване на повече пари за болничната помощ като се въведе задължителна допълнителна здравна (по-точно болнична) застраховка. По-късно през седмицата стана ясно, че все още се обсъжда вариант за увеличаване на здравните осигуровки с 2 процентни пункта (както стана и през 2009 г.). Докато и в двете предложения става въпрос за увеличаване на разходите за пациентите, то впоследствие стана ясно, че има и трето предложение, този път от министъра на финансите, което предвижда избор за осигурените лица къде да внасят цялата или част от осигуровката си – в частен осигурителен фонд (каквито към момента няма) или в държавната НЗОК, без допълнителна финансова тежест за пациентите. До края на месеца може да се говори за нещо съвсем различно. Повече пари за същото Настоящото предложение, за което има най-много неофициална информация, предвижда въвеждане на допълнителна задължителна здравна застраховка в размер на 12 лв. на месец в застрахователно дружество по избор на осигуреното лице. Това възлиза на допълнителни разходи за осигурените в размер на около 864 млн. лв. Към тях се прибавя и очаквано увеличение на директните доплащания от пациентите за болнична помощ в размер на около 40 млн. лв., което увеличава общата сума до около 900 млн. лв. В замяна на това застрахователите ще покриват разходите за болнично лечение на стойност над 700 лв. Все още не е ясно дали това означава, че средствата за болнична помощ в системата ще се увеличат и ако да – с колко, или означава, че ще се запазят на същите нива, но НЗОК ще може да използва освободения ресурс за някакви хипотетични към момента други дейности, и ако да – какви и колко средства ще насочи към тях. Всичко това много напомня онзи филм на ужасите, който гледахме между 2009 и 2010 г., когато здравните осигуровки бяха увеличени с 2 процентни пункта, приходите от които отлежаваха по сметка на НЗОК в БНБ, за да се използват за демонополизиране на системата. В резултат на това през двете години бяха натрупани резерви в размер на около 890 млн. лв., които просто бяха национализирани от тогавашното правителство, смазвайки бляна за конкуренция в сектора. Ефективно това увеличи разходите на НЗОК през следващата година, но без подобрение в качеството на здравеопазването. С какво сегашната ситуация е по-различна от тогава, освен с това, че се очаква да бъдат събрани 900 млн. лв. в рамките на една година, вместо на две? Сметки без кръчмар Докато правителството си е правило сметката, че ще прехвърли част от финансовата отговорност върху здравно застрахователните дружества, се оказа, че те не са наясно с бъдещата си роля, още по-малко с правата и задълженията си, но пък за сметка на това никой не ги е питал дали при тези условия са съгласни да участват в схемата. Изчисленията на Министерството на здравеопазването за 12 лв. на човек застрахователна премия са функция на сегашните здравни застрахователни премии, но по никакъв начин не отчитат рисковия профил на застрахованите лица в момента и след реформата. Най-фрапиращото е, че в сегашния вариант на застраховане не се сключват договори с пенсионери или такива с тежки заболявания като злокачествени образувания, диабет, инфаркт и др., докато в новия модел именно за такива случаи ще трябва да плащат застрахователите. Това означава, че застрахователната премия най-вероятно ще е по-висока, но пък по-високия разход за пациентите трудно ще се \"продаде\" на избирателите. Затова най-вероятно \"реформата\" ще мине в този вариант, а няколко години по-късно като стане ясно, че парите не стигат, ще се увеличи застрахователната премия. Все пак тогава местните избори и тези за Европейски парламент ще са преминали и общественият натиск ще е по-маловажен за политиците. Реално погледнато това, което се предлага в момента, не е реформа, а прекия резултат от лобистки натиск под мотото \"здравеопазването в България е недофинансирано\". Напротив, има достатъчно средства, но те се харчат неразумно – като започнете от диспропорциите във възнагражденията между медицинския персонал в една болница и стигнете чак до обществените поръчки за доставка на консумативи и злоупотребата с клиничните пътеки. Наливането на още пари в нереформиран сектор с хронични проблеми с контрола както върху качеството на извършените услуги, така и върху необходимостта от тях, няма да реши проблемите, просто ще ги отложи във времето. Нещо повече – предложените промени по никакъв начин на влияят върху проблема с високите преки доплащания от пациентите, тъй като те са едва 13% при болничната помощ (която именно е във фокуса на замислената реформа) и близо 81% при търговията на дребно в аптеки, санитарни и оптични магазини и др. Този проблем има много ясен и директен ефект върху здравето на хората и разходите за здравеопазване. Високите нива на доплащане за лекарствени продукти водят до компрометиране или в по-лошия случай – липса на лечение, което влошава здравословното състояние на хората докато рано или късно те не се озовават в болница, където лечението е скъпо. За това свидетелства  докладът  на Европейската комисия за състоянието на здравеопазването в ЕС, според който България има един от най-високите дялове на предотвратими смъртни случаи, което се дължи в най-голяма степен на сърдечно-съдови заболявания като високо кръвно налягане и исхемична болест на сърцето. Докато управляващите се чудят как да наливат повече пари в каца без дъно качеството на здравеопазването в България ще куца, недоверието ще е голямо и, естествено, много хора ще предпочетат да си спестят плащането на здравни вноски за финансирането на пробита система. За да убедят здравно осигурените лица, че трябва да плащат повече, трябва и да им се предложи повече като обхват, качество и реален резултат. Години наред наблюдаваме как това не става с една здравна каса, затова е време да се въведе конкуренция при здравното осигуряване, за да може няколко осигурителя да се надпреварват да привлекат осигурените лица при тях. Така хем няма да ги получават наготово, хем няма да се отнасят към тях като към крепостни селяни, които нямат алтернатива. А пък осигурителите ще имат всичкия интерес да следят изкъсо какви плащания правят за медицински дейности и продукти.", "date": "2018.09.15", "title": "Здравната реформа - повече пари за същото"}
{"url": "https://www.dnevnik.bg/evropa/2018/09/15/3305448_shokirana_no_ne_iznenadana_neglijira_li_germaniia/", "text": "Майката на всички проблеми\". Така германският вътрешен министър Хорст Зеехофер нарече имиграцията. Именно заради нея правителството на Ангела Меркел  бе на ръба да се разпадне  преди няколко месеца. А всъщност Германия би трябвало да се радва на своите златни времена. Безработицата е на най-ниското си ниво от обединението насам, икономическият растеж е силен, държавният дълг е на път да падне под 60% от брутния вътрешен продукт тази година, което означава, че Берлин ще изпълни критериите от Маастрихт за пръв път от почти 20 години, отбелязва \"Политико\". Въпреки този просперитет, обществото започва да кипи, докато негативните последици от приема на над 1 милион търсещи убежище от 2015 г. насам постепенно изплуват. \"Кой трябва да бъде пускан?\", попита от корицата си сп. \"Шпигел\" преди две седмици. А миналата седмица заглавието на корицата гласеше \"Когато десните грабнат властта\" и бе посветено на Саксония, провинцията, в която убийството на германец от мигранти в Кемниц  доведе до масови протести , прераснали в безредици. Демонстрациите в германския град започнаха в края на август,  продължиха повече от седмица  и бяха последвани от  концерт срещу расизма . По време на протестите пострадаха десетки и бяха задържани стотици хора, а  полицията бе заподозряна , че е оказала съдействие на крайнодесните. Проучване от началото на септември показа, че \"Алтернатива за Германия\" е успяла да се възползва от събитията и подкрепата за нея се е увеличила. Според допитването тя е на второ място по одобрение (17%) и изпреварва лявоцентристката Социалдемократическа партия (16%), която участва в коалицията. Християндемократите на Меркел получават 28.5% подкрепа. В коментар за \"Гардиън\" Джеймс Хоус посочва, че Германия всъщност е била \"шокирана, но не и изненадана\" от случилото се в Кемниц, а Марко Вандервиц, държавен секретар във вътрешното министерство отбелязва: \"Твърде дълго време не признавахме размерите на проблема или не искахме да го направим\". \"Толерантност\", но без контрол Макар Германия да е доста безопасна страна по международните стандарти (през миналата година е имало приблизително толкова убийства, колкото в Чикаго - 731), поредица от престъпления, извършени от бежанци, разтревожи страната. Според правителствената статистика престъпността е намаляла с повече от 9% през 2017 г. Именно когато през 2015 и 2016 г. Германия отвори вратите си за бежанци обаче се наблюдава ръст на престъпленията от около 10%. Миналата година бежанците са били заподозрени за около 15% от убийствата в Германия, според официалната статистика, въпреки че представляват 2% от населението. Много от заподозрените, включително  иракчанинът, обвинен за убийството в Кемниц  и терористът, който се вряза в коледния базар в Берлин през 2016 г., имат имиграционен статут, определен като Duldung или \"толерантност\". Това означава, че макар молбите им за убежище да са били отхвърлени, правителството им разрешава да останат в Германия и в много случаи да си търсят работа. Причините за подобно решение са различни, но може и да са прозаични като липса на паспорт, което затруднява определянето на националността им. Около 170 хил. мигранти имат такъв статут в Германия. Още 350 хил. живеят в страната без да имат официален имиграционен статут, като много от тях чакат решение по молбата си за убежище. Според критици присъствието на толкова много мигранти без реално законово право да останат в страната доказва, че системата за предоставяне на убежище на Германия е измамна Подцениха ли управляващите проблема Анализаторът Александър Андреев коментира пред \"Дневник\", че ксенофобските вълни в Германия се надигат и слягат периодично. Според него Германия десетилетия наред си затваря очите за факта, че милиони чужденци искат да се заселят там. \"Гастарбайтерите, бежанците от югославските войни и от конфликта в Сирия - всички тях (а и много други) политиката смяташе за временно явление. И не се погрижи за трайното им интегриране, не се погрижи и за това обществото да ги приеме\", смята той. Андреев отбелязва, че днес Германия реално  е мигрантска страна , където над 20% от хората имат чуждестранен произход  и се нуждае от още хора , защото населението застарява, а процъфтяващата икономика иска работна ръка. \"Но политиците все не посмяваха да кажат: \"Да, ние сме мигрантска страна\". И да изработят съответните правила за миграцията: колко годишно, кои точно, при какви условия\", допълва Андреев, като подчертава, че едва сега законът за миграцията сериозно е влязъл в дневния ред. \"Действията на Ангела Меркел и нейното правителство в началото на бежанската криза бяха недообмислени, несъгласувани и хаотични, а последвалите опити проблемите да се решават на парче не успяха да убедят част от избирателите. От всичко това спечелиха популистите от \"Алтернатива за Германия\", а големите партии се оказаха в положението на догонващ. И така центробежните сили в страната закономерно им сервираха Кемниц\". Анализаторът от \"Дойче веле\" Ханс Пфайфер споделя сходно мнение. Според него в Германия крайнодясното насилие и заплахите от крайнодесни групи са подценявани и дори приемани, а ескалацията на напрежението в Кемниц е доказателство за това, защото никак не е била спонтанна. Неонацистите са активни в Кемниц от години сред поддръжниците на местния футболен отбор. Те представляват малки групи, но са ефективни и добре внедрени. Затова са могли да се мобилизират и да се организират бързо за протестния си марш в края на август. Полицията е знаела за тази мобилизация и за структурите, позволяващи тя да се случи, но не е осигурила повече служители, които да пазят реда по улиците, защото политиците и полицейските служби не приемат заплахата достатъчно сериозно. През последните години маршовете на крайнодесни все повече се сливат, както се случи в Кемниц, с протести на хора, които се чувстват разочаровани или изоставени от глобализацията, макар последните да не подкрепят фашизма. Има ли страх от мигрантите  Анализаторът Константин Рихтер коментира пред \"Дневник\", че германците са разделени в отношението си към мигрантите и чужденците. Мнозинството са убедени, че страната им трябва да бъде отворена за реално търсещите убежище. Скорошната серия от престъпления, извършени от бежанци, обаче е оказала влияние. Дори и хората, които не са поддръжници на крайната десница, смятат, че властите трябва да депортират мигранти, ако вършат престъпления или ако молбите им са били отхвърлени. Според него е възможно част от полицейски сили, особено в Източна Германия, да споделят възгледите на политици от крайнодясното националистко движение ПЕГИДА и на \"Алтернатива за Германия\" и да се колебаят дали да се намесват, когато се събират крайнодесни привърженици. Освен това социалните мрежи позволяват на десните екстремисти да мобилизират свои съмишленици от цялата страна, което е нещо ново и е възможно властите да не са били подготвени за това в Кемниц. Проблем на Източна Германия? Откакто Саксония, заедно с останалата част от бившата Източна Германия, стана част от федерална Германия през 1990 г., провинцията се ръководи от партията на Ангела Меркел, понякога в коалиция със социалдемократите или Свободните демократи. Но с възхода на крайнодесните популисти от \"Алтернатива за Германия\" властта започна да се изплъзва на хистияндемократите. \"Алтернатива за Германия\" спечели 9.7% на изборите в Саксония през 2014 г., влизайки за пръв път в местния парламент. На парламентарните избори през 2017 г. тя събра най-голям процент (27 на сто) от саксонските гласове. Източна Германия изостава от западна в икономическо отношение, но според изследователи това не е задължително причината за крайнодесния екстремизъм в региона. Според проучване от миналата година, цитирано от \"Дойче веле\", манталитета, наследен от бившия комунистически изток, прави много по-вероятна проявата на силна ксенофобия сред хората там. Според Александър Андреев хората в Източна Германия са по-ксенофобски настроени от тези в западната част на страната и това е парадоксално, защото там почти няма чужденци. \"Някогашната ГДР беше оградена от висока стена и чужденец там почти не можеше да припари... Тоест, източногерманците – също като българите, впрочем – нямат никакъв опит с чужденците\", отбелязва Андреев. По думите му \"съветският така наречен комунизъм уж беше интернационалистичен по замисъл, но на практика беше селски, провинциален и ксенофобски. Не случайно в страни като Полша, Унгария, Словакия, а и България, отношението към бежанците и мигрантите е същото, както в източногерманска Саксония: подозрително и враждебно.\" Константин Рихтер също отбелязва като проблем съществуващия в провинцията манталитет. Според него някои източногермаци, претърпели загуби след 1989 г., смятат, че са били колонизирани от Западна Германия и че ценностите на федералната република са им били наложени. Те не са готови да приемат бежанци с отворени обятия само защото хората в Берлин им казват да го направят, допълва Рихтер. Според Юрген Касек, адвокат и активист от Лайпциг, \"това че крайнодесният екстремизъм и неонацизмът са особено изразени в Саксония има общо и с определено отношение (и с) пропуските на властите в Саксония, особено на християндемократите, които дълго време го пренабрегваха, не го приемаха сериозно и не правеха достатъчно срещу него\".", "date": "2018.09.15", "title": "\"Шокирана, но не изненадана\": неглижира ли Германия проблема с крайнодесните"}
{"url": "https://www.dnevnik.bg/biznes/2018/09/13/3310258_blizo_20_ot_bulgarite_se_izhranvat_s_pomoshti_ot_selo/", "text": "Една пета от българите, или 19.1%, не пазаруват почти никаква храна. Те се изхранват от помощи от село - техни възрастни роднини им осигуряват основни продукти като месо, яйца, зеленчуци, които сами произвеждат или купуват за тях от свои съседи. Това показват данните на Understanding Bulgaria, проучване на звеното \"Брандуъркс\" (BrandWorks) на маркетинговата компания \"Пъблисис\" (Publicis). Данните са получени в резултат на интервюта \"лице в лице\" с 800 души, които живеят в областните градове и са представителна извадка. Освен това служители на компанията са прекарали с 32 домакинства по 24 часа като са живели в дома им, пазарували са заедно и са задавали въпроси, свързани с храненето за качествената част на изследването. В проучването не са участвали домакинства само от Смолян и Монтана. Наблюдаван е целият процес на хранене - планиране, пазаруване, готвене. Кой разчита на храната от село В мазетата и килерите на тези почти една пета от българите, които разчитат на хранителни помощи, могат да се видят цели рафтове с пресни и консервирани храни - меса, компоти, плодове и зеленчуци. Авторите на изследването посочват, че има случаи, в които те живеят в домове, в които по нищо не си личи, че имат финансови проблеми. Причина за това положение са нередовни доходи и то само на член от домакинството. Някои хора признават, че не могат да си позволят да отидат понякога на заведение освен, ако сметката не бъде платена от същите възрастни роднини от село, обикновено родители. \"Ако не е майка ми да ни изпраща провизии от село, за никъде не сме, с тези непостоянни доходи. Имаме два фризера, пълни с меса, предимно кокошки и зайци, все от нея. Отделно, ето онзи ден – две кофи с домати, една щайга тиквички, торби с картофи - благодарение на нея се изхранваме. [....] До супера ходим само за олио, кисело и прясно мляко и препарати за пране и разни хигиенни. [....] Да е жива и здрава да работи по земята, че иначе не се виждаме\", разказва един от участниците в проучването - Георги, 43 г., Сливен, цитиран от авторите му. В семейството му има 3 деца. Данните показват, че в тази група, изхранвана с доставки от село, 66.5% имат едно дете под 16 г.; 22.2% имат 2 деца; 9.1% имат 3 и 2.3% имат 4 деца. При 33% домакинството е от 4-ма или повече човека Почти половината от хората, изхранващи се от село, (48.9%) определят материалното си положение като \"задоволително\", а 9.1% - като лошо. Образованието не е фактор за това положение на домакинствата, показват данните, според които половината са със средно образование (49.1%), а 45.2% са с висше. В допълнение около една трета - 27.3%, са на възраст между 35-44 г., тоест хора в разцвета на силите си. 46.6% са семейни, 26.7% съжителстват с партньор, а 20.5% са необвързани. Малко над половината пък - 51.7%, са служители или работници и 42.6% са с доход между 500 и 1500 лв.  Все повече мъже готвят Данните от това проучване опровергават всеобщото схващане, че в България готвят предимно жените. Според събраната информация 41% от мъжете готвят, а в общия случай и те пазаруват \"под диктовката\" на жените храната за вкъщи. За много хора приготвянето на храната е възможност за творческа изява и време за релакс, казват авторите на проучването. За семействата, в които готвят жените пък, това често е свързано с напрежение - във времето от 19 до 21 ч. да са сготвили, сервирали, обърнали внимание на децата и всичко останало. Участници жени в проучването споделят, че често изпитват вина, че всичко това се върши набързо, което обяснява и защо често прибягват до готови храни. Често за пазаруване се отделят около 5 минути, а за готвене около 20, показват още данните. Вечеряме заедно в събота вечер За повечето участници в изследването храненето у дома заедно е проява на сплотяване. Около 94% от домакинствата се стремят да се хранят заедно поне веднъж седмично и обикновено това е в събота вечер. За жените често това е начин да покажат грижа за децата и съпрузите. За някои от тях - дълг и дори бреме - заради липсата на време и пари. Сред най-често поднасяните ястия на домашната трапеза, независимо от града и региона са салатата, бобът и мусаката. Макар и малцинство в изследването участват и хора, за които храненето е нещо като задължение - просто трябва да се яде от време на време. Според събраните данни 12.1 % от българите се хранят колкото да задоволят глада си, а не защото храната им доставя някаква наслада. За 7.9% храненето изобщо не е съществена част от ежедневието им и често се случва да пропускат хранене. В групата на ненаслаждаващите се може да бъдат включени и хората, които се хранят по определен начин заради заболявания. За тях храненето е преди всичко лечение, защото неспазването на лекарските предписания би влошило здравословното им състояние. Повечето от тях успяват да адаптират необходимостта от консумацията на конкретни храни с вкусовите си предпочитания. Често диетите се оказват не съвсем по джоба на доста хора. 47% от българите спазват някакъв вид диета, свързана с по-доброто им здравословно състояние или за отслабване. От тях само 10% спазват диетата си стриктно. Отделен сегмент е и групата на хора - предимно млади мъже, които ползват храната за гориво - следят за съотношението между отделните вещества и т. н. Истинска храна няма Немалко участници в проучването казват, че за тях в магазините няма истинска храна. Тя е \"някакво митично нещо от миналото\", което безвъзвратно е загубено и може да се намери само в отделни стопанства. Поддържащите това мнение все пак купуват храната си основно от магазините - в София това са големите търговски вериги, в градовете с под 100 хил. души население - кварталните. В отговор на въпроса: С какво свързвате понятието \"истинска храна\", 57.9% от участниците в проучването посочват, че това е храната с гарантиран чист произход. За 44.8% това е храната с автентичен вкус, а 44.2% от запитаните посочват, че това е храната от \"едно време\". Храна, която не съдържа съмнителни съставки е истинската храна за 42.2%. Това е храната, която не се продава по магазините за 21.2%. Храна, която се продава по пазарите, за 14.4% от запитаните е всъщност истинската храна. Тези, които правят нещо по въпроса си осигуряват храна от близки или познати, които имат стопанства, в които отглеждат животни, плодове или зеленчуци. Тази истинската храна или я получават безвъзмездно (ако са роднини), или плащат за нея, ако е през познати. Много от хората, обаче, просто нямат избор, купуват неистинска храна с пълното съзнание, че е такава, казват авторите на изследването. За участниците в направеното проучване темата за качеството на храната е най-важна. Събраните данни показват, че повечето хора са загубили доверие в производителите на храни и са с усещането, че са мамени с почти всяка покупка. Дали ще е некачествена суровина, която е заложена в състава на храните или ще е заместител на суровина, която изисква повече разходи, хората са убедени, че плащат за храни, чието качество не отговаря на цената, която плащат за тях. Нещо повече, доста от тях са с убеждението, че храните, които се продават в магазините систематично ги тровят със съдържащите се в тях овкусители, оцветители, консерванти и т. н. Най-разпространените убеждения сред изследваните потребители са, че сирената съдържат палмово масло, в месото на пилетата има вода и антибиотици, а други са чували за влагане суха кръв в каймата, което й придава по-добър вид. Чухме много истории за производители на храни, които, според респондентите ни, прибягват до разнообразни тактики за намаляване на производствените разходи и по този начин ощетяват потребителите. Тези практики респондентите приемат като цинична липса на каквато и да е било отговорност и грижа за потребителя от страна на производителите, според тях водени единствено от стремежа за бърза и максимална печалба, коментират авторите на изследването. \"Суха кръв в каймата слагат, защото мелят какво ли не в каймата, но не и месо, затова и трябва да се добавя тази суха кръв, която внасят от Китай\", обяснявал един от интервюираните. \"Пилетата принципно ги държат на тъмно и по 3 пъти в денонощието ги карат да снасят като им правят изкуствен изгрев и залез. Отделно от това, тъпчат ги с антибиотици, ускоряват им растежа, за да могат да печелят от повече пилета\", коментира друг. \"Нашето мляко го продават в Гърция, а пък сиренето за нашия пазар го правят с палмова мазнина\", посочва трети. Обикновено участниците в проучването се позовават на тези си убеждения от информация, получена от близки, които имали преки наблюдения или техни познати с такива.", "date": "2018.09.15", "title": "Близо 20% от българите се изхранват с \"помощи от село\""}
{"url": "https://www.dnevnik.bg/analizi/2018/09/15/3311130_dumam_ti_ungariia_seshtai_se_bulgariia/", "text": "На 12 септември Европейският парламент одобри доклад на холандската евродепутатка Саржентини (Група на Залените - Европейски свободен алианс), с което се даде ход на сложна и тромава процедура за отнемане правото на глас на Унгария в Съвета на ЕС, описана в чл. 7 (1) от Договора за ЕС (ДЕС). Както вече се разбра, до тази безпрецедентна крайност няма да се стигне, тъй като Полша ще гласува против, за да върне услугата на Унгария, която вече блокира действието на чл. 7 при сходно искане от страна на Европейската комисия срещу Полша за нарушение на принципите, на които е основан Съюзът, посочени в чл. 2 от ДЕС: \" \" За изненада на привържениците на Българското Орбаново общесто и на конспирацията   темата за нарушаване правата на мигранти и бежанци представлява само 1/12 от доклада. Аргументите в доклада, с които се препоръчва на Съвета да разгледа случая, са \" \" от Унгария и се отнасят до такива фундаментални стълбове на демократичното общество като: 1) функционираща конституционна система; 2) независимост на съдебната власт и институциите; 3) корупция и конфликт на интереси; 4) неприкосновеност на личния живот; 5) свобода на изразяване и свобода на сдружаване; 6) социални права и др. Ако човек се вгледа малко по-внимателно в описаните на 26 страници данни и факти в доклада, ще открие неподправена прилика с България. За да сме честни, ако се замени Унгария с България, С което си обясняваме и защо се пропука фасадната проевропейска и демократична маска на депутатите от ГЕРБ в ЕП. Те са наясно, че техниките на политическата атака срещу демокрацията, използвани от Орбан, се прилагат свободно и от Борисов. Най-вероятно, за разочарование на Корнелия Нинова, която се обяви за най-големият фен на Орбан в България. Защо Унгария и България изглеждат като близнаци, според доклада? В доклада се правят общи констатации за заплаха от нарушаване на принципа за разделение на властите и отслабване на националната система за взаимно възпиране на властите, в следствие на променената от 2012 г. унгарска Конституция. Особено внимание се обръща на променената процедура за избор на съдии в КС, която е покварена. Българският опит с избор на съдии в Конституционния съд е също печален. Нека си припомним скандалите с номинациите за КС при казусите \" \" и \" \", когато парламентът с натиск се опита да инсталира в КС хора със спорни професионални и морални качества. До 12 ноември парламентът трябва да избере нов съдия в КС, като отново се очаква да имаме само една номинация, с което процедурата се лишава от състезание. Изключително е критичен докладът за Унгария по отношение на независимостта на съда и на институциите. Обърнато е внимание на политическото влияние при конструирането на органа, отговарящ за кариерното развитие и наказанията на магистратите. Да припомним, че в България половината от състава на ВСС се избира от парламента при процедура, която досега е протичала под етикета на политическата задкулисна сделка и поставянето на удобни кадри. Докладът посочва, че прокуратурата в Унгария не е достатъчно независима. Становище, което се съдържа във всеки доклад за България по Механизма за сътрудничество и проверка. Саржентини посочва два случая, при които мандатите на унгарски независими органи са прекратявани предсрочно – председателят на унгарския орган за защита на личните данни и на председателят на Върховния съд на Унгария, който е спечелил и дело срещу Унгария в ЕСПЧ ( ). В България е парламентарна традиция всяко ново мнозинство да се опита да промени законодателството, касаещо някоя институция, с което да иска смяна на ръководството й. Примерите са много: НЗОК, Сметна палата , КЕВР и мн. други. Докладът изследва подробно, включително и чрез дела в Съда на ЕС и ЕСПЧ, нарушаването на правото на личен живот на унгарските граждани поради липса на достатъчно солидни правни гаранции срещу незаконно подслушване и следене. Тук дори можем да твърдим, че изпреварваме Унгария, само като си припомним безразборното прилагане на специални разузнавателни средства от бившата председателка на СГС, Владимира Янева – лична приятелка на бившия вътрешен министър и председател на ПГ на ГЕРБ Цветан Цветанов, за което тя беше осъдена. Редно е да споменем и скандала покрай Бюрото за контрол на СРС, при което председателят му каза от трибуната на Народното събрание, че има вмешателството в работата на органа, който трябва да следи за законното прилагане на СРС. Европейският парламент изслуша напоителни примери за атаки срещу гражданския сектор и медиите в Унгария от страна на държавата. Сред тях са стигматизация, забрани за финансиране и съществуване (особено на правозащитни организации, работещи по малцинствени и мигрантски въпроси), заклеймяване, цензура, държавен натиск върху медиите, включително и чрез собствеността им и финансирането им. Ако ви звучи познато - не сте се объркали. Българският граждански сектор от години е подлаган на груби атаки от хората на властта, а мнозинството на ГЕРБ се опита и да приложи унгарския сценарий със забраната на чуждестранно финансиране на НПО. За свободата на медиите пък свидетелстват докладите на международни организации, които ни нареждат до държави като Уганда.. Изключително интересен е докладът в частта си по отношение на социалните права на унгарските граждани: \" \" (стр. 20). Не знам какво трябва да кажат българските граждани, чиито размер на социални помощи е по-малък и от тези на унгарските. Докладът освен с препоръка Европейският парламент да изпрати на Съвета искане за разглеждане на случая с Унгария по чл. 7, настоява и за незабавно въвеждане на Механизъм на ЕС за демокрация, върховенство на закона и основни права. Обвързването на подобен механизъм с финансирането от страна на ЕС вече бе многократно изкарвано в публичното пространство, но напоследък получи и политическа подкрепа от Германия. Най-вероятно подобен механизъм ще важи за следващата многогодишна финансова рамка, а може и да залегне при следваща ревизия на основните договори. Което означава, че България е заплашена от загуба на много европейски пари, които са жизнено важни за икономиката ни. Политическите последици от решението на ЕП са непредвидими. Те могат да доведат до излизане на Орбан от ЕНП и обявяването на нова консервативна формация, която да има значителен електорален успех на изборите през пролетта на 2019 г. Възможно е да се доведе и до още по-голямо разделение в ЕС, на фона на Брекзит и управляващите националпопулисти в Италия. Във всеки случай решението на ЕС е израз на онези базисни колективни разбирания, върху които Съюзът успешно функционира. Както се казва в доклада: \"Добрите приятели не се срамуват да си казват неприятната истина.\" Да се надяваме, че България може да чуе.", "date": "2018.09.15", "title": "Думам ти, Унгария, сещай се, България"}
{"url": "https://www.dnevnik.bg/evropa/2018/09/15/3311074_deset_godini_sled_sriva_na_leman_bradurs_moje_li/", "text": "Банкерите напускаха нюйоркските небостъргачи, носейки принадлежностите си в бързо напълнени кашони. Кадри, на които се виждат смутените брокери, обиколиха света. Инвестиционни банки като \"Леман брадърс\" винаги са били \"твърде големи, за да фалират\", но в този случай нямаше държавен план за спасяване. Преди 10 години сривът на \"Леман брадърс\" разтърси финансовите пазари и изправи световната икономика пред колапс. Политици и централни банки се втурнаха да спасяват други банки и да се опитват да спират икономическия спад, като използват спешни кредити за стотици милиарди и свалят лихвите. Най-лошото беше избегнато, но на твърде висока цена. Десетилетие по-късно финансовата криза все още има социално и политическо въздействие и изниква въпросът: Кризата, която избухна, когато \"Леман брадърс\" се срина на 15 септември 2008 година, премина отвъд границите на финансовия свят и отне работното място на милиони хора. Резултатът от нея имаше дълбоки обществени последици, защото отговорните банкови мениджъри се разминаха с леки присъди, а обикновените хора платиха висока цена за случилото се и гневът им задвижи възхода на радикални политически течения. \"Леман брадърс\" не беше много голяма банка, но тя имаше редица филиали и подразделения със специално предназначение. Тя беше типичен пример за сложната финансова система, в която неблагонадеждни кредити за недвижими имоти бяха включени в портфейли от ценни книжа. По онова време тези ценни книжа, със съмнителното одобрение на големите рейтингови агенции, бяха продадени на инвеститорите по света. Тъй като цените на американския пазар на жилища започнаха да \"потъват\" и ипотеките на безнадеждно свръхзадлъжнелите собственици загубиха стойността си, тази взаимна обвързаност на международната система предизвика голям пожар. Най-лошата финансова криза от Голямата депресия от 1930 година стана факт. Кризата скоро се разпространи от частния сектор към държавните финанси. Особено тревожни бяха катаклизмите в Гърция, където държавният дълг се увеличи рязко до над 130 процента от брутния вътрешен продукт (БВП). В Германия канцлерът Ангела Меркел и финансовият министър Пер Щайнбрюк обявиха на 5 октомври 2008 година, че германските спестявания са в безопасност. Това беше донякъде неубедителна гаранция, която имаше за цел да предотврати масовото изтегляне на спестяванията и сгромолясването на финансовия сектор. Меркел настояваше, че предприетите действия са в интерес на хората, а не на банките. Много граждани решиха, че е точно обратното. Мотото на Меркел беше: и последваха редица спасителни пакети. Ситуацията създаде плодородна почва за възхода на политическата партия \"Алтернатива за Германия\". За мнозина германци тя въплъщаваше несигурността след финансовата криза. В САЩ последствията от кризата проправиха пътя на радикални политически движения като Чаеното парти и \"Окупирай Уолстрийт\". Анализаторите от Института за световна икономика в Кил Кристоф Требеш и Мануел Функе подчертават, че финансовата криза е подсилила позициите на десните партии. Освен \"Алтернатива за Германия\", дясната \"Лига\" в Италия, Партията на прогреса в Норвегия и партия \"Финландците\" във Финландия също са \"деца на финансовата криза\", според двамата анализатори. Всички те са имали разрушителен ефект върху политическите системи, се допълва в анализа им. Основата на тезата им се крепи върху това, че \"двупартийната система, която е била стабилна от десетилетия, е била подменена, а дългоуправлявалите партии изведнъж е трябвало да се справят с по-слаби резултати от изборите, докато популистките партии са получили сериозна политическа подкрепа\". Десет години по-късно има В САЩ администрацията на президента Доналд Тръмп смекчава законите, приети в резултат на кризата по времето на бившия президент Барак Обама. Главният икономист в германската Комерцбанк (Commerzbank) Йорг Крeмер посочва, че банковите надзорници в еврозоната е трябвало да се справят с кризата, но той продължава да вижда проблеми. Има и друг риск 10 години след срива на \"Леман брадърс\", който все още не е отстранен, и това е незаволителното състояние на държавните финанси в много страни от еврозоната. Държавният дълг спрямо БВП във всички страни от еврозоната без Германия и Малта е по-висок, отколкото преди срива на \"Леман брадърс\". В Италия, Испания и Гърция съотношението е дори значително по-високо, отколкото през 2009 година, преди началото на кризата на суверенния дълг, което означава, че ситуацията остава нестабилна. /БТА", "date": "2018.09.15", "title": "Десет години след срива на \"Леман брадърс\": може ли кризата да се повтори"}
{"url": "https://www.dnevnik.bg/bulgaria/2018/09/15/3311360_evropeiskite_dni_na_kulturnoto_naslestvo_otvariat/", "text": "Днес и утре 39 знакови за София сгради отварят врати за посетители по повод Европейските дни на културното наследство. Кампанията се провежда в 50 държави, като в столицата се орранизира от Френския културен институт Френски институт в България, Министерство на културата и Столична община. Сред сградите, които могат да бъдат посетени са Президенството, Съдебната палата, Министерството на външните работ и министерството на отбраната, Военната академия \"Г.С. Раковски\", Националната библиотека, Националната опера, криптата на катедралния храм \"Александър Невски\", къщите музеи на Пейо Яворов, Иван Вазов и Петко и Пенчо Славейкови. Със свободен вход ще работятт Зоологическа градина-София, парк-музей \"Врана\", Регионален исторически музей - София и Софийска градска художествена галерия. бул. Дондуков №2 неделя 16 септември от 10:00 до 16:00 ч. ул. \"Александър Жендов\" №2 събота 15 септември от 11:00 до 16:00 ч. ул. \"Дякон Игнатий\" №3 събота 15 септември от 10:00 ч. до 12:00 ч. бул. \"Евлоги Георгиев\" №82 събота 15 септември от 10:00 до 12:00 ч. бул. \"Цар Освободител\" №7  събота 15 септември от 10:00 до 17:00 ч. неделя 16 септември от 10:00 до 17:00 ч. бул. \"Мария Луиза\" №14 неделя 16 септември от 10:00 - 12:30 и от 14:30 до 16:00 ч. ул. \"Кракра\" №7 неделя 16 септември от 10:00 до 16:00 ч. ул. \"15 ноември\" №1 събота 15 септември от 10:00 до 16:00 ч. бул. \"Драган Цанков\" №4 Обиколки в събота 15 септември от 11:00, 12:30 и 14:00 ч Вход при представяне на лична карта ул. \"Георги Раковски\" №124 събота 15 септември от 10:30 до 15:30 ч.  пл. \"Княз Александър I\" №1 събота 15 септември от 10:00 до 12:00 ч.  ул. \"Княз Борис I\" №146 събота 15 септември от 7:30 до 19:00 ч. неделя 16 септември от 8:30 до 19:00 ч. ул. \"Аксаков\" №1 събота 15 септември от 11:00 до 18:00 ч. неделя 16 септември от 11:00 до 18:00 ч. ул. \"Якубица\" №10 събота 15 септември от 17:00 до 20:00 ч. пл. \"Свети Александър Невски\" №1 събота 15 септември от 10:00 до 12:00 ч. ул. \"Дякон Игнатий\" №5 събота 15 септември от 11:00 до 12:00 ч. бул. \"Васил Левски\" №88 събота 15 септември от 10:00 до 18:00 ч.  ул. \"Съборна\" №2 неделя 16 септември от 10:00 до 18:00 ч. пл. \"Княз Александър I\" №1 събота 15 септември от 10:00 до 12:00 ч. ул. \"Г. С. Раковски\" № 136 събота 15 септември от 10:00 - 17:00 ч.  ул. \"Г. С. Раковски\" № 138, ет. 1 събота 15 септември от 10:00 - 17:00 ч.  ул. \"Иван Вазов\" № 10 събота 15 септември от 10:00 - 17:00 ч.  бул. \"Черни връх\" №4 събота 15 септември от 10:00 до 18:00 ч.  неделя 16 септември от 10:00 до 18:00 ч. ул. Московска №6 (в градинката) бул. \"Княгиня Мария Луиза\" №16 събота 15 септември от 10:00 до 18:00 ч. неделя 16 септември от 10:00 до 18:00 ч. ул. \"Борис I\" №146 събота 15 септември от 10:00 до 18:00 ч. неделя 16 септември от 10:00 до 18:00 ч. ул. \"Будапеща\" №2 събота 15 септември от 10:00 до 18:00 ч. неделя 16 септември от 10:00 до 18:00 ч. бул. \"Дондуков\" №30 събота 15 септември от 11:30 до 12:30 ч. ул. \"Екзарх Йосиф\" №16 неделя 16 септември от 9:00 до 17:00 ч. пл. \"Велчова завера\" № 2, кв. Лозенец неделя 16 септември от 9:00 до 18:00 ч. бул. \"Цар Освободител\" 15 събота 15 септември от 10:00 до 17:00 ч. неделя 16 септември от 10:00 до 17:00 ч. бул. \"Цар Освободител\" 15 събота 15 септември от 10:00 до 17:00 ч. неделя 16 септември от 10:00 до 17:00 ч. бул. \"Цар Освободител\" 15 събота 15 септември от 10:00 до 17:00 ч. неделя 16 септември от 10:00 до 17:00 ч. бул. \"Цар Освободител\" 15 събота 15 септември от 10:00 до 17:00 ч. неделя 16 септември от 10:00 до 17:00 ч. ул. \"Московска\" № 49, Факултета по журналистика и масова комуникация събота 15 септември от 10:00 до 17:00 ч. неделя 16 септември от 10:00 до 17:00 ч. бул. \"Витоша\" №2 събота 15 септември от 10:00 до 17:00 ч.  пл. \"Славейков\" №3 събота 15 септември от 10:00 до 13:00 ч. ул. \"Оборище\" №27-29 събота 15 септември от 09:00 до14:00 ч. ул. \"Кракра\" №11 събота 15 септември от 9:00 до 18:00 ч. неделя 16 септември от 9:00 до 18:00 ч.", "date": "2018.09.15", "title": "Европейските дни на културното наследство отварят врати на 39 сгради в София"}
{"url": "https://www.dnevnik.bg/evropa/2018/09/15/3310498_purvata_veloaleia_ot_plastmasa_be_otkrita_v_holandiia/", "text": "Първата в света велоалея, направена от рециклирани пластмасови бутилки, чаши и опаковки, бе открита през седмицата в холандски град като част от пилотен проект, в рамките на който може да бъдат изградени още подобни велоалеи в страната, предаде \"Гардиън\". 30-метровата пътека е направена от рециклирана пластмаса, еквивалентна на над 218 хил. пластмасови чашки, и се очаква да бъде три пъти по-трайна от асфалтовата си алтернатива. Тя освен това съдържа сензори за наблюдение на състоянието на пътя, които да следят за различни показатели, например температурата, броя на колелетата, които преминават, и способността й да се справи с трафика. Съвместният проект на холандските инженери KWS, енергийната компания Total и производителите на тръби Wavin бе реализиран в Зволе, град североизточната част на Холандия. Асфалтът е отговорен за 1.5 тона въглеродни емисии годишно, еквивалентни на 2% от световните емисии от транспорта по пътищата. Не липсват и критици на проекта. Хармен Спек от лобистката група Plastic Soup предупреди, че малки частици от пластмасата може да попаднат в околната среда заради горещини или износване.", "date": "2018.09.15", "title": "Първата велоалея от пластмаса бе открита в Холандия"}
{"url": "https://www.dnevnik.bg/gradska_sreda/2018/09/15/3311308_nakude_i_kak_da_se_razvie_gradskata_identichnost_na/", "text": "Какъв да бъде обликът на София, как, защо и кой го променя, какви законови промени са необходими за запазването на паметниците на културата и зелените площи и редица други въпроси ще са тема на двуденевните  \"Архитектурни диалози\" . Събитията са част от програмата на фестивала \"КвАРТал\" и ще се проведат на днес и утре от 11 часа. В диалозите ще вземат участие главният архитект на София Здравко Здравков, Габриела Семова (Дружество архитектурно наследство), Диана Йорданова (УАСГ, ръководител катедра \"Обществени науки\") Мартина Стефанова (Doma International Art Festival), арх. Мария Каразлатева (Архитектурни резервати, паметници от национално значение), кметът на район \"Оборище\" Васил Цолов, урбанистът Жана Стойчева (автор \"Градското планиране на София през прехода 1990-2000\") и Силвия Чакърова от студио Place.make. Основните въпроси, които ще бъдат обсъждани са какво може да се направи, за да се стимулира поддръжката на паметници на културата, как да има повече зелени площи в гъсто застроени квартали, с преобладаваща частна собственост, има ли решение проблемът със собствеността и дългогодишните спорове за наследство. Идентичността на квартала, в който се провежда фестивала - между булевардите \"Княгиня Мария Луиза\", \"Княз Александър Дондуков\", \"Сливница\" и улица \"Г.С Раковски\" също ще бъде тема на диалозите. Специалистите ще дискустират широк спектър от теми - от това как да се създаде архитектурна идентичност и унифицирани стандарти за изпълнение на, през това как може институциите да се ангажират с развиването му, до ролята на партерния етаж и какво може да се направи, за да се активира. Събитието ще се проведе в CUSH bar в Дома на киното на ул. \"Екзарх Йосиф\" и се организира от клуб \"Смисъл\".", "date": "2018.09.15", "title": "Накъде и как да се развие градската идентичност на София"}
{"url": "https://www.dnevnik.bg/kultura/2018/09/15/3311129_emblematichni_sgradi_v_sofiia_otvariat_vrati_za/", "text": "Общо 39 обществени сгради в столицата ще бъдат отворени за свободно посещение тази събота и неделя в рамките на Европейските дни на наследството. Тази година мотото на инициативата е \"Изкуството да споделяме\", съобщиха от Френския институт, който заедно с Министерството на културата е организатор на инициативата в България. Европейските дни на наследството имат за цел е да обърнат общественото внимание върху културното наследство, насърчавайки хората да откриват културни забележителности близо до тях. По традиция събитието се провежда през септември в над 50 държави. Част от сградите, в които посещението днес и утре ще е свободно, са президентството, Министерството на отбраната, Централният военен клуб, Военната академия \"Георги С. Раковски\", джамията \"Баня башъ\", Софийската синагога, Католическият катедрален храм \"Св. Йосиф\", Концертен комплекс \"България\", Народният театър \"Иван Вазов\", Дворецът, Софийската опера и балет, Националната библиотека \"Св. св. Кирил и Методий\", Софийският университет \"Св. Климент Охридски\", неговите музеи и библиотека, Френският институт в България, резиденцията на Франция. Пълна информация за програмата на събитието, включително часовете за посещение, е на  сайта на Френския институт . В събота екипът на Българското национално радио е подготвил специална програма за децата, а в неделя посетителите на Софийската духовна семинария ще могат да се включат в организирани турове с гид.", "date": "2018.09.15", "title": "Емблематични сгради в София отварят врати за свободно посещение"}
{"url": "https://www.dnevnik.bg/sviat/2018/09/15/3311379_ruskiiat_amazon_stupva_na_evropeiskiia_pazar/", "text": "Руската корпорация \"Яндекс\" е разработила услуга за онлайн търговия в чужбина, която ще действа от октомври, съобщи деловото издание РБК. Създадена заедно със \"Сбербанк\", тя ще е ориентирана към поръчки и доставки на стоки от европейски и други страни, макар повечето от доставките в Русия в момента да идват от Китай. В основата на логистичния модел на услугата, която ще се предлага от \"Яндекс.Маркет\" е \"опитът на \"Амазон\",\" казва директорът на услугата, отгоарящ за международното развитие Алекс Василиев, цитиран от РБК. Това означава, че компанията \"ще носи цялата отговорност за логистиката и доставката на стоки, за адаптация на съдържание на руски език и маркетинга му.\" Идеята бе обявена за пръв път през август 2017 г., когато изпълнителният директор на \"Сбербанк\" Герман Греф каза, че целта е \"на базата на \"Яндекс.Маркет\" да се изгради руският \"Амазон\",\" както на вътрешния пазар, така и в международната онлайн търговия. При това, макар 90% от трансграничните пратки в Русия да идват от Китай, услугата се ориентира към пазари като Европа. Компанията не планира да се ориенира към Китай, а вече има договорени партньорства в Индия, Япония, Корея, Турция, Израел, Великобритания и САЩ. Акцентът е върху \"много силни играчи\" на местните пазари, които произвеждат \"качествени стоки\", но не ги доставят в Русия. Появата на новата услуга на \"Яндекс.Маркет\" съвпада със съобщението тази седмица за  компанията на \"Алибаба\" , две руски компании и суверенния фонд на страната - най-големия играч в онлайн търговията в Русия. Системата на доставките ще е като тази на \"Амазон\" - предвижда, че продавачът доставя стоката си до склада в Европа или в партньорски логистични хъбове, откъдето стоките се насочват към купувачите. Ако по пътя възникне проблем със стоката, отговорността е на \"Амазон\", съответно на \"Яндекс.Маркет\". \"Не всички продавачи са готови да се занимават с организация на доставки в Русия, особено европейски. Пазарът не им е особено известен, а излизането на него на нови играчи е рискован.\" \"Яндекс\", набрала сили преди години с най-голямата руска търсачка, в последната година активно навлиза в сегменти, в които се опитва да се конкурира с компании като \"Амазон\", \"Юбер\" и други - със  собствени устройства  или услуги  като споделено пътуване . Покупките от чужбина на руски потребители са почти изцяло (90%) от Китай, а едва 3% от ЕС и 2% - от САЩ. Ако обаче критерият е не брой, а стойност, делът на китайските е значително по-малък - 53%, а този на европейските и американските - съответно 22% и 12% по данни на Асоциацията на компаниите за интернет търговия.", "date": "2018.09.15", "title": "Руският \"Амазон\" стъпва на европейския пазар"}
{"url": "https://www.dnevnik.bg/sviat/2018/09/15/3311422_bulgariia_e_edna_ot_nai-malko_negativnite_durjavi/", "text": "България е една от най-малко негативните държави в света, показва последното проучване за настроението на хората на \"Галъп\". По индекса на негативността България има 21 точки (от общо 100), също колкото Беларус, Холандия, Нова Зеландия и Швеция. Страната със само 1 точка е Тайван, следват я Киргизстан, Казахстан, Естония и Узбекистан. Гражданите са отговаряли на следните въпроси: дали са изпитвали физическа болка, тревоги, тъга, стрес и гняв във вчерашния ден. Изследовалите отбелязват, че държавите на дъното на класацията по негативност не е задължително да са най-доволни, както и че в отговорите съществуват културни различия. \"Светът е по-стресиран, разтревожен, тъжен и изпитващ болка в наши дни\", пише в предоговора на изследването, което обхваща над 154 000 души в 146 държави и това как са се чувствали в предишния ден. В същото време световните нива на щастието са най-ниските в последното десетилетие, като най-нещастните две държави са Централноафриканската република и Ирак. Изследването се провежда от 2006 г. насам в две части - измерване на щастието и нещастието, като в първата хората трябва да отговорят дали са си починали добре, дали са били третирани с уважение цял ден, дали са се смели или усмихвали много, дали са правили нещо интересно и са се забавлявали през предишния ден.", "date": "2018.09.15", "title": "България е една от най-малко негативните държави, показва проучване на \"Галъп\""}
{"url": "https://www.dnevnik.bg/detski_dnevnik/2018/09/15/3309667_otkus_ot_djordj_i_siniata_luna_na_stivun_i_lusi_hoking/", "text": "Ученият Стивън Хокинг и дъщеря му Луси канят младите читатели на приключение с Джордж и Ани в новата книга от поредицата \"Джордж и синята луна\", съобщиха от издателство \"Сиела\". Те отново се забъркват в космическа сага, но този път мястото на действието е един от спътниците на Юпитер: Европа. Измежду шантавите приключения на Джордж, Ани и баща ѝ Ерик Луси и Стивън Хокинг съумяват не само да разкажат интересни факти и актуални научни теории за Космоса, но и да вмъкнат множество есета от известни учени и специалисти, посветени на различни теми – за океаните на Земята от проф. Рос Е. М. Рикаби от Оксфордския университет, за живота на Марс от астронавта на \"Mars One\" Кели Джеради, за вулканите на Земята, в нашата Слънчева система и отвъд нея от проф. Тамсин А. Мейдър от Оксфордския университет, от самия проф. Стивън Хокинг и др. Подобно и на другите книги от поредицата за Джордж и в тази са засегнати важни теми като вербалното насилие между съученици, интернет тормоза, желанието на децата да следват собствения си път и др. Изданието съдържа и оригинални черно-бели илюстрации. \"Джордж и синята луна\" е в превод от английски език на Христо Димитров. Адаптацията на корицата е на Дамян Дамянов. Тя е петата книга от научно-популярната поредица на Луси и Стивън Хокинг. Другите заглавия са \"Тайният ключ на Джордж за Вселената\", \"Джордж търси съкровища в Космоса\", \"Джордж и Големият взрив\" и \"Джордж и неразбиваемият код\". Ерик и Ани се прегърнаха мълчаливо, а Джордж стоеше и се чудеше какво да направи. Изведнъж го осени идея. – Знам! – възкликна той. – Имам план! И преди сме правили нещо подобно – отваряме портал с Космос, но не минаваме през него, само  ! Много по-вълну­ващо е от клипове по Ютюб, тъй като е истинско! Мо­жем ли да го направим? Може ли Космос про­сто да ни покаже нещо, вместо да ни позволи истинско пътуване? – Аха! – погледът на Ерик грейна. – Това може да е напълно в границите на възмож­ното! – С други думи, да? – уточни Ани. – Космос? – обърна се към него Ерик. – Можеш ли да  космическо пътешествие, дори и да не можеш да ни пуснеш физически да отидем до избра­ното място? Космос избибитка сам на себе си, докато прове­ряваше оперативните правила. – Заключавам, че мога! – викна той, явно недово­лен, че преди това беше отказал на приятелите си. – Какво бихте искали да видите? Ани и Джордж приближиха глави. – Какво  да видиш? – попита Джордж нетър­пеливо. – Ами, наистина не ми се ще само да гледам през портала – призна си Ани. – Няма да е като да оставя всичко зад гърба си, ако сме заклещени от тази страна на вратата. – Може би просто ще знаем, че това място го има, ще го виждаш истинско, в 3D, някак си ще го почув­стваш и докоснеш. Това ще те направи по-щастлива – каза Джордж с надежда, опитвайки се да я убеди. – Може би – каза Ани, но видът й излъчваше съмнение. – Според мен трябва да разгледаме място от наша­та Слънчева система, да е някое, което един ден бихме могли да посетим – каза Джордж. – Тогава можеш да си представиш как излизаш от космическия портал, стъпваш на друга планета, камъчетата хрущят под краката ти, все едно си там наистина. – Оооо, да – грейна Ани. – Това е готина идея. – Какво ще кажеш за някоя от луните на Юпитер? – предложи Джордж. – Те са супер заледени, странни и причудливи – кой знае какво можем да видим! – Плана си го бива – рече Ани решително. – Знам! Знам! Тя подскочи от въодушевление и изведнъж писна: – Когато се сдобихме с онзи комплект за виртуал­на реалност, направих проучване на морския живот и открих, че под ледената кора на спътника Европа може би плуват извънземни създания! Да отидем и да видим. – Уха – възхити се Джордж. – Това ще бъде стра­хотно. Той се сети за комплекта за ВР и за гледките в подводния свят край Големия бариерен риф. Нима и в Космоса можеше да е същото? – Ами, да! Делфини в Космоса! – продължи Ани. – Може ли, тате? Може ли? – Е, по-евтино е от отиване до делфинариума – каза развеселен Ерик. – Но не очаквайте в действи­телност да видите делфини, имайте предвид. Нали знаете, нямаме представа дали в Космоса има съще­ства като делфини или ивичести китове. – Да открием тогава! – каза Ани. – Имате разрешение – обади се Космос. – Провер­ка на сигурността Това беше нова фаза в създаването на портал, ко­ято сам Ерик беше добавил, след като Космос беше хакнат от злосторник на име Алиот Мерак, превърнал техния приятел суперкомпютъра в опасен враг. – Проверка на сигурността завършена! – пропя Космос. – Създаване на портал. – Космос – каза Ерик, докато познатата двойка лъчи се появи от малкия компютър и започна да очер­тава фигура на врата във въздуха, – задължително до­бави радиационен щит, за да ни предпази, като имаме предвид колко близо ще сме до Юпитер. – Потвърдено – отвърна Космос, преминал в опе­ративен режим, в който поведението му беше като на автомат, а не свойско. Джордж хвърли поглед към таблета на Ани и забе­ляза, че изходящите съобщения от откъси от текстове от някои от най-великите научни книги все още се ле­еха неспирно по екрана. – Твоята \"приятелка\" – отбеляза той, като с пръсти направи знака за кавички – сигурно вече полудява. – Дано да е така! – тросна се Ани. – Онзи ден ми обясняваше как била най-добрата ми приятелка и че не участвала във всичките подлости в училище. Но се оказа, че тя е по-лоша от всички останали! Обзалагам се, че е изпращала онези съобщения, за да ме тормози и тя. Но не посмя да ми го признае, че вече не може да ми бъде приятелка, и се преструваше – Виж – посочи Джордж толкова развълнуван, че чак настръхна. – Космос отваря портала! Подобната на врата рамка, очертана от светлин­ните лъчи на Космос, вече беше солидна конструкция и се отваряше съвсем бавно. Тримата, дори и Ерик, гледаха зяпнали как порталът се отваря напълно и разкрива изровената и напукана ледена повърхност на една от луните на Юпитер. Гледката винаги ги оча­роваше. – Леле! Можем ли да караме кънки на Европа? – попита Ани, останала без дъх, докато се взираше през портала към неравния леден пейзаж отвъд. Той се простираше чак до хоризонта, мирен и спокоен – про­сто необитаемо, сковано от лед небесно тяло в орбита около планетата Юпитер. От Европа двамата прияте­ли и Ерик виждаха величествената газова планета да виси в небето като масивна топка, нашарена от ивици. Светлината на Европа беше сумрачна, понеже този лунен свят беше толкова по-далеч от яркото Слънце от Земята, но тримата съзираха странните хребети и нагърчени образувания в леда. Чу се нещо като леко \"пфуф\", сякаш спътникът въздишаше. Изригване на превърната в пара течност се устреми нагоре от гру­бата повърхност към разредената атмосфера, превър­на се в дантела на фона на черния Космос, изпъстрен с милиарди дребни звездици, и посипа повърхността с дребни люспици. – Ооо, същото е, както когато бяхме на Енцелад – възкликна щастливо Ани. Баща й я изгледа изпита­телно, но тя не му обърна внимание. Джордж се закашля силно в опит да приглуши ду­мите й, даваше си сметка, че моментът не е подходящ Ерик да разбира, че двамата наскоро са предприемали непозволени пътешествия в Космоса, примерно като това до Енцелад, една от луните на Сатурн. Ани обаче само го потупа по гърба и продължи, като го надвикваше. – Само че този път сме се разположили удобно у дома, а не стоим върху вулкан, който всеки миг ще изригне под краката ни – Ани млъкна изведнъж, но осъзна грешката си твърде късно. Джордж си пое въздух и й метна яростен поглед, както беше зачервен. Не можеше да повярва, че е тол­кова глупава! Ани само сви рамене. – Кога сте ходили на Енцелад? – настоя баща й. – В лога на суперкомпютъра има някои неустановени космически пътешествия и ако се окаже, че сте били вие – Представяхме си, че сме на Енцелад – излъга Ани, като скръсти пръсти зад гърба си. В интерес на истината, тя и Джордж бяха посетили странната, кръгла като топка за билярд луна при тайна мисия, ко­гато събираха градивните единици на живота. Посе­щението им беше опасно и злощастно, едва успяха да се измъкнат, когато криовулкан едва не изригна през разлом под краката им. – Знаеш ли, тате – продължи Ани, – ти винаги казваш \"Аз пътувам из Вселената в ума си!\". Ние също го правим. Наистина е страхотно. Прав си. Баща й я изгледа подозрително. Джордж се взря в Европа през портала. Знаеше, че ако обърне очи към Ерик, той ще прочете вината в тях и ще разбере какво са правили, затова предпочете да се вторачи в повърхността на спътника. Надяваше се да забележи нещо, да попита Ерик и да спечели малко време, за да приспи съмненията му. Тъкмо се опиташе да форму­лира находчив въпрос за гравитацията, за орбитата на Европа или за шанса на луната да има живот, когато наистина видя нещо. – Какво е това? – възкликна той. – Какво е кое? – попита Ерик, като надничаше през вратата. – Какво видя! – Ей там – посочи Джордж. – В леда има дупка! – В леда би трябвало да има много дупки – вметна Ани, объркана защо Джордж изведнъж се въодушеви тол­кова. – Така гейзерите нами­рат излаз навън от океана отдолу. – Не и такава дупка! – отсече Джордж. Ани се взря накъдето сочеше приятелят й, и видя какво имаше предвид той. – Господи! – ахна тя. Джордж наистина беше за­белязал дупка в набръчкания бледозеленикав лед, но това не беше каква да е дупка. Беше идеално кръгла, сякаш някой беше взел формичка за сладки и беше изрязал дебелия лед. – Възможно ли е това да се случи естествено? – попита тя баща си. Ерик се беше втренчил ужасен в откритието на Джордж. – Не – поклати глава той. – Не ми се вярва да може. Това не е резултат от удар с метеорит. Прилича ми на нещо, направено механично.", "date": "2018.09.15", "title": "Откъс от \"Джордж и синята луна\" на Стивън и Луси Хокинг"}
{"url": "https://www.dnevnik.bg/sport/2018/09/15/3311549_po-malko_ot_sekunda_razdelia_nyovil_i_ojie_sled/", "text": "Лидерът в Световния рали шампионат (WRC) Тиери Ньовил води след първия ден на  рали \"Турция\" , десети кръг за сезона. Белгийският пилот на \"Хюндай\" има аванс от само 0.3 секунди пред съперника си за титлата Себастиен Ожие от \"М-Спорт Форд\". Ньовил беше най-бърз при двете преминавания на отсечката \"Ула\" (21.75 км), докато Ожие спечели петия етап – \"Джетибели\", който беше с дължина над 38 километра. В първия ден пилотите изминаха 146.84 километра. Двамата бяха в топ 6 през цялото време, но лидерската позиция рано в състезанието зае Андреас Микелсен (\"Хюндай\"). Съотборникът на Ньовил обаче загуби ценни секунди в края на деня заради износени гуми и така белгиецът пое водачеството. \"Битката е невероятна, независимо, че моята стартова позиция беше ужасяваща. Трябваше да разчиствам пътя, но се справих. Условията са много трудни и наистина е доста сложно да намериш най-добрата траектория в завоите\", каза Ньовил. Зад съперниците за титлата е Микелсен, който изостава на 2.6 секунди зад съотборника си. Следват пилотите на \"Тойота\" Яри-Мати Латвала (+16.3 сек) и От Танака (+31.9 сек), а в топ 10 са още Хейдън Падън, Есапека Лапи, Крейг Брийн, Тему Сунинен и Хенинг Солберг. В съботния ден предстоят още 130.62 състезателни километри, а в неделя са последните четири етапа.", "date": "2018.09.15", "title": "По-малко от секунда разделя Ньовил и Ожие след първия ден на рали \"Турция\""}
{"url": "https://www.dnevnik.bg/bulgaria/2018/09/15/3311548_policaite_zadurjali_jernalisti_bili_na_sekreten_post_i/", "text": "Полицаите,  задържали журналистът от \"Биволь\" Димитър Стоянов и румънския му колега Атила Биро , са били на секретен пост и не са знаели, че журналистите ще идват на местопроизшествието. Това каза в предаването \"Тази събота\" по Би Ти Ви директорът на ГДБОП Ивайло Спиридонов. Журналистите бяха задържани край Радомир, докато работят по разследване за корупционни практики на строителната фирма \"Джи Пи Груп\". Спиридонов заяви на няколко пъти, че в случая не дължи извинение на никого. \"Ние сме действали както към всеки български гражданин. Тези журналисти се намират в района на местопроизшествие, по което ГДБОП работи. Не очаквайте, че служителите, които са били там, че са знаели кой какъв е\", коментира той. Спиридонов каза, че след като на 13 септември са получили точната локация, на която се очаква да бъдат унищожени документи, на мястото е изпратен автопатрул от Перник. В същото време главният редактор на \"Биволь\" Атанас Чобанов бил подал информация, че отново се пълни друг автомобил с такива документи и най-вероятно ще тръгне към мястото. \"Поради което направихме организация колегите от Перник да застанат на т. нар. секретен пост, който изненада въпросните господа /журналистите - бел. ред./\", подчерта Спиридонов. \"Изведнъж се появяват хора да ровят из някакви чували и да подритват загасващия огън\", беше версията на Спиридонов. И допълни: \"Каква работа имат тези журналисти да се намират на мястото, нали са подали на нас информацията? Българските служби за сигурност ли работят или журналистите? Оставам с впечатлението, че искате при българските служители на МВР и българските граждани най-вече да създадете усещането, че журналистическата гилдия е нещо повече от тях\". По думите му цялата работа е \"филм със скапан сценарий\". \"Какво точно нарушение бяхме извършили, ходейки по път и виждайки чували с нарязани документи? Районът не беше отцепен с ленти\", коментира в студиото на Би Ти Ви пък Димитър Стоянов. Той твърди, че от ГДБОП са знаели, че журналистите също се движат натам. Спиридонов обаче отрече. \"Такава информация не е подавана от г-н Чобанов\", заяви шефът на спецполицаите. Стоянов отново разказа, че при задържането си с Атила Биро не са имали право да проведат телефонен разговор. Двамата седели около един час закопчани с белезници, а в следващите 3 часа са били на местопроизшествието, отново задържани, но без белезници. \"Явно бяха установили кои сме\", допълни той. Журналистът посочи, че най-вероятно ще търси защита на нарушените си права по съдебен път. \"Не знам какви са мотивите на властите да ни задържат – дали е некомпетентност, дали е \"чадър\", дали е лоша координация, но беше факт, че ни възпряха да си свършим работата. Попречиха ни да събираме доказателства, които и те не събират. Бяхме възпрени с белезници\", коментира той.", "date": "2018.09.15", "title": "Полицаите, задържали журналисти, били на секретен пост и не знаели, че те идват (допълнена)"}
{"url": "https://www.dnevnik.bg/ot_vas/galeriiotvas/2018/09/15/3311322_chitatelska_fotogaleriia_kato_ricarite_v_oranienburg/", "text": "Всяка година в дворецът Ораниенбург в Германия се провеждат рицарски турнири.", "date": "2018.09.15", "title": "Читателска фотогалерия: Като рицарите в Ораниенбург"}
{"url": "https://www.dnevnik.bg/bulgaria/2018/09/15/3311554_gramadata_pred_varnenskoto_kmetstvo_izchezna_chasove/", "text": "Часове, след като пред сградата на кметството във Варна беше издигната грамада от камъни и части от велосипеди като протест след смъртта на 39-годишния Мартин Чикалов, прегазен от шофьор без книжка на 10 септември, тя бе разчистена. \"Дневник\" изпрати до общинската Пресслужба въпроси, от чиито отговори трябваш да стане ясно дали грамадата е била разчистена от общинската администрация, по чие нареждане е станало това и на какво основание. До приключването на работата по този текст отговор не последва. Вчера вечерта граждани организираха флашмоб с искане за безопасност на пътя, който събра пред сградата на общината повече от 100 души. Организаторите на протеста поискаха по улиците и пътищата в страната да бъде осигурен ефективен контрол, повдигнати пешеходни пътеки и край на гонките с автомобили и мотоциклети по улиците, провеждани без притеснения пред очите на полицията. Във Фейсбук страницата за събитието протестиращите написаха, че смъртта на велосипедисти и пешеходци по тротоари и пешеходни зони е станала ежедневие, заради липсата на справедливост в правораздаването и неприлагането на Закона за движение по пътищата. Вчера членове на варненския велоклуб \"Устрем\" заявиха пред БНР, че камъните, които са донесли пред сградата на общината са срещу безнаказаността на престъпленията на пътя, но и срещу администрацията. Те редовно са подавали сигнали до Агенция \"Пътна инфраструктура\", за нередности и опасности по пътя, но след време установявали, че проблемите не са решени, жалбите им са прехвърляни от една институция към друга, а проблемите на пътя остават. Миналата сряда колеги на прегазения Мартин Чикалов, който беше балетист във Варненската опера, струпаха камъни пред кметството в града, но рано в четвъртък сутринта те се оказаха разчистени. Същото се случи и с грамадата, струпана снощи под прозорците на кметския кабинет във Варна. Първата грамада от камъни пред централния вход на общинската сграда във Варна беше издигната в дните след смъртта на Пламен Горанов. Той се самозапали на 20 февруари 2013 г. в разгара на най-масовите протести във Варна след 1989 г. с искане за оставката на тогавашния кмет на града Кирил Йорданов и целия общински съвет. Горанов почина във варненската военноморска болница на 3 март с.г. Три дни по-късно Йорданов подаде оставка, но общинските съветници отказаха да го последват и завършиха пълния си мандат. В навечерието на кандидаткметската си кампания през лятото на 2015 г. Иван Портних беше заявил публично, че моралното право да реши какво да се случи с грамадата от камъни пред общината ще има новият общински съвет в града. На 31 януари 2016 г., общинската администрация, оглавявана вече от спечелилия първия си пълен мандат наследник на Йорданов - Иван Портних,  тихомълком премахна грамадата . Като претекст за набързо организираното разчистване послужи спешен ремонт на тротоара пред общината. По-късно от пресслужбата на Общината заявиха, че камъните от грамадата са дадени за съхранение в базата на общинско дружество, но отказаха да го назоват. От администрацията отказаха и достъп на журналисти до мястото. Оттогава до днес както Портних, така и общинските съветници във Варна оставят  без реакция всеки граждански опит за изграждането на паметен знак на мястото, където беше издигната грамадата .", "date": "2018.09.15", "title": "Грамадата пред варненското кметство изчезна часове, след като беше издигната"}
{"url": "https://www.dnevnik.bg/sport/2018/09/15/3311563_komisiia_na_wada_preporuchva_vuzstanoviavane_pravata/", "text": "Световната антидопингова агенция (WADA) заяви в петък, че нейният Комитет за преглед съответствието на етичния код (CRC) е препоръчал възстановяването на  руската антидопингова агенция (RUSADA) . Тя е със спрени права от 2015 г. заради скандала със системната употреба на допинг, подпомаган от държавата. WADA обяви, че комисията е прегледала писмо от руското министерство на спорта, което заяви, че е \"достатъчно признато за проблемите, идентифицирани в Русия\", като по този начин изпълни първия от двата останали критерия за възстановяването му. \"За втория изключителен критерий CRC прие, че новият ангажимент за осигуряване на достъп до данни и проби в московската лаборатория за независими експерти на WADA би бил достатъчен, за да оправдае възстановяването\". Изпълнителният комитет на WADA ще се срещне на 20 септември, за да преразгледа усилията на RUSADA за възстановяване на правата на агенцията. Руските представители приветстваха препоръката, но Травис Тигър, главен изпълнителен директор на Американската антидопингова агенция, изрази загрижеността си за прозрачността. Председателят на WADA  Крейг Рийди  заяви през март, че отказът на Русия да признае системния допинг, за който се твърди в доклада \"Макларън\", и неспособността му да даде достъп до спряната антидопингова лаборатория в Москва, блокира връщането му.", "date": "2018.09.15", "title": "Комисия на WADA препоръчва възстановяване правата на руската антидопингова агенция"}
{"url": "https://www.dnevnik.bg/politika/2018/09/15/3311567_siderov_za_zam-predsedatelia_na_vmro_toi_e_ot/", "text": "Председателят на парламентарната група на \"Обединени патриоти\" Волен Сидеров се оплака пред БНТ, че коалицията няма свой представител в Европейския парламент. По думите му трите партии в \"Обединени патриоти\" трябва да се явят заедно на предстоящите догодина евроизбори, но дори и това да не стане, неговата партия \"Атака\" можело да се яви самостоятелно. Въпреки че на Сиеров беше припомнено, че в европарламента е зам.-председателят на ВМРО Ангел Джамбазки, той отговори, че това не е представител на патриотите. \"Джамбазки е в Европейския парламент от листата на партията на Николай Бареков. Той не е представител на \"Обединени патриоти\". От последните избори така и не е дошъл един път при мен да попита какво става с нас\", заяви Сидеров. Лидерът на \"Атака\" каза още, че съвсем скоро мисли да реализира идеята си за отваряне на неделно училище. По думите му в него трябвало да идват и депутати, които не се отнасяли сериозно към работата си.", "date": "2018.09.15", "title": "Сидеров за зам.-председателя на ВМРО: Той е от партията на Бареков"}
{"url": "https://www.dnevnik.bg/bulgaria/2018/09/15/3311572_shesti_blok_na_aec_kozlodui_e_sprian_do_kraia_na/", "text": "Тази сутрин шести енергоблок на АЕЦ \"Козлодуй\" бе спрян за планов годишен ремонт, съобщиха от атомната централа. Очаква се той отново да бъде пуснат в края на октомври. Предвижда се профилактика на оборудването и на системите на блока, както и презареждане на реактора със свежо ядрено гориво за следващата горивна кампания. Другият 1000-мегаватов блок на АЕЦ \"Козлодуй\" – пети, работи с пълно натоварване на мощността.", "date": "2018.09.15", "title": "Шести блок на АЕЦ \"Козлодуй\" е спрян до края на октомври"}
{"url": "https://www.dnevnik.bg/politika/2018/09/15/3311573_prezidentut_ne_bil_podpisal_ukaz_za_osvobojdavane_na/", "text": "Президентът Румен Радев още не е подписал указ за освобождаване на Младен Маринов от поста на главен секретар на МВР. Това съобщи Нова телевизия, цитирайки думи на Радев по време на посещението му в местността Крънска кория, област Казанлък, където той поздрави участниците в Националния събор на запасното войнство. Няма как и да подпиша, защото е нямало съгласуване, а то се изисква по закон при всяко едно предложение за издаване на указ, коментира Радев. Липсата на указ за освобождаването на Маринов провали в четвъртък  гласуването на промените в кабинета, тъй като Маринов е номиниран за вътрешен министър, а не може да заеме поста, докато продължава да е главен секретар на ведомството. Първите обяснения от президентството казваха, че държавният глава ще придвижи указа, когато се върне от форум в чужбина. А управляващите  видяха умисъл в забавянето на указа . От думите на Радев днес обаче се разбира, че той няма да бърза да изпълни искането на Министерския съвет, а преди това очаква разговори. Държавният глава подчерта, че ясно е посочил какво трябва да се направи и го е обяснил където трябва, съобщи прессекретариатът на държавния глава, позовавайки се на думите му. \"У нас някак си се превърна в норма погазването на закона, а когато някой го спазва, вие ме питате защо. Аз мисля, че това вече е диагноза за нашата демокрация\", е отбелязал той пред журналисти. И е посочил, че законът трябва да се спазва на най-високо ниво, ако искаме да се спазва и по-надолу.  Критика към медиите Макар и малко индиректно, Радев отправя критика и към медиите. В отговор на въпросите около указа, той коментира, цитиран от прессекретариата: \"Мисля и че е малко странно да ми задавате този въпрос след случая в Перник  с арестувани журналисти , който вече ни прослави по страниците на световния печат, докато вие удобно мълчахте\". Остра реакция и срещу делегацията в ООН Румен Радев разкритикува и действията на кабинета около организирането на българската делегация по време на 73-ата сесия на Общото събрание на ООН в Ню Йорк. В началото на седмицата кабинетът реши, че  не президентът, а премиерът  Бойко Борисов ще води делегацията по време на форума в края на месеца. Вицепремиерът и външен министър Екатерина Захариева  обясни решението с българското европредседателство . \"Обилните обяснения от Министерски съвет категорично не отговарят на истината. Проблемът изобщо не е дали ще ходи президентът или премиерът. Проблемът е дали се спазва законът, как се вземат решенията и дали се спазва духът на Конституцията\", заяви Румен Радев по този повод. Президентът посочи и че Министерство на външните работи е нотифицирало в ООН премиера като ръководител на българската делегация без абсолютно никакво уведомяване на президентската институция. \"Всички други впоследствие срещи, писма, те са постфактум. А между другото от писмата много ясно личи липсата на съгласуване\", подчерта още държавният глава, цитиран от прессекретариата.", "date": "2018.09.15", "title": "Президентът не подписал указа за освобождаване на Младен Маринов заради липса на съгласуване (допълнена)"}
{"url": "https://www.dnevnik.bg/kultura/2018/09/15/3307487_otkus_ot_ronaldo_sreshtu_mesi_na_djimi_burns/", "text": "Кой е по-добър – Кристиано Роналдо и Лионел Меси? Всеки футболен фен има категорично мнение по този въпрос, а през изминалите няколко десетилетия във футбола не е имало подобно съревнование. В книжарниците вече е пълната история на двамата най-големи – сравнителната биография \"Роналдо срещу Меси. Надпреварата за най-велик футболист\" на испанския футболен експерт и журналист Джими Бърнс. Книгата проследява определящите моменти от живота им – от деца, ритащи топка на половин свят разстояние един от друг, до борбата кой ще бъде номер едно, предопределила цяла ера в спорта. \"Роналдо срещу Меси\" е второто издание в библиотека Via Sine Fine на изд. Locus след превърналата се в бестселър биография на създателя на Nike Фил Найт \"Изкуството на победата\". С отбелязани над 1000 гола, спечелили \"Златната топка\" на престижното сп. France Football по пет пъти, Роналдо и Меси са истински легенди, променили облика на съвременния футбол. Единият е известен с прецизността и титаничната си сила. Геният на другия е в гъвкавостта, сякаш идва от друго измерение на Вселената. Разликите между Кристиано и Лео изглежда са фундаментални и то не само на терена, а Бърнс е обърнал еднакво внимание и на двамата спортисти, навлизайки в детайлен анализ на стила им на игра и личностните им характеристики, оказващи влияние върху поведението им на терена. Книгата е задължителна за всеки, който има интерес не само към футбола, а и към определящите играчи на цяло едно поколение, оставили следа в историята на отбори от ранга на \"Реал Мадрид\", \"Барселона\", \"Манчестър Юнайтед\", а най-вероятно и \"Ювентус\". Именно заради уникалните си лични качества Кристиано и Лео са легенди и биографичните разкази в книгата са намерили точно откъде произхождат те и как двамата футболисти и техните екипи са ги развили. Ценителите на истинските истории на успелите хора също ще се запалят по книгата, дори да не са любители на футбола. Някои от най-добрите български спортни журналисти, които следят от години съревнованието между CR7 и LM10, вече прочетоха изданието: \"Всеки ред в \"Роналдо срещу Меси\" си заслужава да бъде прочетен, защото книгата е показателна за това как се е стигнало до там да гледаме рекордьорите Меси и Роналдо, които удивляват света\", казва Валери Генов, водещ на Шампионска лига в каналите на bTV. Неговият колега от Gong.bg Иво Стефанов допълва, че \"Джими Бърнс прави впечатляващо сравнение между историите на двамата най-добри футболисти в нашето съвремие, а най-силната характерна черта на книгата е нейната непредубеденост\". Кой е Джими Бърнс Авторът Джими Бърнс е роден в Мадрид през 1953 г. В началото на кариерата си работи като преподавател и журналист на свободна практика, а след това работи за престижни издания като Financial Times, London Observer, The Economist и др. През 90-те години на ХХ век пише първата биография на Диего Марадона, след която издава и редица други биографични книги. Книгата му за Аржентина и войната за Фолкландските острови, The Land That Lost its Heroes, печели награда \"Съмърсет Моъм\" за нехудожествена литература за 1988 г. Преводач Деница Райкова Художник Емил Марков Втора глава РОСАРИО Ако Билбо Бегинс бе съществувал в истинския живот, може би щеше да има поразителна прилика с младия Лионел Меси. Защото Билбо в романа на Дж. Р. Р. Толкин е най-безстрашният от хобитите - дребна, свенлива раса, въпреки това способна на голяма храброст и удивителни подвизи при подходящите обстоятелства. Билбо също изпълнява своите ритуали на съзряване в изгнание, след като се мести от едно митично кралство в друго в търсене на предопределената си съдба. Легендата на Меси има неблагоприятно начало. За разлика от друг як и набит аржентинец, на когото е писано да помрачи голяма част от кариерата си в зряла възраст, раждането на Лионел Андрес Меси на 24 юни 1987 г., само няколко минути преди шест сутринта, не е оповестено с митични поличби. За Лионел Меси не се появява сияеща звезда в южното полукълбо, каквато според легендата е имало при раждането на Марадона. Нито пък Меси, подобно на Диего, се появява, ритайки, докато майка му надава вик, който много години по-късно ще бъде повтарян като ехо от коментаторите по цял свят: \"ГОООООООЛ!\". В деня, когато се ражда Меси, вероятно много аржентинци са чествали годишнините на три емблематични фигури - рождението на автомобилния състезател Хуан Мануел Фанджо и литературния гигант Ернесто Сабато, и смъртта на Карлос Гардел, легендарния изпълнител на танго. Въпреки тези прецеденти раждането на Лионел е банално събитие, почти лишено от вълнение. Лекарите са установили фетален дистрес и са обмисляли израждане с форцепс. Оказва се ненужно. Третият син на Селия Кучитини и нейния съпруг Хорхе се ражда без усложнения в болница \"Гарибалди\" в Росарио. Бебето Лионел е дребно - тежи 3.6 килограма и е дълго 47 сантиметра, а произходът му се корени някъде в онази Средна земя между Италия и Испания. По-големите му братя са Родриго и Матиас. По-късно ще се роди и една сестра, Мария. Макар че Аржентина първоначално е колонизирана от испанците, развитието й като съвременна нация се приписва на смесица от емигранти главно от европейски произход, начело с италианците. Към края на 20-те години на ХХ в. италианците съставляват около 42 процента от общия приток на имигранти към Аржентина. Росарио, крайречният град в сърцето на плодородните прерии с умерен климат или пампаси, където са се установили семейство Меси, е преживял своето бързо нарастване на броя на имигрантското население във втората половина на XIX век благодарение на плодородието на заобикалящата го земя и търговията, която минава през пристанището му, но също и благодарение на разширяването на построената от британците железопътна мрежа, чиито машинисти и работници основават първите футболни клубове в страната. Населението на Росарио говори испански с италианска интонация и създава политическа, социална и религиозна култура, която е колкото испанска, толкова и италианска по своята склонност към интригите, корупцията и суеверията. Най-популярният й спорт обаче има недвусмислено английски корени. Двата основни футболни клуба на града, \"Росарио Сентрал\" и \"Нюълс Олд Бойс\", са основани съответно през 1889 и 1903 г. - \"Сентрал\" от английски железопътни работници, а \"Нюълс\" - от един учител по английски от Кент, Айзък Нюъл. Родословното дърво на семейство Меси обаче е израснало както от италиански, така от каталунски корени. Прабаба му по майчина линия е родена в Траго де Ногера, малък град с местно самоуправление, който е умишлено наводнен като част от схема за създаване на водноелектрическа централа в ерата на Франко. Бабата на Меси, Роза Жезе, вече отдавна я няма, след като е емигрирала в Аржентина през 20-те години на ХХ в. Оцелели са други следи от каталунския произход на Меси. Показа ми ги Ана Миралес, пенсионирана учителка, \"преквалифицирала\" се в усърден местен историк, на около час път с кола от понастоящем разрушената Ногера, в селото Белкайра д’Уржел. Именно там през XIX век е роден друг от прадедите на Меси по бащина линия, Хосе Перес Соле. Белкайра е до известна степен западащо село: повечето млади хора са мигрирали към северна Европа в търсене на работа. В деня, в който го посетих, селският бар беше \"окупиран\" от безработни пияници и пенсионери, които играеха карти или бяха клюмнали над чашите си с вино. Не особено романтично място, от което да науча за връзката на Меси с Каталуния. Старинната църква беше мястото, където след откриването на скрития й архив Ана Миралес беше намерила съществено важен акт за раждане, позволил й да проследи предците на Меси през различните поколения, докато двете линии се събрали на трансатлантически лайнер, наречен, уместно, El Catala, \"Каталунката\". Именно на борда на El Catala Роза Матеу-и-Жезе срещнала Хосе Перес де Соле. Двамата се установяват в Росарио и имат три деца, едно от които, Роза Мария Перес, се омъжва за италиански имигрант на име Еузебио Меси, дядо на Лионел. Каталунските и италианските корени се свързват още по-силно, когато бащата на Лионел, Хорхе, се жени за Селия Кучитини, дъщеря на италиански имигранти. Селия е кръстена на майка си, обичната баба на Меси и жената, която той обезсмъртява, като сочи към небесата всеки път, когато вкара гол (тя умира през 1998 г.). Именно баба Селия постоянно насърчава Меси, когато той е съвсем невръстен и държи първата си топка: казва му да не се тревожи заради дребния си ръст, а да мечтае един ден да стане най-добрият футболист в света - толкова добър, колкото Диего Марадона, който година преди раждането на Меси е удивил цялото земно кълбо по време на Световното първенство в Мексико.", "date": "2018.09.15", "title": "Откъс от \"Роналдо срещу Меси\" на Джими Бърнс"}
{"url": "https://www.dnevnik.bg/sport/2018/09/15/3311561_stef_kuri_podkrepi_serena_uiliams_i_kapernik_za/", "text": "Трикратният шампион в Националната баскетболна асоциация (НБА) с \"Голдън стейт уориърс\" и двукратен MVP  Стеф Къри  оцени важността на спортистите за различни социални каузи. Плеймейкърът на \"воините\" даде интервю за BBC, в което обясни, че е важно спортистите с влияние да отстояват своите убеждения и е благодарен, че социалните мрежи дават тази възможност. Къри защити бившият куотърбек на \"Сан Франциско 49ърс\" от НФЛ  Колин Каперник , както и Серена Уилямс, които \"проявяват своята гражданска позиция\". Каперник е без отбор, след като даде началото на протестите в НФЛ срещу полицейското насилие над цветнокожи, изразрени с коленичене по време на националния химн. Уилямс пък предизвика скандал във финала на US Open преди седмица. И двамата – Уилямс и Каперник  взеха участие в нова реклама на \"Найки\"  преди броени дни. \"Спортистите са много повече от хора, които излизат на игрището, терена или корта. Ние сме хора, които са отговорни пред целия свят. В днешно време, ако искам да кажа нещо мога да го напиша в \"Туитър\" и то да стигне до всички. Винаги съм използвал това, ако имам мнение и се опитвам да го правя с уважение\", каза Къри. Според него поведението на Каперник е похвално, защото той е застанал зад правата на много хора, които не могат да дадат гласност на проблемите си. \"Чрез спорта и социалните мрежи ние имаме платформа да говорим от името на тези, които не могат\", каза Къри. \"Ние искахме да дадем гласност на полицейската бруталност, на расовото неравенство и подобни неща. Играчите от НФЛ застанаха зад тази кауза и аз определено го уважавам\". Къри добави, че Колин Каперник е направил много добри неща за обществото, като същевременно е поел огромен риск за своята собствена кариера. През миналата година \"Голдън стейт\" отказа поканата на американския президент  Доналд Тръмп  за посещение в Белия дом, както правят всички отбори шампиони в колективните спортове. Американският президент често критикува спортисти по различни теми. \"Всеки може да говори, но аз съм на мнение, че трябва да се прави с уважение и да се показва класа. Когато ние отказахме поканата, обясних детайлно защо го правим. Опитах да не засегна никого\", каза още баскетболистът. Къри говори и за  скандалния финал в US Open между Серена Уилямс и Наоми Осака . Тогава американката  обвини съдията Карлос Рамос в проява на сексизъм . \"На игрището всички ние имаме реакции и такива неща се случват. Аз също съм реагирал, хвърлял съм предпазителя ми за уста. Уважавам, че Серена има мнение и го отстоява. Независимо дали на хората им харесва или не, тези разговори ще продължат\", каза още Къри.", "date": "2018.09.15", "title": "Стеф Къри подкрепи Серена Уилямс и Каперник за гражданската им позиция"}
{"url": "https://www.dnevnik.bg/bulgaria/2018/09/15/3311575_bulgarkata_obvinena_ot_turski_sud_v_terorizum_beshe/", "text": "Съдът за тежки престъпления в турския град Айдън е осъдил на една година и 10 месеца затвор българката Мира Яшар Селямоглу, съобщава БТА, позовавайки се на местния вестник \"Миллиет\". Тя беше задържана преди около година от турската полиция в град Дидим, докато бе на почивка с приятеля си - британския гражданин Джо Робинсън, и майка си. Двамата бяха обвинени от турските власти за пропаганда в подкрепа на терористичната организация Кюрдска работническа партия (ПКК) и бяха арестувани. Причина за ареста бе публикуването на снимки, на които 24-годишният Джо Робинсън е показан в камуфлажна униформа с бойци от Силите за защита на народа - сирийски кюрдски милиции, които Турция определя като терористи заради връзките им с ПКК. Мира бе задържана известно време в полицията и след това бе пусната на свобода, но с условие, че ще бъде съдена задочно. Властите след известно време разрешиха на Мира да отпътува от Турция. Британският гражданин отначало бе задържан в затвора, а след това бе пуснат на свобода, но със забрана да напуска Турция, която е все още в сила. Обвиняемите не са се явили на последното съдебно заседание в съда за тежки престъпления в град Айдън и са представили извинение, съобщиха турски медии. На заседанието са присъствали само адвокатите им. Джо Робинсън е бил осъден на 7 години и 6 месеца затвор заради участие в дейностите на терористичната ПКК. Съдът постановил още, докато влезе в сила присъдата, да бъде продължена забраната за напускане на Турция на британския гражданин.", "date": "2018.09.15", "title": "Българката, обвинена от турски съд в тероризъм, беше осъдена на близо 2 години затвор"}
{"url": "https://www.dnevnik.bg/sport/2018/09/15/3311576_veselin_topalov_pobedi_kasparov_v_demonstrativniia/", "text": "Българският гросмайстор Веселин Топалов спечели с резултат 14.5:11.5 мача си с  Гари Каспаров , който бе част от демонстративния турнир по шахмат 960 в Сейнт Луис, САЩ. В последния ден на надпреварата двамата изиграха осем партии блиц, които приключиха при равен резултат - 4:4, като бившите световни шампиони си размениха по три победи и фиксираха две ремита. Така преднината, която Топалов бе натрупал в предишните 12 кръга, когато се редуваха партии блиц с партии ускорен шах, му бе достатъчна за крайния успех. В другите минимачове от турнира арменецът Левон Аронян надигра кубинеца Лениер Домингес със 17.5:8.5 точки, а със същия резултат французинът Максим Вашие-Лаграв победи американеца Сам Шанкланд. Другите двама американски представители в надпреварата постигнаха победи. Хикару Накамура се справи с руснака Пьотр Свидлер с 14:12, докато Уесли Со спечели с 14.5:11.5 срещу холандеца Аниш Гири. Турнирът в Сейнт Луис е с награден фонд от 250 000 долара.", "date": "2018.09.15", "title": "Веселин Топалов победи Каспаров в демонстративния турнир в Сейнт Луис"}
{"url": "https://www.dnevnik.bg/politika/2018/09/15/3311577_dve_sa_nominaciite_za_nov_ministur_na_transporta/", "text": "Две са номинациите, които ГЕРБ ще предложи за нов министър на транспорта. Това каза в Пловдив председателят на парламентарната група на партията Цветан Цветанов, съобщава \"Фокус\". Той уточни, че кандидатурите ще бъдат обсъдени в понеделник по време на коалиционния съвет. Заместник-председателят на ГЕРБ обаче отказа да назове имената им. По думите му и двете кандидатури са достатъчно добре подготвени и отговорят на изискванията. \"Те имат добра професионална биография и много добър експертен потенциал, тъй като работят в администрацията на държавата\", посочи Цветанов. До търсенето на нов министър на транспорта се стигна, след като посоченият от Бойко Борисов  Александър Манолев реши да се оттегли  заради координирани, по думите му, атаки срещу него. Той каза още, че липсата на президентски указ за освобождаването на главния секретар на МВР Младен Маринов, който беше предложен от премиера Бойко Борисов за нов вътрешен министър, се дължи на технически проблем, а не на търсенето на политическа конфронтация. Според него това се отдава на отсъствието на Румен Радев от страната и малкото време, което е имал, преди да замине за Рига. \"Смятам, че е въпрос на време това да приключи и в сряда да бъдат гласувани новите министерски кресла\", добави още Цветанов. Преди това обаче  Радев обяви, че не е подписал указа,  защото не е имало съгласуване преди това.", "date": "2018.09.15", "title": "Две са номинациите за нов министър на транспорта, обяви Цветанов"}
{"url": "https://www.dnevnik.bg/sport/2018/09/15/3311633_barselona_zapisa_chetvurta_poredna_pobeda_sled_obrat/", "text": "Барселона\" запази перфектния си баланс от началото на сезона в Ла Лига след победа с 2:1 над \"Реал Сосиедад\". Каталунците постигнаха успеха след обрат и са с четири поредни успеха, оглавявайки таблицата. Гостуването в Сан Себастиан не премина много лесно за състава на Ернесто Валверде, който се озова изоставащ в резултата още в 12-ата минута. Ариц Елустондо откри резултата след атрактивен удар от въздуха. Той засече топката, след като преди това Ектор Морено я отклони след центриране от свободен удар. В края на първата част футболистите на \"Барселона\" поискаха дузпа, но съдията Карлос Дел Серо прегледа ситуацията чрез системата за видеоповторения и прецени, че нарушение няма. След почивката Валверде направи две промени и те се оказаха ключови. Коутиньо замени Семедо, а Бускетс се появи на мястото на Рафиня, като \"Барселона\" веднага подобри играта си. В рамките само на три минути каталунците обърнаха резултата с попадения на Луис Суарес и Усман Дембеле в 63-ата и 66-ата.", "date": "2018.09.15", "title": "\"Барселона\" записа четвърта поредна победа след обрат срещу \"Сосиедад\""}
{"url": "https://www.dnevnik.bg/sport/2018/09/15/3311640_ansambulut_specheli_bronz_v_mnogoboia_na_svetovnoto/", "text": "Ансамбълът по художествена гимнастика спечели бронзовите медали в многобоя на световното първенство, което се провежда в София. Българският тим в състав Елена Бинева, Симона Дянкова, Стефани Кирякова, Мадлен Радуканов и Лаура Траатс записа резултат 42.050 и се класира трети. Титлата грабна Русия с 46.300, а Италия се задоволи със среброто. По-силното съчетание за българките беше на три топки и две въжета. Там Бинева, Дянкова, Кирякова, Радуканова и Траатс бяха на много по-високо ниво. Оценката на българския състав беше 22.350, като само Русия имаше по-голям сбор. Голямата драма настъпи на пет обръча, където възпитаничките на Весела Димитрова получиха оценка от 19.700. Уред беше изхвърлен извън килима, което наложи довършването на съчетанието с резервен такъв и по-ниска оценка. Всепак високата оценка за трудност помогна и гимнастичките събраха 19.700. Макар резултатът да беше по-нисък от този на Русия, Италия, Беларус и Украйна, българките се пребориха за третата позиция. Това е втори медал за България от световното в София. Преди това България спечели отличие в отборната надпревара при индивидуалното. За трето поредно първенство България взима медал в многобоя, след като в Щутгарт 2015 и Пезаро 2017 г. беше на второ място.", "date": "2018.09.15", "title": "Ансамбълът спечели бронз в многобоя на световното първенство"}
{"url": "https://www.dnevnik.bg/sport/2018/09/15/3311644_saimun_ieits_uzakoni_pobedata_si_vuv_vueltata/", "text": "Саймън Йейтс е шампионът в 73-ата обиколка на Испания, след като завърши трети в 20-ия етап от състезанието. Британският колоездач на \"Мичълтън Скот\" за пореден ден доказа, че е най-силният и увеличи преднината си. Етапът спечели Енрик Мас (\"Куикстеп\"), а втори се нареди Мигел Анхел Лопес (\"Астана\"). Те изпревариха само с 23 секунди Йейтс, но това им позволи да се качат на подиума, след като са втори и трети в генералното класиране. Мас завърши с време 2:59.30 часа в етапа с дължина от едва 97 километра в Андора. Той беше много тежък с шест категоризирани изкачвания и финал на специалната категория Кол де ла Гайина. Големият губещ в етапа се оказа Алехандро Валверде, който завърши на 3.09 минути зад Мас. Испанският ветеран, който до петък беше на 25 секунди зад Йейтс, в крайна сметка излетя от топ 3 и ще завърши обиколката пети. \"Мовистар\" остава без подиум от Обиколката на Италия през 2017 г., след като Найро Кинтана завършва едва осми. В 20-ия етап по-добре от лидерите на \"Мовистар\" се справиха Стивън Краусвайк, Тибо Пино и Ригоберто Уран, което им позволява да завършат съответно четвърти, шести и седми. \"Чувствам се изключително горд, че най-накрая постигнах това. Много се радвам и благодаря на отбора за това, което направи през последните три седмици за мен\", каза Йейтс след финала. Той носеше розовата фланелка в Джирото в продължение на 13 дни, но в крайна сметка капитулира в третата седмица. Този път британецът нямаше нито един лош ден. Йейтс допълва доминацията на британското колоездене. Той е третият различен представител на страната, който печели голяма обиколка през 2018 г., след като Крис Фрум спечели Джирото, а Герант Томас – Тура. В последните пет големи обиколки неизменно британски колоездач печели, което се случва за пръв път в историята. В неделя предстои финалният параден етап в Мадрид. Той е само за битка за етапната победа между спринтьорите и няма да има разлики в генералното класиране.", "date": "2018.09.15", "title": "Саймън Йейтс узакони титлата си във Вуелтата"}
{"url": "https://www.dnevnik.bg/sport/2018/09/15/3311646_supernikut_na_ludogorec_v_liga_evropa_zagubi_ot_baiern/", "text": "Байерн\" (Мюнхен) взе трета поредна победа в Бундеслигата и продължава непобеден, след като надви на своя \"Алианц арена\" \"Байер\" (Леверкузен) с 3:1. Баварците стигнаха до успеха, след като постигнаха обрат. \"Аспирините\" откриха още в петата минута, когато Вендел се разписа от дузпа. \"Байерн\" обаче обърна бързи и в 19-ата минута вече водеше. Корентен Толисо се разписа в 10-ата минута, а девет по-късно точен беше и Ариен Робен. След почивката мачът се игра на по-ниски обороти, а десет мнути преди края \"аспирините\" останаха с човек по-малко заради червен картон на Карим Беларами. В последната минута на редовното време шампионите вкараха и трети гол, с който оформиха крайния резултат. Точен беше резервата Хамес Родригес, който се разписа след подаване на Тиаго Алкантара. \"Байер\" (Леверкузен) е на дъното в Бундеслигата като има три загуби и голова разлика 2:8 от началото на сезона. \"Аспирините\" са съперник на \"Лудогорец\" в Лига Европа и на 20 септември гостуват в Разград в първи мач от груповата фаза.", "date": "2018.09.15", "title": "Съперникът на \"Лудогорец\" в Лига Европа загуби от \"Байерн\" в Бундеслигата"}
{"url": "https://www.dnevnik.bg/razvlechenie/2018/09/15/3311641_nai-komentiranoto_v_dnevnik_iaponiia_iska_kurilskite/", "text": "1.  Япония поиска да получи Курилските острови, за да подпише мирен договор с Русия   - 321 коментара 2.  Първото интервю на \"убийците от Солсбъри\": Не сме агенти, ходихме да видим катедралата  - 307 коментара 3.  Радев е българският президент популист, обяви Плевнелиев  - 263 коментара 4.  Руската църква заплаши Вселенската патриаршия със схизма заради Украйна  - 251 коментара 5.  Рублата се срина до дъно от март 2016 г. (допълнена)   - 236 коментара 6.  Снимка на деня: Паметникът на съветската армия осъмна с боя  - 223 коментара 7.  Български и румънски журналист бяха задържани, МВР твърди, че е било само за справка (обновена)  - 213 коментара 8.  Полицаите, задържали журналисти, били на секретен пост и не знаели, че те идват (допълнена)  - 204 коментара 9.  Горанов към синдикатите: Промяната на плоския данък ще е в тежест за средната класа  - 176 коментара 10.  Европарламентът задейства процедура, която може да лиши Унгария от право на глас в ЕС  - 175 коментара", "date": "2018.09.15", "title": "Най-коментираното в \"Дневник\": Япония иска Курилските острови и заподозрените руснаци за Солсбъри"}
{"url": "https://www.dnevnik.bg/sport/2018/09/15/3311649_junaited_nanese_purva_zaguba_na_priiatnata_iznenada/", "text": "Манчестър юнайтед\" взе трета победа от началото на сезона в оспорван мач като гост на \"Уотфорд\". \"Червените дяволи\" стигнаха до успех с 2:1 като гост на \"Викъридж роуд\", нанасяйки първа загуба на \"стършелите\", които до този момент бяха приятната изненада във Висшата лига с четири победи от четири мача. Тимът на Жозе Моуриньо срещна големи проблеми независимо че имаше два гола аванс на почивката. През втората част обаче \"стършелите\" бяха по-добрият отбор, но отбелязаха само един гол. В края тимът на Жозе Моуриньо завърши и с човек по-малко. За пореден път през сезона \"Юнайтед\" доказа, че не може да държи постоянство в рамките на 90 минути. Преди почивката гостите бяха много по-добри и успяха да отправят шест точни удара. През втората част ударите общо бяха само един, но той дори не намери целта. Домакините започнаха вдъхновено пред своята публика на гърба на четирите победи, но \"Юнайтед\" нанесе много сериозен удар в края на първата част. В рамките само на три минути \"червените дяволи\" вкараха два гола между 35-ата и 38-ата. Ромелу Лукаку се разписа след продължително разбъркване, засичайки топката след центриране. Само три минути по-късно централният защитник Крис Смолинг вкара след подаване на Маруан Фелайни. При втория гол защитата на \"Уотфорд\" беше хваната неподготвена и вратарят Бен Фостър нямаше шансове срещу Смолинг. През втората част ситуацията се промени коренно, а домакините играха много по-уверено. Те започнаха със самочувствие и в 65-ата минута намалиха резултата. Нападателят Андре Грей върна надеждите на феновете на \"Викъридж роуд\" след подаване на Дукуре, а футболистите на \"Юнайтед\" изглеждаха стъписани. До края на двубоя се игра повече пред вратата на Давид де Хеа, който трябваше да прави важни спасявания. В добавеното време гостите останаха и с човек по-малко заради червен картон на Неманя Матич, а това доведе до свободен удар около наказателното поле. След неговото изпълнение Кристиан Кабаселе стреля с глава, но Де Хеа отново спаси и по този начин позволи на тима си да спечели. След пет кръга \"Уотфорд\" е четвърти с 12 точки, а \"Юнайтед\" е осми в класирането с девет точки, като има три успеха и две загуби, и голова разлика 8:8.", "date": "2018.09.15", "title": "\"Юнайтед\" нанесе първа загуба на приятната изненада във Висшата лига \"Уотфорд\""}
{"url": "https://www.dnevnik.bg/photos/snimka_na_denia/2018/09/15/3311656_snimka_na_denia_kuklen_teatur_zavladia_centura_na/", "text": "Повече от 40 представления за деца и възрастни ще се изнесат на започналия днес Международния фестивал на уличния и кукления театър, който ще продължи до 23 септември в София. В рамките на фестивала се провеждат и два уъркшопа за млади актьори и студенти.", "date": "2018.09.15", "title": "Снимка на деня: Куклен театър завладя центъра на София"}
{"url": "https://www.dnevnik.bg/sport/2018/09/15/3311659_cska_se_izravni_s_levski_sled_uspeh_nad_cherno_more/", "text": "ЦСКА се изравни по точки с лидера в Първа лига \"Левски\" след победа с 3:1 над \"Черно море\" в мач от осмия кръг на първенството. Червените имат 19 точки, колкото и сините, въпреки че \"Левски\" е с мач по-малко. Точни за ЦСКА на \"Българска армия\" бяха Едвин Джеси, Кирил Десподов и Рубен Пинто. Вратарят на червените Витаутас Черниаускас пък си вкара автогол. Успехът е шести за тима на Нестор Ел Маестро в първите осем мача, както и пети пореден на \"Българска армия\". Едва 14 секунди бяха нужни на ЦСКА да откри резултата, като това се случи след грешка в защитата на гостите. Кирил Десподов спечели дългата топка и я подаде към Жоржиньо, бразилецът намери Едвин Джеси, а нападателят успя да спечели топката в дуел с вратаря Макенджиев и да вкара. След сблъсъка между двамата Макенджиев имаше нужда от медицинска помощ, но съдията Стефан Апостолов прецени, че няма нередни действия на Джеси. \"Черно море\" можеше бързо да отговори, но с пропуск се отчете Васил Панайотов. В крайна сметка в 14-ата минута варненци изравниха след автогол на Черниаускас. Той се прояви комично, опитвайки да изчисти топката след връщане от Чорбаджийски, но тя се оплете в краката му и пое към собствената му мрежа. ЦСКА се активизира отново след изравнителното попадение, но в действията на нападателите на червените имаше повече нервност. Все пак в края на първата част ЦСКА отново поведе. В 39-атаминута Кирил Десподов стреля от пряк свободен удар и красиво изпълнение не остави шансове на Макенджиев – 2:1. След почивката \"Черно море\" опита да се върне в мача и показа активни действия, но ЦСКА успя да реализира гол в 58-ата минута, който спря устрема на варненци. Рубен Пинто се разписа с бомбен изстрел, след като преди това топката беше изчистена от Илиас Хасани. До края на двубоя ЦСКА пропусна още няколко добри шанса. Възможности се откриха пред Мауридес, Джеси и Десподов, като всеки от тях действаше егоистично, вместо да подава.", "date": "2018.09.15", "title": "ЦСКА се изравни с \"Левски\" след успех над \"Черно море\""}
{"url": "https://www.dnevnik.bg/bulgaria/2018/09/15/3311574_citat_na_denia_moga_da_otida_i_v_manastir_veche/", "text": "Това заяви в студиото на \"Дарик радио\" лидерът на \"Атака\" Волен Сидеров. Думите на политика, известен с избухливия си нрав и различни агресивни прояви, идват по  повод намерението на Стив Банън  - бивш стратег на американския президент Доналд Тръмп, да създаде фондация в Европа и да работи за обединението на националистите. От няколко дни Сидеров, който е и завършил богословие, не спира да хвали намерението на Банън. Банън,  който помогна на президента Доналд Тръмп  да влезе в Белия дом, иска да извърши подобна революция против върхушката в ЕС и да вкара евроскептици от всички краища на съюза  в Европейския парламент на изборите догодина .", "date": "2018.09.15", "title": "Цитат на деня: Мога да отида и в манастир вече"}
{"url": "https://www.dnevnik.bg/sport/2018/09/15/3311674_fotogaleriia_uspeshnoto_nachalo_za_ansambula_na/", "text": " в многобоя на световното първенство, което се провежда в София. Българският тим в състав Елена Бинева, Симона Дянкова, Стефани Кирякова, Мадлен Радуканов и Лаура Траатс записа резултат 42.050 и се класира трети.", "date": "2018.09.15", "title": "Фотогалерия: Успешното начало за ансамбъла на световното по художествена гимнастика"}
{"url": "https://www.dnevnik.bg/sport/2018/09/15/3311677_braziliia_dopusna_iznenadvashta_zaguba_ot_holandiia_na/", "text": "Олимпийският шампион Бразилия загуби от Холандия с 1:3 в мач от група В на световното първенство по волейбол. В двубой, който се игра в \"Арена Монбат\" в Русе, южноамериканците бяха неузнаваеми, представяйки се далеч от обичайното си ниво. В отделните части резултатът беше 25:21, 20:25, 20:25, 21:25. Поражението е първо за бразилците, което ги оставя на четвърто място. Холандия пък записа втора победа, след като започна със загуба. Това обаче променя ситуацията в групата, като Франция получава шанс да завърши на първо място. Канада също се намесва в спора, като в момента \"кленовите листа\" водят в група В. В двубоя Холандия игра много органзирано и спря бразилците със силен блок. Освен това олимпийските шампиони бяха далеч от нивото си в атака. Най-резултатен за холандците беше Ваутер Тер Маат с 16 точки, а 15 добави Тайс Тер Хорст. За Бразилия по 13 отбелязаха Дъглас Соуза и Лукас Сааткамп. В мач от група D, в която е и България, Полша надви Финландия с 3:1 (25:20, 26:28, 25:16, 25:15). Подкрепяни от феновете си във Варна поляците не срещнаха големи проблеми, като само във втория гейм играта беше равностойна. Победата е трета за Полша, като тимът оглавява групата заедно с Иран, с по девет точки и 9:2 геймово съотношение. България е на трето място с две победи и загуба, а Финландия с две поражения и само една победа.", "date": "2018.09.15", "title": "Бразилия допусна изненадваща загуба от Холандия на световното по волейбол"}
