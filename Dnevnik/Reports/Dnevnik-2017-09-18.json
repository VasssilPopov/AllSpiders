{"url": "http://www.dnevnik.bg/sport/2017/09/18/3043882_astun_martin_moje_da_se_zavurne_vuv_formula_1_pri/", "text": "Британският производител на луксозни спортни автомобили \"Астън Мартин\" изрази желанието си да се включи активно във Формула 1. Компанията проучва възможността дали да стане  доставчик на двигатели от 2021 г . \"В момента разучаваме двигателя за 2021 г. Ако получим разумни регулации, които да намалят цената му, \"Астън\" ще се включи в доставката на двигатели\", заяви изпълнителният директор на британската компания Анди Палмър. Коментарът му е във връзка със спекулациите около бъдещо партньорство на \"Астън Мартин\" и \"Ред бул\" за доставка на двигатели. В момента британската компания рекламира логото си върху носа на болида на австрийския концерн, който е базиран в Англия. Съществуват различни версии, като според една от тях английската компания може дори да изкупи програмата на \"Ред бул\" във Формула 1. Австрийският производител на енергийни напитки инвестира огромни средства, но след четирите си поредни световни титли межди 2011 и 2014 г. не може да повтори успехите си. Според мнозина експерти Палмър може да е свързващото звено за евентуално партньорство между \"Астън Мартин\" и \"Ред бул\". Бившият директор на \"Нисан\" беше в основата при преговорите и последвалата сделка през 2011 г. между японския производител и \"Ред бул\". Партньорството продължи до края на 2015 г. след незадоволителни резултати през сезони 2014 и 2015. В момента \"Ред бул\" използва двигатели на \"Рено\", като френският производител снабдява и двата тима на концерна - \"Ред бул\" и \"Торо росо\". От следващия сезон т.нар. втори тим ще използва задвижващите системи на \"Хонда\". \"Торо росо\" се съгласи на този ход, с който реално освободи място \"Рено\" да дава двигатели на  \"Макларън\" . Френският производител не беше склонен да поеме още един клиент при наличните три. Новото ръководство от \"Либърти медия\" и Международната автомобилна федерация (ФИА) проучват възможността какви двигатели да задвижват болидите от Формула 1 след изтичането на сегашното споразумение \"Конкорд\" през 2020 г. Целта е да се намалят разходите и да се позволи по-евтин и по-малко сложен двигател от сегашните 1.6-литров V6 турбо агрегати, което да позволи за навлизането на нови производители в спорта. За последно \"Астън Мартин\" се състезава във Формула 1 през 1960 г. В момента компанията се управлява предимно от кувейтски и италиански инвеститори, като се надява да навлезе на пазара в САЩ. Миналия месец \"Астън Мартин\" отчете печалба за първата половина от годината, което се случи за пръв път от десет години насам.", "date": "2017.09.18", "title": "\"Астън Mартин\" може да се завърне във Формула 1 при намаляване на разходите в спорта"}
{"url": "http://www.dnevnik.bg/sport/2017/09/18/3044112_petur_ivanov_stana_evropeiski_shampion_po_sportno/", "text": "Големият  талант в спортното катерене Петър Иванов  стана европейски шампион за юноши и девойки в Чехия, съобщи българската федерация по катерене и алпинизъм. Той триумфира в най-многобройната и оспорвана надпревара - при момчетата на 16 и 17 години, в която участваха 52 състезатели. Иванов влезе във финала с втори резултат. В битката за медалите 17-годишният българин единствен успя да премине и четирите боулдъра, за да стигне до победата по безапелационен начин. Втори и трети се наредиха французите Лео Фаво и Натан Мартин, които изкачиха по три боулдъра. Другият български участник в група А - Стоян Петров, зае 43-о място. В групата В при юношите до 15 години Матей Мицев се класира 16-и, Петър Атанасов - 25-и, а Христо Урумов - 34-и. При младежите до 19 години Христо Алтънчев зае 24-ата позиция.  Петър Иванов спечели второ голямо отличие в рамките на последната седмица. По-рано той спечели бронзов медал на световното първенство за юноши и девойки в Австрия. По този начин 17-годишният състезател донесе първата квота за България за младежките олимпийски игри в Буенос Айрес през 2018 г. Завършилото в неделя европейското първенство в Чехия беше последен кръг от европейската купа по спортно катерене в дисциплината боулдър за 2017 г. Тазгодишната надпревара включваше пет кръга, като се взимаха точките от четирите най-добри резултата. Иванов зае второ място в генералното класиране, след като записа първо, второ, трето и четвърто място в четирите си най-силни състезания. ", "date": "2017.09.18", "title": "Петър Иванов стана европейски шампион по спортно катерене за юноши"}
{"url": "http://www.dnevnik.bg/sport/2017/09/18/3044111_petur_hubchev_povika_spas_delev_i_tonev_za_machovete_s/", "text": "Селекционерът на националния отбор по футбол Петър Хубчев обяви списъка на футболистите, играещи в чужбина, за последните две световни квалификации с Франция и Люксембург. Спас Делев и Александър Тонев, които бяха контузени и не взеха участие в двубоите с  Швеция  и Холандия, се завръщат в тима. Впечатление прави отсъствието на Георги Миланов, който беше титуляр срещу Швеция и подаде за първия гол на Станислав Манолев, а с Холандия влезе като резерва в 23-ата минута. Халфът на ЦСКА (Москва) има 37 мача и два гола за националния тим. От началото на сезона той има едва четири мача и 118 минути за клубния си тим, като само веднъж започна като титуляр. След двубоя с Холандия  Петър Хубчев разкритикува  открито някои от футболистите, но не пожела да назовава имената им. \"Има момчета, които си мислят, че са национали по право, без да дават всичко от себе си. Има и момчета, които въпреки тази умора се опитаха да минат тази граница и дадоха всичко от себе си. Ще разговарям с едните, и с другите. Те имат качества и съм сигурен в това, но във футбола не става само с качества, трябва да показваш сърце и много хъс. Аз не го виждам у някои хора\", каза Хубчев след  поражението с 1:3  в Амстердам в началото на месеца. Още тогава селекционерът обясни, че това може да се отрази на следващите му повиквателни. Сред играещите в чужбина отсъствието на Миланов е единствената разлика. Националният отбор приема Франция на 7 октомври на стадион \"Васил Левски\", а три дни по-късно гостува на Люксембург. Тимът заема четвъртото място в групата с 12 точки, а \"петлите\" са водач със 17. Второто място се заема от Швеция с 16, а Холандия е трети с 13. Първият се класира директно на Мондиала в Русия догодина, а осемте най-добри втори отбора играят плейофи.", "date": "2017.09.18", "title": "Петър Хубчев повика Спас Делев и Тонев за мачовете с Франция и Люксембург"}
{"url": "http://www.dnevnik.bg/bulgaria/2017/09/18/3044105_glavniiat_sudeben_inspektor_iska_da_ima_po-lesen/", "text": "Главният инспектор Теодора Точкова предлага изменения в Закона за съдебната власт, които е изпратила до правосъдния министър Цецка Цачева. Една от идеите е още в декларациите за имущество и интереси магистратите изрично да декларират съгласие Инспекторатът към ВСС да има достъп до фактите и обстоятелствата, които са банкова тайна. Целта на предложението е да се преодолеят част от проблемите, породени от прилагането на действащите от 1 януари 2017 г. текстове в съдебния закон в раздела за проверка на имуществените декларации на съдиите, прокурорите и следователите. Ако бъде изрично регламентирано в закона и инспекторатът фактически получава съгласие за получаване на сведения, които са банкова тайна, то аргументира се главният инспектор. От инспектората подчертават, че ще искат от съда разкриване на банкова тайна само за магистратите, които не са декларирали писмено съгласието си за достъп до данните, необходими за проверка на имуществените им декларации, част от които са банкова тайна. Миналата седмица най-голямата магистратска организация -  Съюзът на съдиите, предложи  магистратите да разкриват доброволно банковите си тайни  за решаване на трудната ситуация с разкриването на банковата тайна на магистрати при проверка от инспектората. Инспекторатът предлага даването на съгласие за разкриване на банкова тайна да бъде изрично предвидено в закона, каквато изискват кредитните институции съгласно вътрешните си правила. Ако бъде разписано в закона, магистратите ще дават съгласие за разкриване на банковата тайна без нотариална заверка, спестявайки време и средства. Това предложение за разкриване на банкова тайна за извършваните проверки на имуществените декларации. Иначе институцията ще продължи да иска разкриване на банкова тайна не само за магистратите, които не са декларирали писмено съгласие за достъп, но и за близките на всички съдии, прокурори и следователи - съпрузи, лица, с които са във фактическо съжителство, и непълнолетните им деца. С предложението банковата тайна да се разкрива от районния съд, в чийто район е постоянният адрес на магистрата или неговите близки, Главният инспектор предлага да се запълни празнота в съдебния закон и Инспекторатът към ВСС да получава от БНБ наред с информацията за паричните задължения на магистратите и техните близки, но и информация за номерата на банковите сметки, техните титуляри и упълномощените да се разпореждат със сметките хора, както и за наемателите на сейфове в банки и техните пълномощници. , е друго предложение за изменение на в Закона за съдебната власт, направено от Точкова. Причината - сегашният срок не е достатъчен. Проверяваните магистрати са 4199 към началото на тази година. Освен това Инспекторатът не разполага с нарочен софтуерен продукт за проверките си, защото разработването на такъв е в процес на възлагане. Целта на друго предложение на Точкова е на административно наказване за неподаване на имуществена декларация да подлежат и бивши вече магистрати, които са загубили статута си към момента на изтичане на срока за подаването на декларациите. Според сегашната редакция на административно наказване подлежат само действащите магистрати, които не са подали имуществени декларации в срок.", "date": "2017.09.18", "title": "Главният съдебен инспектор иска да има по-лесен достъп до банковите тайни на магистратите"}
{"url": "http://www.dnevnik.bg/evropa/zemedelie/2017/09/18/3044121_zapochvat_novi_proverki_na_cenite_na_vnosnite_hrani/", "text": "Проверките на цените, по които в България се продават вносните храни ще продължат и то още от другия месец. Това съобщи министърът на земеделието Румен Порожанов, цитиран от БТА. На дискусия, посветена на европейските стандарти за храните, които допускат отклонения в съставките на един и същи продукт, предлаган на различни пазари, министърът коментира, че цените са условно понятие, но фрапантни разлики от порядъка на 20 процента не е нормално да има. Порожанов припомни, че експертна проверка на цените на 30 храни от произволно избрани страни е установила разлика в цените, като около десетина продукта са били драстично по-скъпи и около 15 - по-евтини. Най-обезпокоителни са били завишенията в някои от детските храни - до около 100 процента и в някои от шоколадовите изделия - от 30 до 70 на сто. По повод на предложението на омбудсмана Мая Манолова продажбата на продукт от една и съща марка, но с различни съставки, да бъде забранена със закон Порожанов поясни, че това би било възможно само чрез общоевропейска регулация. \"Безспорно не трябва да съществува двойно качество, но това законово не може да бъде уредено, без да има единна европейска регулация. Затова всяка една инициатива в тази посока показва солидарността на страните, които са потърпевши, защото имаме схема за различно третиране на потребителя и нелоялни търговски практики\", каза министърът.", "date": "2017.09.18", "title": "Започват нови проверки на цените на вносните храни"}
{"url": "http://www.dnevnik.bg/photos/2017/09/18/3043821_fotogaleriia_da_izminesh_30_km_s_velosiped_v_moskva/", "text": "На 17 септември в Москва се проведе традиционният есенен велосипеден парад. Маршрутът е с дължина 30 километра. Парадът се провежда с цел подпомогне развитието на велосипедната инфраструктура и пътната безопасност в града.", "date": "2017.09.18", "title": "Фотогалерия: Да изминеш 30 км с велосипед в Москва"}
{"url": "http://www.dnevnik.bg/sport/2017/09/18/3043975_ruuni_poluchi_prisuda_ot_100_chasa_obshtestvenopolezen/", "text": "Нападателят на \"Евертън\" Уейн Рууни се призна за виновен по обвинение за шофиране в нетрезво състояние. Бившият английски национал ще бъде лишен от шофьорската си книжка за две години, като трябва да извърши 100 часа общественополезен труд в рамките на една година. \"Приемам съдебното наказание и се надявам, чe ще поправя поведението си с общественополезен труд. Вече се извиних на семейството ми, мениджъра ми, президента и всички в \"Евертън\". Сега искам да се извиня на феновете и на всички, които са били до мен и са ме подкрепяли по време на цялата ми кариера\", каза Рууни след решението на съда в Стокпорт. Нападателят беше задържан от полицията заради  шофиране в нетрезво състояние  на 31 август. Арестът е станал до дома му в Чешир, като нивата на алкохол в кръвта му са били 104 микрограма на 100 милилитра вдишан въздух, което е три пъти над допустимото за Англия и Уелс. Рууни получи наказание и от \"Евертън\", като беше санкциониран със  заплата за две седмици,  или общо 300 хиляди паунда. Мениджърът на \"карамелите\" Роналд Куман заяви, че е  разочарован от поведението на 31-годишния футболист , и обеща той да бъде наказан според вътрешния правилник. Нападателят направи силно начало на сезона след завръщането си в \"Евертън\", като вкара два гола в първите три мача. В последните два кръга \"карамелите\" записаха разгромни загуби от \"Тотнъм\" (0:3) и при завръщането на Рууни на \"Олд Трафорд\" срещу  \"Манчестър юнайтед\" (0:4) . Рууни стана вторият футболист след Алън Шиърър, достигнал границата от 200 гола във Висшата лига. 31-годишният футболист  прекрати кариерата си в английския национален отбор  в края на август, като той е водещият реализатор на \"трите лъва\" с 53 гола в 119 мача.", "date": "2017.09.18", "title": "Рууни получи присъда от 100 часа общественополезен труд"}
{"url": "http://www.dnevnik.bg/sviat/2017/09/18/3044151_nai-visshiiat_religiozen_organ_v_turciia_ima_nov/", "text": "Новият ръководител на Дирекцията по религиозните въпроси в Турция (Дианет) се нарича Али Ербаш и е бивш ректор на университета в Ялова, съобщиха \"Хюриет дейли нюз\" и БТА. Ербаш е бил назначен в събота на поста на Мехмет Гьормез, който се пенсионира през юли, след като служеше като директор на Дианет от ноември 2010 г. В периода от пенсионирането на Гьормез до назначението на Ербаш дирекцията се оглавяваше от и.д. директор Екрем Келеш.  Ербаш е роден през 1961 г. в черноморския окръг Орду, семеен е и има четири деца. Директорът на Дирекцията по религиозните въпроси на Турция (Дианет) е високо длъжностно лице в държавната йерархия. Той е на 10-о място в официалния протокол. След като се пенсионира, Гьормез заговори за ролята на Дианет в борбата с мрежата на живеещия в САЩ духовник Фетхуллах Гюлен, обвиняван за неуспешния опит за преврат от 15 юли. \"Дианет не трябва никога повече да преживява срама да е закъснял с 40 години в борбата с всякакви изопачени религиозни структури\", каза той в прощалното си слово. И президентът Реджеп Тайип Ердоган критикува Дианет за \"закъснението\" и каза, че службата е била предупреждавана \"безброй пъти\" без съществени последици. Очаква се след пенсионирането си Гьормез да стане ректор на нов турски университет, пише \"Хюриет дейли нюз\". ", "date": "2017.09.18", "title": "Най-висшият религиозен орган в Турция има нов директор"}
{"url": "http://www.dnevnik.bg/bulgaria/2017/09/18/3044168_ruskata_prokuratura_suobshti_che_chaika_e_veche_v/", "text": "Главният прокурор на Русия Юрий Чайка е пристигнал в България и официалното посещение на делегацията е започнало. Това става известно от съобщение на  страницата на руската прокуратура . То е с час 15:17 ч. българско време. До този момент все още няма официална информация от българското държавно обвинение. Миналата седмица стана известно, че Чайка пристига, но за това нямаше никакви официални данни от прокуратурата у нас. Днес при откриването на новата сграда на Софийския районен съд главният прокурор Сотир Цацаров съобщи, че визитата е във връзка с подписана по времето на предшественика му Борис Велчев спогодба. Главният прокурор увери, че медиите ще бъдат информирани своевременно за посещението. От съобщението на руското обвинение се разбира още, че делегацията ще се срещне с вицепрезидента Илияна Йотова, премиера Бойко Борисов, министъра на правосъдието Цецка Цачева и патриарх Неофит и софийския митрополит. В съобщението е написано още, че Цацаров и Чайка ще подпишат програма за сътрудничество за следващите две години.", "date": "2017.09.18", "title": "Руската прокуратура съобщи, че Чайка е вече в България"}
{"url": "http://www.dnevnik.bg/sport/2017/09/18/3044081_atletiko_izkushava_chelsi_s_65_mln_evro_za_diego_koshta/", "text": "\"Атлетико\" (Мадрид) продължава да следи ситуацията около нападателя на \"Челси\" Диего Коща, който се оказа ненужен в Западен Лондон. \"Дюшекчиите\" ще отправят предложение от 55 милиона евро плюс 10 милиона под формата на бонуси за 28-годишния футболист, твърди \"Марка\". Според испанското издание собствениците на \"Атлетико\" искат трансферът да стане факт бързо, като това ще е последната им оферта за Коща. Ако трансферът се осъществи, испанският национал ще премине в Мадрид в началото на 2018 г. Коща, който в момента се подготвя индивидуално с личен треньор в Бразилия, не влиза в плановете на мениджъра на \"Челси\" Антонио Конте. Сините предложиха на нападателя да се върне в Лондон и да тренира с втория отбор, но  той отказа . Коща, който има договор с \"Челси\" до лятото на 2019 г., има желание да премине в \"Атлетико\", където игра между 2010 и 2014 г. Той се надяваше да си тръгне от Лондон в края на летния трансферен прозорец, но така и не се стигна до споразумение между сините и мадридчани. \"Моята посока е ясна, аз трябва да се върна в \"Атлетико\" (Мадрид). \"Челси\" не иска да ме освободи, но аз се надявам, че тази ситуация ще може да се разреши възможно най-скоро, за да мога пак да играя в Испания\", каза Коща в официално съобщение. Напрежение между играча и Конте има от зимата на миналия сезон, когато се заговори за интерес на китайски клубове към нападателя. В началото на август Коща заяви, че е  \"трениран като престъпник\"  от лондончани.", "date": "2017.09.18", "title": "\"Атлетико\" изкушава \"Челси\" с 65 млн. евро за Диего Коща"}
{"url": "http://www.dnevnik.bg/sviat/2017/09/18/3044208_germanskite_liberali_iskat_ministerstvoto_na_finansite/", "text": "Германските либерали дадоха да се разбере, че искат министерството на финансите в замяна на подкрепата си за канцлера Ангела Меркел след парламентарните избори в страната в неделя, предаде \"Ройтерс\". \"FDP няма да влезе в правителство, без да може да посочи финансовия министър\", каза Александър Хан от ръководството на Свободната демократическа партия (FDP) пред в. \"Билд\". Като друго задължително условие за коалиране с християндемократите той сочи отказ от плановете на френския президент Еманюел Макрон за задълбочаване на фискалната интеграция в еврозоната. Свободните демократи  често са смятани за естествен съюзник на Меркел. Либералите бяха част от второто правителство на канцлера в периода 2009-2013 г. Те останаха извън парламента след последните избори, но сега се надяват да станат трета политическа сила в Германия. Сегашният финансов министър  Волфганг Шойбле  от Християндемократическия съюз (ХДС) на Меркел заема поста от 2009 г. и е една от водещите фигури в нейното правителство. Привърженик на строгите мерки за икономии и на водещата роля на страните от еврозоната за справяне с вътрешните им проблеми, Шойбле е популярен сред привържениците на християндемократите. FDP, която се възстанови под ръководството на Кристиан Линднер, е възприела твърда линия по европейските въпроси. Според анализатори  евентуалната коалиция  между християндемократи и либерали може да заплаши плановете за доизграждане на банковия съюз и създаване на общ  бюджет на еврозоната , които имат за цел да осигурят по-голяма стабилност на клуба. Тяхното реализиране би било по-лесно при запазване на сега управляващата голяма коалиция между блока на Меркел и социалдемократите. Според проучвания малко няма да достигне на християндемократите и либералите, за да спечелят заедно повече от половината места в Бундестага, долната камара на германския парламент.", "date": "2017.09.18", "title": "Германските либерали искат министерството на финансите, за да се коалират с Меркел"}
{"url": "http://www.dnevnik.bg/kultura/2017/09/18/3042390_v_siankata_na_orienta_balkanite_v_pogled_kum_sebe_si_v/", "text": "Софийската градска художествена галерия започва сезона с амбициозен международен проект, обединил произведения на четири балкански национални школи. \"В сянката на Ориента\", с картини на художници от България, Гърция, Сърбия и Румъния, поставили основите на светската живопис в държавите си между средата на XIX в. и 1950 г., търси образа на балканското между Ориента и западните представи за полуострова. В основата на изложбата са научната конференция \"Ориентализъм и Балканите\" и влиятелната книга \"Балкани. Балканизъм\" (Imagining the Balkans) на историчката Мария Тодорова, излязла преди 20 години. В нея Тодорова проследява образа на Балканите в западните пътеписи, исторически хроники, произведения на изкуството и вестникарски статии, за да покаже как представата за Балканите като \"задния двор на Европа\" битува и диктува разказа за тях от векове. Подобно на Ориента Балканите са диво и опасно, но и интригуващо място, в което можеш да се освободиш от оковите на цивилизацията. Или както пише американският журналист и доброволец в националноосвободителните войни Артър Смит за София през 1907 г., макар градът да е \"загубил живописност\" с появата на електричеството и трамваите, \"...София не е толкова цивилизована, че да загуби чара на стария свят, пикантния аромат на Изтока. Лустрото на цивилизацията е засегнало повърхностно само някои страни, а в други не е извършило забележими промени. Когато излезеш от коридора на вагона и стъпиш на чистата жълта софийска гара, инстинктивно чувстваш, че Европа е зад теб и ти стоиш в сянката на Ориента.\" Изхождайки от тази външна представа за балканското, изложбата търси представите за собственото и чуждото, ориенталското и европейското в работата на художниците от епохата, повечето от които завършват образованието си в чужбина. Изложбата събира произведения от Национална галерия – Музей Александрос Суцос (Гърция), Национален музей на изкуствата в Румъния, Галерия Матица Сръбска, Общински музей на Букурещ и български галерии. Разказът, който изграждат, е разделен в няколко теми, за които изложбата предлага аудиогид, предстои и излизането на каталога. \"Това са цивилизационни отражения, които ни показват многообразието от срещата и съ-съществуването на различни култури и етноси. Едно многообразие, с което днешният глобален свят, в контекста на съвременните политически процеси, се опитва да се справи – понякога със средствата на диалога и толерантността, а друг път – с агресия. Ето защо изложбата \"В сянката на Ориента\" трябва да се разглежда и като възможност за среща с един вече отминал опит, която да ни даде подходи за оглеждане и осмисляне на настоящия културен хаос обзел съвремието ни, съвремие, в което срещата с Другия, учудващо, а може би пък обяснимо, става все по-трудна\", пишат от галерията. \"В сянката на Ориента\" продължава до 26 ноември.", "date": "2017.09.18", "title": "В сянката на Ориента: Балканите в поглед към себе си в международна изложба на СГХГ"}
{"url": "http://www.dnevnik.bg/morski/2017/09/18/3044237_izbranici_na_obshtina_varna_sa_poluchili_bezplatni/", "text": "Близо 4 хил. лв. е похарчила общинската администрация във Варна, за да купи билети на занижени цени за концерта  MTV Presents Varna Beach , който се състоя на 15 юли т.г. Според фактура, издадена от дружеството ROQU Ventures Investment, срещу тази сума на местната администрация са били предоставени 153 билета за събитието. В края на миналия месец \"Дневник\" изпрати въпроси, свързани с покупката, до директора на общинската дирекция \"Образование и младежки дейности\" Лилия Христова, получила въпросната фактура. Те трябваше да изяснят с каква цел са били купени билетите и на каква цена, на кого са били предоставени и ползвани ли са те от служители на местната администрация или членове на техните семейства. В останалата част от писмото си тя информира, че \"предвид доброто партньорство с неправителствените организации дирекция \"Образование и младежки дейности\" е предоставила билети за концерта на младежи от неправителствения сектор, които са активни доброволци при реализиране на общинската политика в областта на младежките дейности и неформалното образование\". Според същия мейл \"билетите са били предоставени на общината но точна цена не беше посочена. Пак според написаното от Христова \"по предложение на студентските съвети от варненски висши училища дирекция \"Образование и младежки дейности\" и в други случаи е предоставяла билети на младежки организации и студентски съвети за културни събития от различен характер по повод чествания на студентския празник, Международния ден на младежта и други дати\". Така в общи линии Лилия Христова отговори на незададени въпроси и с малки изключения на тези, които й бяха изпратени. По тази причина \"Дневник\" поиска същата информация втори път, но вече по Закона за достъп до обществена информация. – между 69 и 88 лв. Предоставените данни показват също, че евтините билети са били раздадени срещу подпис на представители на 15 неправителствени организации, с които по една или друга причина общинската администрация е предпочела да работи. (Списъка можете да видите в прикачените копия.) Според изготвената справка част от организациите, получили билети, са сътрудници на Младежката доброволческа служба. Други \"участват в дейности по проекти, свързани с Евтин билет е получил и журналист от \"Радио Варна\" (част от веригата на националното радио). В справката, изготвена по Закона за достъп до обществена информация обаче, отново няма данни за това дали общински чиновници са ползвали билети на занижени цени за концерта MTV Presents Varna Beach. На конкретния въпрос \"ползвани ли са въпросните билети или част от тях от служители на община Варна\" от местната администрация са предпочели \"Дирекция \"Образование и младежки дейности не е предоставяла билети на общински служители и членове на техните семейства\". Което в никакъв случай не означава, че чиновници не са получили евтини билети за събитието на MTV", "date": "2017.09.18", "title": "Избраници на Община Варна са получили безплатни билети за концерт на MTV"}
{"url": "http://www.dnevnik.bg/sport/2017/09/18/3044253_djiro_ditaliia_2018_shte_zapochne_s_tri_etapa_v_izrael/", "text": "Обиколката на Италия през 2018 г. ще стартира за първи път в историята извън Европа, след като първите три етапа ще се проведат в Израел. Джирото, което е първата голяма обиколка за сезона ще се проведе от 4 до 27 май. От дълго време се говореше, че състезанието ще стартира в Израел, но сега организаторите от RCS Спорт и правителството на Израел потвърдиха новината. Първият етап ще бъде индивидуално бягане по часовник с дължина от 10.1 км по улиците на Ерусалим. Последният път, в който Джирото стартира с индивидуален часовник, беше през 2015 г., когато Том Дюмулен спечели и облече розовата фланелка. Холандецът, който  спечели стотното издание,  тази година все още не е потвърдил, че ще участва през 2018 г. По-вероятно е той да се прицели в \"Тур дьо Франс\". \"Часовникът е доста труден, мога да обещая на някои състезатели, че дъхът им ще спре. Има някои изкачвания и спускания и мисля, че отсечката не е само за специалисти\", коментира директорът на обиколката Мауро Вени. Следващите два етапа са с общ старт и са идеална възможност за спринтьорите в състезанието. Интересното е, че и двата се различават много един от друг. Вторият етап е с дължина от 167 км от Хайфа до Тел Авив. В отсечката е височината от първа категория Зикрон Яко, която обаче е далеч от финала. Етапът минава почти изцяло по морското крайбрежие. Третият етап е изцяло равнинен и с дължина от 226 км, но преминава в района около Беер Шева, в пустинята Негев. Специален посланик на първите три етапа ще бъде Алберто Контадор. Славният испански колоездач, който сложи край на кариерата си след Вуелтата, ще присъства в Израел догодина. \"Невероятно е, че Джирото ще посети Израел, това е отлична новина за целия колоездачен свят. Аз посетих Ерусалим през 2012 г. и останах впечатлен от всичко там. Подкрепям всеки, който би отишъл там, за да гледа състезанието\", каза Алберто Контадор, който спечели Джирото през 2012 и 2015 г. Министърът на спорта и културата на Израел Мири Регев определи събитието като огромна възможност за страната. \"Каня всеки, който обича колоезденето и Джирото, да гостува в Израел и да се забавлява на това глобално събитие. Мисля, че обиколка около Обетованата земя ще бъде голяма реклама за нашата страна.\" За 13-и път Джирото ще стартира извън територията на Италия, но за първи път извън Европа. Първият случай със старт извън Италия е през 1965 г. в Сан Марино. През октомври ще бъде обявен и маршрутът на обиколката, като след това ще станат ясни състезателите, които ще карат в нея.  Крис Фрум , който спечели Тура и Вуелтата през тази година, е малко вероятно да кара в Италия и да се прицели в трета поредна голяма обиколка. Почти сигурно отново лидер на \"Скай\" ще бъде  Герант Томас . Очаква се, че в Джирото ще се пробва и  Микел Ланда , който от 2018 г. преминава в \"Мовистар\".", "date": "2017.09.18", "title": "\"Джиро д'Италия\" 2018 ще започне с три етапа в Израел"}
{"url": "http://www.dnevnik.bg/sport/2017/09/18/3043519_real_madrid_pobedi_trudno_v_san_sebastian/", "text": "Шампионът \"Реал\" (Мадрид) спечели с 3:1 едно от сочените за най-трудни гостувания в Ла Лига, това на \"Реал Сосиедад\" на стадион \"Аноета\". Тимът на  Зинедин Зидан  се поздрави с трите точки в страната на баските, въпреки че беше без Кристиано Роналдо, Марсело, Карим Бензема и Тони Кроос. Притиснат от обстоятелствата Зидан заложи на Борха Майорал в нападение и не сгреши. Младокът откри резултата в 19-ата минута, но радостта на шампионите продължи по-малко от 10 минути, след като Родригес изравни. От герой, авторът на гола за домакините се превърна в грешник, след като осем минути по-късно се разписа и в собствената си врата. След почивката \"Реал\" беше по-активен и макар, че леко свали оборотите стигна и до трети гол. Той беше дело на Гарет Бейл, който отговори по най-добрия начин на критиките към себе си. С победата \"Реал\" се изкачи на четвърто място с осем точки, само на една зад \"Сосиедад\". Лидер е  \"Барселона\"  с 12 точки.", "date": "2017.09.18", "title": "\"Реал\" (Мадрид) победи трудно в Сан Себастиан"}
{"url": "http://www.dnevnik.bg/sport/2017/09/18/3043521_psj_naddelia_nad_lion_s_dva_avtogola/", "text": "Звездният тим на ПСЖ продължава през грешка в Лига 1 след шестата си поредна победа от началото на сезона. Селекцията на Унай Емери надделя с 2:0 над \"Олимпик Лион\" в най-интересния двубой от кръга. Успехът на парижани обаче не дойде никак лесно, след като и двата гола паднаха в заключителните 15 минути. Куриозно и двата гола бяха дело на играчи на \"Лион\", които се разписаха в собствената си врата. В 75-ата минута Марсело опита да блокира удар на Единсон Кавани, но вместо това насочи топката неспасяемо в мрежата. Само пет минути по-късно ПСЖ получи право да изпълни дузпа, след като Менди събори  Килиан Мбапе  в наказателното поле. Кавани стреля много силно, но Антони Лопес успя да протегне ръка,избивайки топката в гредата, след което я улови. Осем минути преди края на редовното време  ПСЖ  удвои аванса си, след нов автогол на \"Лион\". Той беше дело на другия централен защитник Морел. Мбапе изскочи очи в очи с вратаря, но ударът му беше блокиран. За съжаление на Морел топката отиде право в него и след рикошет влетя в мрежата за втори път. ПСЖ има аванс от три точки на върха в класирането пред \"Монако\", а \"Лион\" е на пето място с 11 точки.", "date": "2017.09.18", "title": "ПСЖ надделя над \"Лион\" с два автогола"}
{"url": "http://www.dnevnik.bg/sviat/2017/09/18/3043438_osnovnite_konkurenti_na_germanskite_izbori_pochti_ne/", "text": "Преподаватели по икономика в германски университети смятат, че по много политически въпроси има много малки разлики между основните конкуренти на изборите тази неделя - консервативният блок ХДС/ХСС и лявоцентристката ГСДП. Това е резултатът от анкета сред 130 професори, организирана от икономическия институт ifo и вестник \"Франкфуртер алгемайне цайтунг\", разпространено в понеделник. Християн-демократическият съюз (и баварският им партньор Христян-социален съюз) и Германската социалдемократическа партия имат почти еднакви позиции за фискалната политика и данъците, опазването на околната среда, образованието и семейната политика. Около 40% от анкетираните виждат различия в политиките им към пазара на труда. За една трета двете партии се отличават в позициите си за фискалната политика. Всеки четвърти от икономистите открива разлики по въпросите на националната сигурност, семейната политика и здравеопазването. \"Резултатите са очевидни. Това би трябвало да вдъхнови ГСДП и ХДС/ХСС да изтъкнат какво ги отличава, вместо непрекъснато да се борят за вниманието на избирателите\", казва Никлас Потрафке, директор на Центъра за публични финанси и политикономия. Повечето от участниците в допитването смятат, че основната причина за тази близост е, че и двете партии се борят за гласовете в политическия център. За 59% от тях е \"важно за стабилността на демокрацията в Германия\" да има ясни разпознаваеми разлики в позициите на водещите партии. Всеки трети (34%) не е съгласен с подобно мнение. Две трети от анкетираните вярват, че възходът на крайно дясната Алтернатива за Германия е свързан и с растящото сходство на двете големи партии. Почти половината икономисти твърдят, че увеличаващото се раздробяване на партийния пейзаж в Германия може да се отрази отрицателно на прилагането на реформи. Мнозинството участници обаче не одобряват преминаване към по-преки форми на демокрация - 52% не одобряват взимането на пример от Швейцария, докато 42% виждат добри страни в този модел. Почти всички анкетирани отхвърлят идеята германският канцлер да бъде избиран пряко от избирателите, а не от партиите с депутати в парламента. Няколко от професорите изказват недоволство от задаващото се растящо фрагментиране на Бундестага. Според Волфганг Бухолц от университета в Регендбург традиционните партии не са демонстрирали достатъчно осъзнаване на възникналите проблеми. Герт Вагнер от Техническия университет в Берлин предупреждава, че прекаленото поляризиране на политическата сцена може дори да е опасно.", "date": "2017.09.18", "title": "Основните конкуренти на германските избори почти не се различават, твърдят икономисти"}
{"url": "http://www.dnevnik.bg/bulgaria/2017/09/18/3042663_novata_sgrada_na_stolichnite_raionen_sud_i_prokuratura/", "text": "Тържественото откриване на новата сграда на Софийския районен съд и Софийската районна прокуратура ще се състои днес. Сред поканените на церемонията официални гости са представители на законодателната, изпълнителната и съдебната власт. \"Съдебната палата ще бъде осветена с празничен водосвет, отслужен от Негово Преосвещенство Мелнишки епископ Герасим - главен секретар на Светия синод на Българската православна църква\", информира Висшият съдебен съвет (ВСС). Наказателното отделение на съда, както и прокуратурата ще започнат работа с граждани в сградата на столичния булевард \"Ген. М. Д. Скобелев\" от 2 октомври 2017 г. За сградата от бюджета на съдебната власт са вложени над 14 млн. лв. от сключването през 2013 г. на договора за изпълнение. Два милиона пък бяха отпуснати от правителството за мебели. Обществената поръчка за ремонта беше спечелена още през декември 2012 г. от строителния Консорциум \"РСРП\" - София. Преместването се проточи заради неуредици с авторските права на сградата, които попречиха за начало на ремонта. В крайна сметка бе постигнато споразумение с архитекта да прехвърли правата си на правосъдното министерство и да се откаже от водените дела срещу 80 хил. лв. В края на май премиерът Бойко Борисов беше на последен обход на сградата, в която има 35 съдебни зали, 60 кабинета за съдиите, 119 за прокурорите и подземен паркинг с над 200 места. Тогава премиерът заяви: \"Създадохме подземни паркоместа за магистратите да няма възможност да им се влияе\". Повече четете  тук . За една от разходките на Борисов из строящата се сграда четете  тук .", "date": "2017.09.18", "title": "Новата сграда на столичните районен съд и прокуратура ще бъде открита след 5-годишна сага"}
{"url": "http://www.dnevnik.bg/bulgaria/2017/09/18/3043435_dnevnikut_na_boian_petrov_purvi_neuspeshen_opit_za/", "text": "Всичките си досегашни осемхилядници съм ги изкачил от втория си опит. Не знам защо си повярвах, че този ще го изкача от раз, ще го сляза и просто ще си тръгна към вкъщи. Прогнозата вещаеше силно намаляване на вятъра, сняг в планината няма много и напредването по маршрута планирах да е бързо и лесно. Последователно и без никакви проблеми за три дни изградих Лагер 1 (5950 м), Лагер 2 (6666 м) и Лагер 3 (7260 м). Движех се с групата на Карлос Сория, но винаги тръгвах по-късно и пристигах по-рано от тях в лагерите. В деня на атаката (15.09.2017), Карлос, Люис, Сито и 6 шерпи тръгнаха от Лагер 3 между 21:30 и 22:30ч. Всички без изключение бяха с пухени костюми и кислородни маски. Аз се събудих точно в полунощ, пих чаша лиофилизирана плодова течност, изядох един сладък рубар, обух обувките, сложих котките и в 0:45ч тръгнах нагоре. Лагер 3 е на толкова стръмен склон, че да отидеш до палатката на някой от съседите трябва задължително да ползваш котки и въже. Склонът нагоре беше чист и в първите два часа сигурно съм вървял със скорост между 120 и 150 метра денивелация в час. Беше ми студено, защото вървях само по термобельо, полар и тънка хибридна пухенка. След като напуснах ръба и започнах траверс по склона вдясно, ме удари силен насрещен вятър, който ме мъчеше не толкова със силата си, колкото че носеше дребни ледени кристали, които се забиваха по всичките незакрити части на лицето. Не чаках много и си сложих ски-маската, което донякъде успокои положението. Скоро след това си сложих и голямата 700-грамова пухенка и погледнах термометъра, който висеше на раницата - минус 19 градуса без вятъра. Ако го отчетях и него, сигурно беше под -25С. Единственият шанс да не се преохлаждам критично беше да ускоря темпото. Отделно се молех, час по-скоро да ни огрее слънцето. В 4:30 ч. вече виждах заревото на изгрева, но слънцето ни огря чак към 5:30 ч. След около час настигнах испанците и шерпите, задминах ги всички и отидох до водещия ги Пемба Шерпа. Намирахме се някъде на около 7800 метра. \"Пемба накъде е върхът?\". Той ми посочи неопределено някъде нагоре към билото над нас. Никой от групата не беше ходил толкова високо, самият Пемба също не беше изкачвал върха, но беше стигал много близо до него. Радостен, че виждам върховото било, започнах да пробивам пъртина на 9 човека катерещи с кислород. Интересно, но бързо ги откъснах и само след половин час разстоянието между мен и тях стана повече от 150 линейни метра. Бях си набелязал една точка от билото, откъдето предполагах, че ще видя истинския връх. Най-накрая я стигнах и видях, че билото всъщност е серия от скални жандарми и снежни козирки, непреодолими без въже и партньор. Планът ми за траверс към върха пропадна. Височината беше 8055 метра и знаех, че съм на не повече от 300-400 метра от главния Даулагири. Тръгнах надолу и дълго махах на групата, която ме следваше, докато ме разберат, че ще направя спускане с траверс към основата на главния връх. С един диагонал спуснах до 7850 метра и започнах да търся кулоара, който води към върха. Оказа се, че е последният от серията кулоари, които се спускаха от билото. Снегът се оказа неочаквано много, нямаше нито фирн, нито лед както очаквах. Видях, че ме следват и седнах да ги изчакам. Само за по-малко от половин час потънахме в облаци. Испанците и Пемба ме настигнаха и направихме бърз анализ на обстановката. В момента беше 12 часа на обяд, те бяха излезли от щурмовия лагер преди повече от 14 часа, видимостта изчезваше прогресивно както във всеки от предходните дни и до върха ни оставаха около 300 метра изкачване в дълбок сняг. Аз се чувствах изморен и неспособен да поддържам скоростта, с която катерех цялата нощ. Разсъждавах, че ако не съм бърз, значи съм рисков за себе си и за останалите. Взех решение, че се връщам и скоро след като им го казах и те заключиха, че се отказват. Само за 2:45 часа успях да се спусна по пъртината на изкачването и в 15 ч. си влязох в палатката на щурмовия лагер доста мокър от следобедния снеговалеж. Веднага изпих един упсарин, опаковка магнезиев цитрат и таблетка микс от минерали и соли. Заспах почти веднага и не се усетих как са минали три часа. Карлос и групата му още ги нямаше и аз се подготвих за втора нощувка над 7000 метра. Заспивайки, усетих, че започнаха да се прибират и след като ги питах дали имат нужда от нещо, се отпуснах и заспах. На другата сутрин на никого не му се ставаше, но аз знаех, че искам да се спусна до базата и започнах да ги разпитвам какви са плановете им. Бяха доста колебливи докъде след вчерашното спускане ще успее да се смъкне Карлос. При моята тактика, не оставах никъде заредена палатка с провизии, екипировка и гориво, ами всичко се разнасяше нагоре и надолу в зависимост от следващата цел. За пет часа се спуснах до базовия лагер и доволен изпих над литър и половина доматена супа. Коремът ми се беше доста свил и едвам успях да изям и половината на това, което готвачът Ринджи ми сипваше. Вече знам всичко за маршрута към Даулагири и планирам да го тръгна веднага след като получа информация за няколкодневно подобрение на времето. Оставих си всичко някъде в снега на около 6000 метра между Лагер 1 и 2, така че следващия път ще кача нагоре само храна и гориво. Съдбовно или не, но първият път явно разучавам обстановката, преценявам вариантите и изчислявам времена и провизии. На втория опит отивам спокоен и подготвен, така че мога да се насладя на самото катерене във високите облаци. Успешният височинен алпинизъм със сигурност не е гонене на секунди, сантиметри и обиколки. Не е стадионна игра с ясни и предвидими параметри. Щом достигна върха обаче, алпинизмът ми дава увереност, че тренирам правилно, че планирам добре цялата подготовка и че съм се научил да не подценявам противниците си. Да видим как ще изиграя докрай картите си в двубоя с Бялата планина - Даулагири. Оптимист съм, но опитът ми показва, че шансовете в \"надбягването\" с природата и планините в най-добрия случай е 50 на 50.", "date": "2017.09.18", "title": "Дневникът на Боян Петров: Първи, неуспешен опит за Даулагири"}
{"url": "http://www.dnevnik.bg/analizi/2017/09/18/3043483_blianut_se_sbudva_vlastta_v_bulgariia_da_bude_kato/", "text": "Преди повече от 10 години в Узбекистан чух следната история. Направил един човек бизнес, доста добре му тръгнал. Дошъл обаче пратеник на щерката на диктатора: \"Дай 50 процента от бизнеса на момичето\". Човекът му посочил вратата. На следващия ден през нея нахлул районният прокурор с въоръжена милиция и му показал нотариален акт, според който бизнесът е на щерката. За да не стане мишена на прокурора, човекът веднага хукнал да бяга и през нощта, с пълзене и лазене, успял да мине границата. Загубил бизнеса, но поне спасил кожата.  В България може да сме всякакви, мислех си тогава, ама чак такива съветски неща не се случват. Обаче... Преди две години в българската провинция потърпевш ми разказа следната история: \"Идва в предприятието партийният гаулайтер и вика – Дай 40 процента на шефа!\". Аз му посочвам вратата. На другия ден през нея влизат данъчни, ХЕИ-та, пожарникари и всякакви други. Написаха ми актове, блокираха всички сметки. Не мога да тегля пари да плащам ни заплати, ни осигуровки, ни данъци, ни – кредити\". Фалираха го за два месеца. А преди това човекът беше най-видният производител в околията. Явно идеята е била: Щом не даваш на нас – и ти няма да имаш. А останалите да знаят – щом можем този да го попилеем, можем да попилеем всеки, който не ни дава  Кражбата на фирми стана рутина по времето на \"Бойко-2\". Тогава вървеше по партийна линия: партията иска парите, партията мобилизира местните държавни структури да тероризират човека. Днес това е вече официална държавна политика.  Преди време държавата хвърли око на бизнеса на оръжейните заводи \"Емко\" и \"Дунарит\", в крайна сметка – собственост на един и същи човек. Не блокираха сметки, защото можеха да сторят друго – да отнемат лицензи. Отнеха ги. После държавниците – чиято основна задача, напомням, е да поддържат справедливостта и условията за нея, а не да плячкосват – се пробваха да откраднат \"Дунарит\" в рамките на закона, заради дългове. Само че тия дългове се оказаха платени в момента, в който осъмнаха у държавата (която ги купи от офшорка, \"свързвана\" с Пеевски).  Ами сега? Ами сега – както в края на 1947 година: с гола сила. Държавата не позволява на вече произведена продукция да тръгне към своя клиент в Индия. После намира начин да лиши \"Емко\" от вече подписани договори, които подхвърля на държавната фабрика в Сопот. За всеки случай изкарва работниците на тая същата фабрика на про-правителствена манифестация (е, има разлика с края на 1940-те години – работниците не викат, все още, \"Смърт за Трайчо Костов\"...). А в началото на октомври трябва да се проведе търг в Индия (която все още си чака стоката), на който заявените участници са \"Емко\" и... руснаците. Кой ли ще спечели търга?  Силно недолюбвам търговията с оръжие и бих бил щастлив България да не се занимава с такава. Но този случай засяга всички българи, по една проста причина.  Това в нашата политика, е \"моментът Юкос\"  Напомням: в началото на 2000-те години \"Юкос\" е една от най-големите нефтени компании в Русия, а нейният собственик, Михаил Ходорковски, е най-богатият руснак. През 2003 година е арестуван, \"Юкос\" е попилян, а Ходорковски прекарва следващите десет години в Сибир. Скандалът е световен.  Защо му е на Путин да прави това? Защото този тип управници не се интересуват от това, да имат развита икономика и успешни бизнеси, растящи в сигурна законова среда. На този тип управници им трябва едно: всички да ги е страх от тях, така щото в момента, в който им поискат нещо – да им го дадат. Затова мишената е винаги възможно най-големият бизнес, за да е ясно посланието: Щом можем да свалим този, то вас, ако не ни давате, каквото искаме, направо ще размажем.  Случаят \"Юкос\" из основи променя структурата на властта в Русия. Сигурност на договорите няма. Всеки знае, че във всеки момент бизнесът му може да бъде взет, а той самият – пратен в Сибир (няколко години по-късно Путин се хвали, че е натикал в Сибир към 50 000 предприемачи). Поставена в такава среда, икономиката започва да спира.  Стават и други неща. Събирането на цялата власт в едни ръце води до нейното, на властта, нежелание да бъде критикувана. Започват побоите и убийствата на журналисти, които продължават и до днес. Следват убийства на политици, застанали срещу Путин. Избягалите от Русия са намирани и също убивани. А в последните месеци всеки руснак, където и да се намира по света, когато се види споменат в някое американско разследване по повод руската намеса в изборите в САЩ – този руснак веднага бива снабдяван с инфаркт.  Не искам да живея в такава среда; и вие, ако се замислите, не искате. А у нас положението днес е същото, като в Русия преди 14 години. Държавата удря виден и мощен бизнес, за да накара останалите да дават  каквото им се поиска. Можеше да бъде някакъв друг бизнес, но – паднал на прицел оръжейният, стрелят по него. Свличането в икономиката вече е започнало, защото е неизбежно. През 2016 г., преките чужди инвестиции регистрират спад с 60 процента спрямо 2015 – при положение, че светът се е възстановил от финансовата криза и инвестициите растат. През тази година, 2017-та, инвестициите пък са с 50 процента по-малко от 2016-та. Лишена от инвестиции, обаче, една икономика спира. Сърбия, за Бога, има 2.5 пъти повече инвестиции от България...  Защо в последните две години хората не искат да инвестират тук? Е, как – защо? За да не им се изсипе на главата местният партиен лидер и да им поиска 40 процента \"за шефа\". Това – докато плячкосването на бизнеси вървеше по партийна линия. Как ли в момента в световните бизнес среди отеква информацията, че с плячкосване вече се е заела директно държавата?  Въпросът, който ние би трябвало да си задаваме е – какво се случва с нашата държава? Отговорът е ясен: случва се онова, за което бленуват правителствата (т.е. без служебните), откак сме в ЕС – властта в България да бъде структурирана, както е властта в Русия да е безбрежна, всесилна и все-взимаща.  Видяхме как, още по времето на чисто партийното плячкосване, държавните институции, вместо да вършат нашата работа, играят ролята на наказателни бригади на партията – стоварват се не върху онзи, който нарушава правилата (и така уврежда обществения интерес), а върху онзи, който се опъва на партията. После, през летните месеци на тази година видяхме, как държавни институции са мобилизирани (пак в частни интереси) да наклеветят и ликвидират зелените с помощта на нагли лъжи и мутренски намеци. В случая \"Емко/Дунарит\" виждаме, как министър се е запретнал, в нарушение на абсолютно всички налични закони, да отнеме и/или ликвидира голям частен бизнес.  Дали, като в Русия, някой свързан с \"Емко\" и \"Дунарит\" ще бъде тикнат в затвора за десет години? Ръководителите и на двата бизнеса са се снабдили с такива обвинения, че е ясно: властта ще направи възможното да ги тикне зад решетките. Да вървим нататък по сценария \"Юкос\". В далечна Москва, по времето на скандала с Ходорковски, нито една работодателска организация не скача срещу Путин в защита на своите членове, макар да е ясно: ако номерът с \"Юкос\" мине, всички бизнеси ще бъдат тормозени. Как е положението у нас днес ли? Да сте чули някоя камара на работодателите да скача да пази бизнес-средата и така – бизнеса на собствените си членове? Не сте и няма. Защото нашите правят същото, което правеха навремето техните колеги в Русия: траят си, тъй като са убедени, че ще могат да се \"договорят\" с големите босове в правителството.  У нас положението е даже по-зле, защото профсъюзите бяха онези, които организираха срамната про-правителствена манифестация на работниците от Сопот. И профсъюзите са се договорили – за сметка на стотиците свои членове, които ще останат без работа в \"Емко\" и \"Дунарит\".  Ще бъдат ли бити и убивани, у нас, журналисти? Бити – разбира се. За убийства обаче ще трябва да почакаме – докато властта стигне до онова състояние, при което смята всеки, който не й е крепостен, за смъртен враг. Там някъде се появява и възможността за убийства на опозиционни политици.  Дали хора, които знаят прекалено много, ще бъдат снабдявани с инфаркти? Това май вече сме го гледали, покрай внезапните инфаркти на Мишо Бирата и Ваньо Танов – герои на един телефонен разговор на премиера Борисов, заради какъвто разговор на Запад се лежи...  Междувременно, по отношение на работата, която държавните институции би трябвало да вършат – тази работа я няма никаква. За справка – Иракли. Всички възможни държавни институции обявяват строеж в защитената територия за незаконен, а той си върви. Защо? Защото строителят знае нещо, което останалите се правят, че не виждат: държавата няма да го удари, ако не бъде ползвана като наказателна бригада в нечий частен интерес. А и местните институции, бидейки наясно, накъде е тръгнала държавата, си правят следната елементарна сметка: да не го закачаме тоя, че да не се окаже вързан някъде там, \"горе\", та накрая ние да го отнесем...В историята с \"Емко\" и \"Дунарит\" не става дума за икономика, а – за начина, по който е структурирана властта в обществото, т.е. – за политика.  Имайки това предвид, буди недоумение пълното мълчание на политическите партии. Да речем, парламентарно представените са \"в играта\" и гледат, в започналия произвол, да чопнат нещо за себе си. Защо обаче мълчат ДСБ и \"Да, България\", да речем? Ако не виждат, какво става – не са за тая работа. Ако виждат, но са решили и те да се договарят с главатарите – да престанат да твърдят, че представляват \"демократичната общност\".  След случая \"Юкос\" Русия стана онзи затвор, който е днес. След случая \"Емко\"/\"Дунарит\", каква ще бъде България? И ще го правят редовно, за да държи влага на останалите. Произволът, тръгнал веднъж, може само да разширява своя обхват, докато не започнат да треперят всички...  И тази държава ще председателства ЕС? И тази държава иска да влиза в Шенген? И тази държава иска да влиза в еврозоната?  С тия нрави, най-очевидната дестинация е нейде в посока Узбекистан. Там поне това, което се случва у нас днес, е отдавна установена практика и всички са свикнали...", "date": "2017.09.18", "title": "Блянът се сбъдва: властта в България да бъде като властта в Русия"}
{"url": "http://www.dnevnik.bg/zelen/2017/09/18/3042782_doprinasia_li_shokoladut_za_obezlesiavaneto_v_zapadna/", "text": "Ако ядете по едно шоколадово блокче сутрин или следобед, това може да подхранва климатичните промени, да унищожава защитени гори или да заплашва слонове, шимпанзета и хипопотами в Западна Африка, показва изследване. Известни марки като \"Марс\" и \"Нестле\" купуват през глобални търговци нелегално отглеждано какао в смаляващите се национални паркове и резервати в Кот д'Ивоар и Гана, казва природозащитната група Mighty Earth. \"Всеки консуматор на шоколад е част или от проблема, или от решението,\" казва Етел Игоне, директор на кампаниите на организацията. \"Можете да изберете да купите етичен шоколад. Или с долара си гласувате за обезлесяването.\" За \"Томсън Ройтерс\" \"Марс\" и \"Нестле\" казаха, че работят, за да се справят с обезлесяването. \"Подхождаме отговорно към подбирането на какаото и сме поели ангажимент да ползваме 100 процента сертифицирано устойчиво какао до 2020 г.,\" се казва в имейл от \"Марс\". И двете компании са поели ангажимент да се присъединят към Инициативата за какаото и горите, която цели да сложи край на обезлесяването по веригата за доставка на какао, която започна през март. \"Ще работим, за да гарантираме, че човешките права са с висок приоритет заедно с целите за опазване на околната среда в тази инициатива,\" каза \"Нестле\" в коментари, изпратени по имейл. Близо една трета от 23 защитени природни зони в Кот д'Ивоар, посетени от изследователи през 2015 г., почти изцяло са се превърнали в нелегални какаови плантации, се твърди в доклада. Изследователите казват, че практиката е толкова разпространена, че села с десетки хиляди хора, заедно с църкви и училища, са се появили в националните паркове, за да поддържат икономиката на какаото. Кот д'Ивоар, най-голямата икономика в Западна Африка, е и най-големият износител на какао в света. Докато повечето от близо милион какаови ферми търгуват легално, според базираната във Вашингтон Mighty Earth около половината се отглежда незаконно в защитени райони. Обезлесяването заради отглеждането на какао става пред очите на властите и търговците на шоколад знаят това, казват те. Загубата на горите обаче е проблематична, тъй като те са дом на дивите животни в района и ключово оръжие срещу климатичните промени, като поглъщат въглероден диоксид, докато растат. Достъпната земя за нови какаови плантации в Кот д'Ивоар отдавна свърши, така че фермерите се преместиха в паркове и резервати, възползвайки се от десетилетието политическа криза, което започна през 2011 г. Сега страната има 2.5 милиона хектара естествени гори - около една пета от онова, което има при обявяването на независимост през 1960 г., според данни на Европейския съюз. По-голямата част от загубите са заради разширяващото се на нови територии земеделие. Правителството положи големи усилия да изгони фермери от горски резервати, а през 2013 г. се появяват обвинения за нарушаване на човешките права от силите за сигурност. Подробности за Инициативата за какаото и горите, която в началото се фокусира върху Кот д'Ивоар и Гана, ще бъдат обявени на глобалните климатични преговори в Бон.", "date": "2017.09.18", "title": "Допринася ли шоколадът за обезлесяването в Западна Африка"}
{"url": "http://www.dnevnik.bg/detski_dnevnik/2017/09/18/3036040_uchene_li_e_zubreneto_i_ima_li_polza_ot_nego/", "text": "Зубрачеството е стар проблем в българските училища. Материалът е толкова голям и подробен, че не остава време за друго освен да научиш наизуст урока и да го изрецитираш после, като те изпитват. В кандидат-гимназиалните и кандидат-студентските изпити креативността и собствените разсъждения се оценяват по-ниско от добре заучените банални фрази, започващи с \"тук авторът е искал да каже...\". И като цяло е добре да запомниш, че синусът на пи върху две е едно, макар и да не си съвсем сигурен какво е синус или изобщо тригонометрична функция. Това е едно от нещата, срещу които уж се бори образователната реформа в България, като намалява съдържанието за сметка на повече време за разбиране и упражнения в часовете. Само че олекотяването на учебниците не е достатъчно, защото зубраческият тертип е дълбоко втълпен и на учителите, и на родителите, които го налагат и очакват и от децата. Изисква се промяна в нагласата към ученето и към това призовават редица проучвания и нови системи, които доказват, че наизустяването не е най-ефективният начин за възприемане на информация и предлагат алтернативи. Въпреки всичко, от него има някои ползи за развитието на мозъка, признават учените, затова не трябва да се изпада и в другата крайност, в която никога нищо не е задължително да се помни. Да зубриш или не  Да, зубренето е форма на учене, или поне е естествена част от процеса на учене. Дефиницията е да усвояваш информация чрез повторение до съвършеното й запаметяване. Точно по този начин в ранен етап се учат базови неща като азбуката и поредността на числата, а по-късно и таблицата за умножение, изписването на сложни думи, химичните елементи с атомните им номера, физичните закони и всички математически формули. Основният спор в средите на образователните специалисти е каква част от цялото познание трябва да бъде запаметено и каква разбрано и изведено като логическо заключение. Точно тук се целят многобройните нови стратегии за преподаване - за креативно, асоциативно и критично мислене, за достигане до правилните отговори не по формула, а чрез игри, образи и логически загадки. Според радетелите на тези нови похвати, наизустяването е излишно във всичките му форми освен за най-основните неща, обаче опонентите им се аргументират, че то автоматизира мозъка да борави с големи количества информация, които иначе ще са в хаос. Човек може на мига да изважда факти и формули от паметта си, когато му потрябват, вместо всеки път да напряга по няколко части на мозъка си, за да ги \"измисля\" наново. Освен това има неща като азбуката и важните исторически дати, които нямат друга логика освен установения си ред и той просто трябва да се знае, смятат защитниците на стария ред. Дебатът за начините на учене е стар, но се ожесточава през 1984 г., когато \"Оксфорд\" предлага нова система за пълноценно когнитивно обучение на деца като алтернатива на познатата схема на преподаване с изброяване на факти и изпитване на учениците за проверка дали са ги запомнили. Още тогава престижният университет предупреждава за вредите от зубренето. То може да бъде досадно за учениците и те бързо да се разконцентрират. Не позволява по-дълбоко разбиране на материала и фактите могат да се интерпретират и запомнят грешно. Не насърчава социалните и аналитичните умения и не създава връзки между вече усвоените и новите знания. Като единствени предимства също посочват очевидните - ползата за натрупване на базови познания в началото и способността да вадиш от паметта си ясно формулирани и широкоразбираеми факти. Когнитивните похвати за възприемане на нова информация, от своя страна, разчитат на разнообразието и ангажирането на вниманието на учениците, развиват дългосрочно аналичитните и логическите способности на мозъка, които по-късно помагат за бързи реакции и взимане на решения и най-важното - позволяват на учащите да са активна част от учебния процес, вместо пасивни приемници. Недостатъците са, че този подход изисква повече време за усвояване на новата информация и това, че той трябва да се съобразява с индивидуалните потребности и таланти на всяко дете, което го прави далеч по-сложен за масово приложение. На фона на световната вълна за модернизиране на образованието обаче, някои специалисти ревностно се застъпват за стария изпитан модел и изцяло отричат позитивите от новите системи. Например експертът по образователните политики в Световната банка Хелън Абази, цитирана от британския \"Таймс\", коментира че младите хора, обучавани по прогресивните методи, трудно напредват в професиите си, особено аналитичните. Останалите, възпитани по класическата схема на заучаване и повторение, разполагат с широк набор от факти и идеи, които могат бързо да вкарат в действие. \"Децата трябва да слушат в час, да повтарят и да запаметяват, защото това ще им даде всичко необходимо\", смята тя. Какво прави зубренето с мозъка  Човешкият мозък има около 100 милиона неврони и около 100 трилиона синаптични връзки, които предават сигналите между невроните. Тази сложна система ни позволява да учим, мислим, работим и обработваме информация, емоции и усещания. Мрежата обаче работи по различни начини в зависимост от метода, по който е изградена - при хората, които са научени да запаметяват информация без да я анализират (т.е. да зубрят) мозъчната активност е по-ограничена, твърди германски анализ от 2013 г. Другите, които от малки са приучени на критично и логическо мислене, ползват мозъчния си капацитет по-пълноценно, подчертават германските учени. В друг американски анализ се посочва, че добрата памет обикновено е индикация за висока интелигентност, обаче според тях това не е съвсем вярно. Мозъкът може да е добър в складирането на информация, но по-важно е как след това тази информация влиза в употреба. Аналогията, която американците правят, добре онагледява същината на въпроса: ако всеки факт е изолиран от останалите в собствена \"папка\" в ума, както се получава при самоцелното наизустяване, това ще е много голям шкаф, препълнен с информация, но без система за подреждане. Фактори като стрес, недоспиване и липса на концентрация ще направи намирането на необходимите папки за конкретната ситуация изключително трудно. А точно под стрес човек трябва да е способен бързо да направи преценка и да вземе решение. Затова е важно папките да са категоризирани много ясно и да имат силни асоциативни връзки помежду си. Това се постига не със самото им запаметяване, а с анализирането им по време на \"входирането\".", "date": "2017.09.18", "title": "Учене ли е зубренето и има ли полза от него"}
{"url": "http://www.dnevnik.bg/video/s_dve_dumi/2017/09/18/3043497_kolko_se_pie_v_tazi_durjava_video/", "text": "Няколко дни преди да настъпи астрономическата есен т.е. сезонът, в който се пие много бира да свърши официално и насред кадрите с еднолитрови халби, които идват  от годишния Октоберфест в Мюнхен , новото видео в рубриката \"С две думи\" също е посветено на тази напитка. Вижте колко бира всъщност пият българите и още интересни факти в него. А ако гледате в края на деня - наздраве!", "date": "2017.09.18", "title": null}
{"url": "http://www.dnevnik.bg/bulgaria/2017/09/18/3043389_rumen_radev_e_v_sasht_za_uchastie_v_obshtoto_subranie/", "text": "От 18 до 24 септември президентът Румен Радев ще бъде на работно посещение в САЩ, съобщиха от прессекретариата на държавния глава. Той ще представи България в рамките на 72-ата сесия на Общото събрание на ООН. Ето и предварителната програма: На 18 септември Радев ще участва в годишния форум \"Отдаване на почит към героите на световната кампания срещу екстремизма и нетолерантността\" и ще направи изказване. Ще разговаря и с еврейски организации от САЩ. На 19 септември българският президент ще участва в тържественото откриване на Общия дебат на 72-ата сесия на Общото събрание на ООН, след което ще проведе двустранни срещи със свои колеги. На 20 септември Радев ще направи изказване пред Общото събрание на ООН (около 19 часа българско време). Българският президент ще участва в Глобален бизнес форум на Майкъл Блумбърг и ще проведе среща с президента на Световна банка Джим Йон Ким и с други свои колеги. По-късно през деня Румен Радев ще участва в конференция, посветена на предотвратяването на използването на интернет за терористични цели. На 21 септември държавният глава ще проведе работна среща с представители на американски компании, организирана от Бизнес съвета за международно разбирателство и ще ги запознае с възможностите за инвестиции в България. На 22 септември Румен Радев ще се срещне с Генералния секретар на ООН Антониу Гутериш, а по-късно през деня ще посети българската църква в Ню Йорк и ще се срещне с представители на българската общност в сградата на Генералното консулство на България в Ню Йорк. На 23 и 24 септември държавният глава ще посети Чикаго и ще се срещне с българи. Румен Радев ще разговаря и с младите български професионалисти, работещи във финансовото Сити на града и ще посети едно от българските училища в Чикаго - \"Джон Атанасов\". В делегацията, ръководена от българския държавен глава е и заместник министър-председателят по правосъдната реформа и министър на външните работи Екатерина Захариева.", "date": "2017.09.18", "title": "Румен Радев е в САЩ за участие в Общото събрание на ООН"}
{"url": "http://www.dnevnik.bg/sviat/2017/09/18/3042716_ot_partiia_za_veganite_do_obeshtaniia_za_nova/", "text": "Рекорден брой партии ще се явят на изборите в Германия – 42, като 16 от тях за пръв път участват в национален вот, пише ДПА. От обединението през 1990 г. насам не е имало толкова различни политически сили, които да се състезават за места в Бундестага. \"Това развитие не подкрепя общественото мнение, че гражданите са разочаровани от политиката\", коментира пред агенцията Дитер Зарайтер от федералната избирателна комисия. На последните избори през 2013 г. избирателната активност бе 71.5%. Сега за депутатски места ще се борят хора от крайнолеви до радикално десни, като представителство ще опитат да постигнат и хора, защитаващи интересите на вегетарианци и вегани, на животните, на хип-хопа и на радетелите за повече духовност в политиката. Сред най-ярко отличаващите се е \"бебето\" на кампанията Флорис Беер, който ще навърши 18 дни преди това. Той е част от пародийната партия \"Партията\". Основана през 2004 г. от редакторите на сатиричното списание Titanic, през 2014 г. тя успя да вкара един депутат в европарламента. Преди дни пък нейни членове успяха да придобият контрол върху 31 тайни фейсбук групи на антиимигранската \"Алтернатива за Германия\", като са ги инфилтрирали и са получили администраторски права. Сред обещанията ѝ са да издигне отново Берлинската стена, да забрани федерализма, да започне война срещу Лихтенщайн и да промени конституцията, премахваки член 1. \"Човешкото достойство е неотменимо\". Причината? Да лиши изпълнителните директор на някои телевизии от човешко достойнство. Най-възрастният участник пък е 89-годишната Барбара Рютинг, която е партията на веганите и вегетарианците V – единствената политическа сила, която окуражава хората да се ограничат до яденето на растения. На изборите в Северен Рейн-Вестфалия тази година тя получи 10 013 гласа или 0.12% подкрепа. Сред целите ѝ да спре тестването на лекарства и козметика върху животни, да спре употребата на ядрена енергия и да поощри пътуването с велосипеди. Партията защитава и идеята за гарантиран базисен доход. Общо 61.5 млн. души имат право на глас, като 3 млн. ще се явят пред урните за първи път. В мнозинството си младите хора подкрепят канцлера Ангела Меркел, но тежестта на възрастните е далеч по-голяма. Хората над 60 години са близо една трета от имащите право на глас, или почти двойно повече от тези под 30 г.", "date": "2017.09.18", "title": "От партия за веганите до обещания за нова Берлинска стена - кой участва в германските избори"}
{"url": "http://www.dnevnik.bg/citat_na_deniia/2017/09/18/3043549_citat_na_denia_borisov_e_zavisim_ot_peevski_i_negovata/", "text": "Това заяви пред Би Ти Ви бившият министър на правосъдието и лидер на Движение \"Да, България\" Христо Иванов. Той уточни, че заради тази зависимост премиерът изпълнява поръчки на депутата на ДПС. По думите ми в Народното събрание не се вижда никаква воля за промяна на ситуацията в съдебната система по същество. Според него има много договорки и в тях реформата не присъства.", "date": "2017.09.18", "title": "Цитат на деня: Борисов е зависим от Пеевски и неговата медийна машина"}
{"url": "http://www.dnevnik.bg/bulgaria/2017/09/18/3043559_jurii_chaika_e_dosta_strashen_chovek_idvaneto_mu_v/", "text": "Абсолютен скандал е, че в България е поканен генералният прокурор на Русия Юрий Чайка. Той лично е заподозрян за корупция и е един от близките до Владимир Путин хора. Това заяви пред Би Ти Ви лидерът на Движение \"Да, България\" и бивш правосъден министър Христо Иванов. По думите му той е \"доста страшен човек\". Според Иванов  посещението му може да се приема и като сигнал,  тъй като \"действията в оръжейния сектор не изглежда да не са свързани с руски интереси\". Именно заради това се държало в такава тайна всяко негово действие по време на визитата му. Президентът да избере дали ще е на страната на корупцията Иванов добави, че президентът не трябва да издава указ за назначаването на Георги Чолаков за председател на Върховния административен съд (ВАС). За бившия правосъден министър това е \"поредния човек, който се избира на висша позиция без достатъчно добра проверка на неговия интегритет\". \"Чолаков не беше по-добрия кандидат. Президентът може да реши дали да издаде указ за назначаването му. Президентът трябва ясно да избере страна и дали тя ще е на страната на корупцията\", добави Иванов, като призова да се разследват \" странните му имотни сделки \". Той каза още, че процедурата по избора на Чолаков за председател на ВАС е била по-лоша от тази през 2012 г., когато беше водена от Искра Фидосова. Лидерът на Движение \"Да, България\" уточни, че липсата на въпроси към кандидатите за поста от страна на гражданските организации е показателен за цялата процедура. Европа ползва Борисов за дребни поръчки Христо Иванов допълни, че след изказването на председателя на Европейската комисия Жан-Клод Юнкер, че  България и Румъния трябва да влязат в Шенген  възможно най-бързо, е последвала реакция от страни като Германия и Холандия, които са обявили, че все още е рано за подобно действие. Той определи това като \"чудовищен шамар\". \"Никой не вярва на Борисов, че се бори с корупцията. В Европа могат да го ползват, когато им е удобен, за дребни поръчки, но нямат никакви илюзии, че ще се справи с корупцията. Това ще се промени, когато Пеевски престане да бъде недосегаем\", каза още Иванов.", "date": "2017.09.18", "title": "Юрий Чайка е доста страшен човек, идването му в България е абсолютен скандал, заяви Христо Иванов"}
{"url": "http://www.dnevnik.bg/bulgaria/2017/09/18/3043577_dunarit_v_nikakuv_sluchai_niama_da_otide_pri_peevski/", "text": "Зад скандала с \"Дунарит\" категорично не стои сянката на Делян Пеевски и предприятието в никакъв случай няма да отиде при него, каза днес по Би Ти Ви премиерът Бойко Борисов. Той допълни, че заводът няма проблем и още днес на междуведомствен съвет ще се обсъди дали да му се върнат лицензите. Попитан на кого е \"Дунарит\", премиерът подчерта, че не го интересува. \"Нито Пеевски, нито Василев ме интересуват. Мен ме интересува \"Кинтекс\" да докарва договори\", допълни Борисов. Той каза още, че не общува с Пеевски, за да знае дали той има интерес към завода. Премиерът повтори, че иска посредниците да се махнат от военнопромишления комплекс, защото сега стоели на входа и на изхода, и само прибирали печалбите. Борисов посочи, че неговите правителства са довели фирмите от ВПК от протести, стачки и липса на поръчки, до работа с \"темпове, каквито и по време на социализма не са работили\". Премиерът каза, че всички предприятия от военнопромишления комплекс са важни. По повод  прекратеният договор на \"Кинтекс\" с \"Емко\" , Борисов каза, че държавата няма задължение да реализира продукцията на частните военни заводи. \"Ангажимент на държавната \"Кинтекс\" е да работи за държавните заводи и ако остане капацитет да помага на частните\", обобщи той.", "date": "2017.09.18", "title": "\"Дунарит\" в никакъв случай няма да отиде при Пеевски, обяви Борисов"}
{"url": "http://www.dnevnik.bg/sport/2017/09/18/3042380_kak_lica_ot_ekrana_boriat_zavisimostite_sred_mladite_s/", "text": "Може ли листовка, рекламираща неработещ сайт, да е от полза в предпазването на младите от агресията и различните зависимости? А дейности, финансирани с 2 млн. лева от държавата, които следва да се реализират в летния период, да достигнат до повече от 150 хиляди млади хора, по-голямата част от които в този период са във ваканция? Миналата седмица читател на \"Дневник\" сигнализира, че е получил рекламни брошури за две нови уеб платформи - tireshavash.com и stopagresia.com, финансирани от Министерството на младежта и спорта (ММС) по Националната програма за изпълнение на младежки дейности по чл. 10а от Закона за хазарта. Общото между двата сайта е, че не функционират и че са по проекти, спечелени от регистрирани в София сдружения с нестопанска цел, в които участва телевизионният водещ и продуцент Андрей Арнаудов. Те са финансирани с общо около 120 хиляди лева. Държавата отпуска средства, за да предпазва младите от зависимостите. Спечелилите организации и сдружения трябва да следват зададените изисквания и срокове, за да оправдаят получените пари. Най-важният въпрос е какво се случва, когато се тегли чертата - каква е ползата за младите и има ли изобщо такава или всичко е проформа? И най-вече как ще се измерват резултатите. Програмата се осъществява в три направления - \"Информирай младите\" (с тема 1. \"Информирай младите за агресията\" и тема 2. \"Информирай младите за различни форми на зависимост\"), \"Мотивирай младите\" и \"Активизирай младите\". По първото направление са одобрени пет проекта на обща стойност 499 409.16 лева, а по второто - три проекта за общо 76 608.52 лева. Прогнозният бюджет на двете беше съответно 300 000 и 200 000 лева. По третото направление са одобрени 56 проекта за общо 1.42 млн. лева.  Проектите са одобрени на 7 август, а срокът за реализирането им е до три месеца, но не по-късно от 15 октомври. Отчитането на финансираните проекти трябва да се извърши най-късно до 31 октомври. По-малко от месец преди крайния срок е видно, че повечето се изпълняват абсолютно формално. А някои изобщо не се изпълняват (освен ако раздаването на флайъри за нефункциониращи сайтове не се отчете като превенция на агресията и зависимостите сред младите). Рекламирани, но неработещи сайтове На първия сайт - tireshavash.com, фигурира единствено банер и текст: \"Очаквайте скоро\". Този сайт е \"създаден\" по проекта \"IRONMEN vs GENTLEMEN, какво решаваш?\" (39 529 лева) на \"Гражданско сдружение Право на избор\". Справка в портала за неправителствени организации ngobg.info показва, че членове на управителния съвет са Арнаудов, Добромир Доброславов и председателят на СЕМ София Владимирова. Според данните от централния регистър на юридическите лица с нестопанска цел в управителния съвет са били телевизионният продуцент Нико Тупарев и неговият близък партньор Александър Тошев. Техният мандат е изтекъл на 15 март 2015 г. (след тази дата липсва информация). Тошев притежава 50% от дяловия капитал на \"Междинна станция ТВ\" ООД, където е партньор с Арнаудов и Иван Христов (по-познати като Иван и Андрей). Също така е съдружник с Тупарев, Арнаудов и Христов в още доста фирми, сред които \"Джей Бизнес Груп\", \"24/7 Ивент Къмпани\", \"Бързото кебапче\" и др. Той е и партньор и мениджър в \"Чучков брадърс студио\". Тошев има участие в повече от 50 фирми, като в по-голямата част е съдружник с Тупарев. Двамата имат и активен бизнес по Черноморието. Те са съдружници във фирми, получили на концесия терени край Лозенец, Арапя и Царево, откакто през 2011 г. кмет на община Царево стана Георги Лапчев от ГЕРБ. Една от тях - \"Флат партнерс\", която през 2012 г. спечели търга за плаж \"Мечата дупка\", в момента е в ликвидация.  В годишния финансов отчет на \"Гражданско сдружение Право на избор\" за 2016 г. Тошев е посочен като съставител и ръководител. Адресът на организацията е ул. \"Янтра 12\". На същия адрес е регистрирана фирма \"Сънрайс партнерс\", в която съдружници са Тупарев, Тошев и кулинарният водещ Петър \"Ути\" Бъчваров. Бъчваров е един от членовете на управителния съвет на сдружение \"Огън и Море\", което стои зад втория сайт - stopagresia.com. Другите са Арнаудов и бившият ректор на Националната художествена академия Божидар Йонов. Йонов е съдружник с Александър Тошев във фирмата \"АУТОФИТ\", която според описанието в Търговския регистър се занимава с \"услуги в сферата на транспорта, сервизна дейност, технически прегледи, ремонтни дейности, транспортни услуги, спедиция, търговия, услуги и всякакви дейности, разрешени от закона.\" Сайтът stopagresia.com към момента изобщо не съществува. Липсва и каквато и да било друга активност по проекта \"Агресията на е решение!\", за който сдружение \"Огън и Море\" е спечелило финансиране на стойност 78 662.96 лева. Единственото, което изобщо може да бъде открито по този проект (освен раздадените флайъри), е страница във фейсбук. В нея няма нито една публикации. Фигурират единствено снимки на профил и корица и линк към несъществуващия сайт. Абсолютно същата е ситуацията с проекта \"IRONMEN vs GENTLEMEN\", на чиято фейсбук страница има една публикация от 16 август, която гласи \"Очаквайте скоро\". Каква е целта на програмата Лицата, извършващи хазартна дейност, са задължени по Закона за хазарта да предоставят средства за социално отговорно поведение - 50 хил. лева на година за организаторите на онлайн залагания, 100 хил. лева за организаторите на игри в игрално казино и 5000 лева за всички останали организатори на хазартни игри. С промени в закона от януари 2017 г. средствата се управляват от Министерството на младежта и спорта (ММС). Бюджетът по програмата за тази година е 2 милиона лева.  В сайта на спортното министерство е посочено, че \"с изпълнението на програмата се цели изграждане на социално отговорно поведение и превенция на различни видове зависимости и/или агресия, с което да се подобрят качеството на живот и средата, в която живеят и общуват младите хора\". \"Програмата е насочена изцяло в полза на младите хора (15 - 29 години) чрез насърчаване на неформално обучение за разширяване на знанията, опита и уменията на младежите за приобщаването им към ценностите на гражданското общество, науката, културата, изкуството, предприемачеството, здравословният начин на живот, спорта и за предотвратяване на противообществени прояви на младите хора и рисковото им поведение\", се казва още в представянето на програмата, утвърдена от служебния министър Даниела Дашева. Задължителни дейности и срок за изпълнение Първото направление - \"Информирай младите\", включва сред задължителните дейности изработване на информационни анимирани клипове и \"осъществяване на едномесечна национална кампания с публикуване на изработени клипове и банери в информационни и специализирани сайтове с преобладаващо младежка аудитория (15-29 години), социални мрежи и други\". При \"Мотивирай младите\" спечелилите проектите трябва да разработят и разпространят интерактивни и/или видео уроци по теми, изпълняващи основния приоритет на направлението. В третото направление - \"Активизирай младите\", се изисква подготовка, организиране и провеждане на инициативи за разпознаване на видовете зависимости и изграждане на трайни умения за справяне с рискови ситуации и насърчаване на здравословния начин на живот, практикуването на спорт и трайна мотивация за физическа активност.  По-голямата част от проектите са спечелени от спортни клубове, чиято основна дейност към момента се изразява в организирането на различни турнири и спортни демонстрации - по тенис, шахмат, футбол, баскетбол, снукър, плажни спортове и т.н. Има ли резултати В посочените в програмата очаквани резултати липсва конкретност. Не е ясно и как точно ще бъдат отчетени тези резултати, с изключение на очакваните \"разпространени минимум 50 анимирани и/или интерактивни образователни инструмента\". Обявени са още три очаквани резултата. Единият е повишена информираност на младите хора за разпознаване на зависимости и рисково поведение, водещо до агресия, и изграждане на умения за справяне с тях, като целта е достигнати минимум 150 хиляди млади хора. Вторият е минимум 5000 млади хора да придобият \"умения за разпознаване на рисковите фактори, водещи до агресия и различни видове зависимости и за справяне в рискови ситуации при натиск от обкръжаващата ги среда\". Третият е минимум 10 000 млади хора да придобият \"базови умения за практикуване на вид спорт и мотивация за водене на здравословен и физически активен начин на живот\". Кой контролира, наблюдава и оценява В програмата е посочено, че координацията и контролът се осъществяват от Министерството на младежта и спорта, а наблюдението на изпълнението на дейностите - от служителите в дирекция \"Политика за младежта\". Изпълнението на плащанията е възложена на директора на дирекция \"Финанси\" в ММС Силвана Перозова, а отговорник за контрола по изпълнението на заповедта за финансиране е главният секретар на министерството Асен Марков. Преди година Марков, който беше заместник-министър на спорта при предишния мандат на Кралев,  беше обвинен, че е прикривал нередностите  в Българската федерация по шахмат (БФШ), ръководена от Силвио Данаилов. По данни от министерството  шахматната федерация дължи 2.1 милиона лева държавни пари . Средствата са отпуснати в периода 2011 – 2014 г. за плащане на такси за провеждане на първенства и турнири към Европейския шахматен съюз (ЕШС). Последната проверка на ММС е показала, че проведените състезания не са били част от календара на ЕШС. Между 40% и 80% от средствата по направление \"Информирай младите\" и между 50% и 80% от средствата по другите две направления са отпуснати авансово. Останалата част от финансирането на отделните проекти трябва да бъде усвоена до 60 работни дни след представянето на финалния отчет и одобряването му от министерството. ММС има право да прекрати едностранно договор, ако бенефициентът не изпълнява задълженията си, не представи окончателен отчет, представи неверни документи или се установи, че средствата се изразходват нецелесъобразно. В случай на прекратяване на договора сдружението, спечелило съответния проект, се задължава да върне получените до момента средства заедно със законоустановената лихва, считано от датата на превеждането по банков път.", "date": "2017.09.18", "title": "Как лица от екрана \"борят\" зависимостите сред младите с държавни пари от хазарта"}
{"url": "http://www.dnevnik.bg/na_put/2017/09/18/3040329_podzemniiat_grad_na_chikago_e_goliamata_zagadka_za/", "text": "Визуално това прилича на квартал на Чикаго. Има кафенета, фитнес салон, универсален магазин и няколко бара. Но никой не живее тук, от никъде не влиза слънчева светлина, а голяма част от жителите на Чикаго дори не подозират за съществуването му. Това е \"Педуей\" (Pedway) – мрежа от тунели под американския град, разположени под 40 сгради в централната бизнес зона на Чикаго. Построен отчасти през 1951 г., той осигурява приятни атмосферни условия за разходка сред голяма палитра от магазини. Разбира се, това не включва пряка слънчева светлина, но много хора и без това я избягват. Голяма част от магазините и баровете в \"Педуей\" са свързани с уличната мрежата, като имат входове както на подземно, така и на наземно ниво. Няколко кафенета пък обслужват само пешеходната алея в тази част на града. \"Много от местните не знаят за съществуването на тези тунели. А голяма част от запознатите не могат да разберат смисъла им\", обясни пред британското издание \"Гардиън\" Маргарет Хикс, която организира туристически обиколки в чикагския \"Педуей\". В последните години местната власт започна да прави опити да популяризира използването на тунелите, но засега те не са много успешни. Неправителствена организация от Чикаго дори събра 125 хил. долара, които ще бъдат използвани за реклама на \"подземния град\" и превръщането му в туристическа атракция. Основният плюс на \"Педуей\" е възможността да се разходиш в центъра на Чикаго без да се оглеждаш за автомобили, велосипедисти или тълпи с хора. Освен това той може да се използва за по-бързо придвижване от местните жители, които искат да избягат от туристическите групи. За да е още по-привлекателен за разходки, \"подземният град\" разполага и с библиотека, художествени галерии и фермерски пазар. Стъклен куб пък е алтернативата на стълбищата и ескалаторите, свързващи сградите с тунелите. С него излизането от \"Педуей\" става достатъчно атрактивно и може да накара всеки да повтори. \"Ако имаше по-добра навигация, сигнализация, места за развлечения и култура, щеше да е наистина страхотно място\", заяви изпълнителният директор на \"Педуей\" Хауърд Лидер, добавяйки, че градските власти вече са дали \"зелена светлина\" проектът да се доразвие и да заприлича на истински малък град. Това обаче притеснява Маргарет Хикс, според която този т.нар. квартал може да загуби очарованието си. Тя призна, че пешеходната зона в \"Педуей\" трябва да се подобри, за да не се чувстват хората изгубени и объркани, но пък така щяла да се изгуби нейната странност. \"Това е девственият квартал на Чикаго. Не искам хората да го превъзпитат. Нека запазим това странно място непокътнато\", каза още Хикс. 90-минутна туристическа обиколка на \"Педуей\" струва 23 долара.", "date": "2017.09.18", "title": "Подземният град на Чикаго е голямата загадка за местното население"}
{"url": "http://www.dnevnik.bg/citat_na_deniia/2017/09/18/3043598_citat_na_denia_sus_stradanie_chuvam_za_suzdavaneto_na/", "text": "Със страдание чувам за всяка нова партия, която се създава, защото там се събира веднага една пяна, която докато се изчисти е много трудно, каза  днес в интервю по Би Ти Ви премиерът Бойко Борисов , по повод  обявените намерения на Слави Трифонов  да намери хора, които да заменят сегашните политици. Минитър-председателят предупреди телевизионния водещ, че ще му трбяват 3000-4000 човека.  Всеки има право да мисли, да прави и да се бори. Това с кадрите отвън сме го слушали и виждали - \"Новото време\", лондонският клуб и ние доста докарахме отвън\", допълни Борисов. По повод обвиненията на водещия, че управляващи са некадърни и неморални, той коментира, че смята, че в \"Шоуто на Слави\" има некачествени хора, \"но не се бърка, защото това е демокрацията\". \"На господин Трифонов ще му дам една химикалка да ми напише имената на трима души, за които е сигурен, че няма да го издънят, а му трябват 3000. Стастическата грешка дава поне 5% на 3000 да са проблем\", каза още Бойко Борисов. Той уточни, че не познава председателя на общинския съвет в Септември Лазар Влайков,  с оръжието на когото беше убит човек . \"Не го познавам, но това не ни прави невинни, след като е попаднал в нашата листа\", допълни Борисов. Той подчерта, че местните структури са настояли Лазаров да бъде върнат в ГЕРБ, след като веднъж е бил изключен. Борисов подчерта, че важното е да се реагира бързо на всякакви нарушения от членове на партията и допълни, че няма как такива проблеми да се избегнат напълно. \"Много пъти съм чувал за сигнали, че се злоупотребява с моето име. Лъжат просто, буквално. Казват, че са говорили с мене, сочат върха\", така премиерът пък  коментира случая с бившия депутат от ГЕРБ Живко Мартинов .", "date": "2017.09.18", "title": "Цитат на деня: Със страдание чувам за създаването на всяка нова партия"}
{"url": "http://www.dnevnik.bg/bulgaria/2017/09/18/3043570_sudebnata_vlast_e_na_vhoda_i_na_izhoda_na_vsiako/", "text": "Много се изписа и каза в изминалата седмица за избора на председател на Върховния административен съд /ВАС/ - че е скандален, че е неморален, че е осъществен без никаква кампания. Изборът на Георги Чолаков не е скандален. Не е скандален, защото илюстрира много добре спойката между съдебна власт – политика и пари, която умело управлява система на порочни зависимости. Не е скандален и защото е резултат на дълго и добре подготвяна и оркестрирана процедура. Не случайно, по време на заседанието на ВСС, сегашният председател на ВАС Георги Колев, каза, че той е \"необходимият\" кандидат за председател на ВАС. Необходим, защото трябва да започне следващият 7-годишен цикъл, в който да се гарантира уют и \"справедливост\" за властта (а на този етап можем само да гадаем дали някаква еманципация е възможна). Не е вярно и че нямаше кампания. Имаше, но тя беше под повърхността, в сянката на летния период и под чадъра на безкрайното съдийско мълчание. И всичко щеше да е прекрасно, ако не се бяха появили няколко дефекта в матрицата Сериозен автогол на управляващото мнозинство, защото дори и за незапознатите стана ясно колко нагласено е всичко, колко проформа е отношението и докъде е стигнала самозабравата.  Още един автогол, защото досега парламентарната практика е показала, че щом докладът се оповести публично, значи всичко е подредено и изборът следва да се проведе в седмицата на излизането му. -  Отново сериозен проблем за управляващото мнозинство, особено като се имат предвид резултатите от избора на професионалната квота във ВСС и по-точно тези на съдийската квота - Колебанието на президента да подпише указа за назначаването на новия председател на ВАС и изявлението му, че новият ВСС трябва да избере председателя на ВАС. Допълнителни утежняващи обстановката фактори са, че европредседателството чука на вратата (а ние трябва да се представим добре пред чужденците; поредният доклад по Механизма за сътрудничество и оценка също (а така ни се иска той да е последният); миналата седмица тук бяха на посещение представители на Венецианската комисия (за пореден път), които най-вероятно са задавали въпроси; предстои и посещение на експертите по Механизма (ще ги изтърпим и тях) ... И колкото повече се бави изборът на ВСС, толкова повече позициите на управляващите отслабват Защото става ясно, че сякаш ги е страх, че, фокусирани изцяло навън, не са разчели достатъчно добре или пък правилно вътрешнополитическата ситуация. И последните действия на опозиция и президент ги сварват неподготвени. Ако тази седмица няма избор на членове на ВСС от парламентарната квота това ще засили усещането, от една страна, за нагласеност и нереализирани предварителни договорки, а от друга – за загуба на позиции. За управляващото мнозинство часовникът вече цъка наобратно. Ако има избор, значи са били впрегнати всички възможни методи и сили за убеждаване /меко казано/ и 11-те места във ВСС са преразпределени /мир да има/. Ако има гласуване, но не бъдат събрани необходимите вече 160 гласа, значи трябва да очакваме някакво по-голямо политическо напрежение. Независимо от всичко казано по-горе, последните събития са ясен показател за нещо много по-важно. И то е, че съдебната власт е на входа и на изхода на всяко управление и всяка друга власт, и точно това прави битките за нея толкова свирепи и ожесточени.", "date": "2017.09.18", "title": "Съдебната власт е на входа и на изхода на всяко управление"}
{"url": "http://www.dnevnik.bg/bulgaria/2017/09/18/3043610_ako_stane_voina_ruskite_raketi_sa_nasocheni_kum/", "text": "Премиерът Бойко Борисов обяви в  интервю пред Би Ти Ви , че при евентуалното възникване на мащабен военен конфликт руските ракети ще бъдат насочени към България. Той уточни, че подобни действия ще бъдат предприети към още няколко фланга. По думите му друг голям проблем е конфликтът на Турция с някои от водещите европейски страни, но не уточни дали тези взаимоотношения могат да прераснат във война. Той допълни, че в доклада за националната ни сигурност  Русия е посочена като заплаха  заради членството на България в НАТО. Министър-председателят посочи, че във всички изказвания на стратезите на НАТО Русия се сочи като основна заплаха за организацията. А при бъдеща война страната ни нямало как да не заеме позицията на НАТО. Борисов припомни, че тази година са се провели едни от най-мащабните учения на НАТО, като част от тях бяха и на българска територия. Той добави, че \"цяло лято влачим танкове по магистралите\", но най-важното било, че не са били допуснати учения в Черно морe, тъй като то щяло да \"заври\", ако в него бъдат вкарани бойни кораби. Все пак премиерът уточни, че страната ни не трябва да разваля отношенията си с Русия, тъй като от там идват много туристи. Освен това реализацията на газовия хъб \"Балкан\" зависела и от транспортирането на руски газ, а не само на азербайджански. Борисов дори каза, че е време в Европа да се заговори за отмяна на санкциите срещу Русия. Той отхвърли твърдението на президента Румен Радев, че \" лобистите са постигнали своето\" , тъй като конкурсът за избор на нов боен самолет се връща в началото. Миналата седмица временната парламентарна комисия, която проучва конкурса, заяви, че офертата на САЩ и Португалия е била дисквалифицирана неправомерно, затова трябва  процедурата да се върне на ниво подаване на оферти , а след това да се проведе ново гласуване. По думите на Борисов назначеното от Радев служебно правителство е успяло за два месеца да смени всички военни експерти и шефове на институти и е сложило на тяхно място \"свои хора\". Освен това в рамките на един месец е приключило сделка за 3 млрд. лв., като е изхвърлило от конкурса американския изтребител Ф-16. \"За един месец те извъртяха една поръчка, за която от 15 години всички се притесняват, тъй като това са огромни пари за България. Кой е лобист? Цветанов, Борисов? Нека президентът да каже кои са лобистите. Иначе с него имам прекрасна комуникация\", каза още Борисов. Министър-председателят постави отлична оценка на работата на правителството на началото на мандата. По думите му следващите цели пред кабинета са свързани с инфраструктурни обекти, като обеща догодина магистрала \"Струма\" да бъде завършена между Сандански и гръцката граница. Освен това щяло да се обърне внимание на пътищата Русе – Велико Търново и Мездра – Ботевград. Борисов похвали действията на вицепремиера Валери Симеонов по Черноморието и добави, че още догодина шумът от заведенията ще е изцяло овладян. Той предложи да се организират големи фестивали по морето, които да събират хиляди посетители, като за тях ще се иска разрешение от общината. Така щяло да се знае, че един в годината ще има такова голямо събитие и хората щели да идват специално за него.", "date": "2017.09.18", "title": "Ако стане война, руските ракети са насочени към България, заяви Борисов"}
{"url": "http://www.dnevnik.bg/sport/2017/09/18/3043504_plamen_konstantinov_chest_pravi_na_kaziiski_che/", "text": "Чест прави на Матей Казийски, че отстоява позицията си, каза селекционерът на националния отбор по волейбол Пламен Константинов. Той обаче добави, че според него решението на посрещача е грешно. Казийски се отказа от националния отбор през 2012 г. Тогава - малко преди олимпийските игри в Лондон, той постави като изискване във федерацията да настъпят промени. \"Матей не пожела да направи крачка към националния отбор най-вече, защото зае позиция. В интерес на истината. прави чест, че отстоява позицията си. Отделен е въпросът дали решението е правилно. За мен това е грешен избор. Това не е работа на един състезател и не е това начинът да се променят нещата. Мисля си, че той имаше желание да играе в националния отбор, но...\", каза Константинов пред \"Код спорт\". Според него бившият селекционер Радостин Стойчев, който е близък с Казийски, не е повлиял на решението на играча. Преди време  в интервю за \"Дневник\" Казийски каза , че е пожертвал мечтите си с националния отбор заради вижданията си. Константинов продължи темата за националния отбор с думите, че \"може би му липсва изявяването на лидер и то в ключови моменти във важните мачове\". \"Като че ли от тази група състезатели, които имаме в момента в националния отбор, никой не проявява в такива моменти лидерските качества.\" \"Много често се получават ситуации, в които в края на геймовете, когато са най-важните точки, не решаваме нещата в наша полза. Това донякъде идва и с опита. Има състезатели, които нямат този опит в националния отбор. Опитах се да наложа и някои млади момчета, които безспорно имат качества, но все още нямат опит на такова ниво. Това се видя и на самото европейско първенство\", добави селекционерът.", "date": "2017.09.18", "title": "Пламен Константинов: Чест прави на Казийски, че отстоява позицията си"}
{"url": "http://www.dnevnik.bg/sviat/2017/09/18/3043612_dokladchik_na_evroparlamenta_obvurza_priemaneto_na/", "text": "Преговорите за присъединяване на Сърбия към ЕС изискват постоянно движение към по-добри отношения с Косово и този процес трябва да доведе постепенно до нормализиране на отношенията между двете страни, заяви докладчикът на Европейския парламент за  Сърбия  Дейвид Макалистър в публикувано днес интервю за белградския вестник \"Курир\". Нормализацията на отношенията трябва да бъде от полза за гражданите на Сърбия и  Косово  и е от съществено значение да запазване на мира и стабилността в региона, каза Макалистър и поздрави инициативата на президента Александър Вучич за започване на вътрешен диалог по този въпрос. Макалистър подчерта, че ЕС няма да  принуждава  нито Белград, нито Прищина да поемат инициативата и подчерта, че трайно нормализиране на отношенията никога не може да се постигне със сила, а само със съгласието на двете страни. На въпрос ще трябва ли с влизането си в ЕС Сърбия да промени отношението си към Москва, Макалистър отговори, че в съответствие с глава 31 Сърбия трябва прогресивно да съгласува външната си политика и политиката си по отношение на сигурността с тези на ЕС. Той говори и за положението на медиите в страната и каза, че заплахите и насилието продължават да са въпрос, който предизвиква тревога. Президентът на Сърбия Александър Вучич заминава днес за Ню Йорк, където ще остане до 23 септември, за участие в Общото събрание на ООН. По време на посещението са предвидени редица двустранни срещи, включително с руския външен министър Сергей Лавров, с норвежкия премиер Ерна Сулберг, с белгийския премиер Шарл Мишел, президента на Египет Абдел Фатах ас Сиси, с турския президент Реджеп Тайип Ердоган и с генералния секретар на ООН Антониу Гутериш. Той ще присъства и на приеми, дадени от президента на САЩ Доналд Тръмп, председателя на Европейския съвет Доналд Туск, от европейския външен министър федерика Могерини, ще участва в организирания от Майкъл Блумбърг Глобален бизнес форум. В четвъртък Вучич ще говори пред Общото събрание на ООН. Във водената от президента делегация е и външният министър Ивица Дачич, който ще участва в редица срещи с цел да представи  сръбската позиция  по ключови въпроси от международно значение, особено във връзка с европейската интеграция и във връзка с Косово. /БТА", "date": "2017.09.18", "title": "Докладчик на Европарламента обвърза приемането на Сърбия в ЕС с отношенията ѝ с Косово"}
{"url": "http://www.dnevnik.bg/sviat/2017/09/18/3043637_ispanskata_policiia_konfiskuva_nad_milion_listovki_za/", "text": "Испанските власти продължават с усилията да спрат референдума за независимост на Каталуня, конфискувайки пропагандни материали, а главният прокурор не изключи възможността политическият лидер на региона да бъде арестуван, предаде \"Ройтерс\".  Правителството на североизточната испанска област възнамерява да произведе на 1 октомври референдум, на който гласоподавателите ще се произнесат дали подкрепят отделянето от Испания. Правителството в Мадрид  счита вота за незаконен .  При акция в склад в района на Барселона вчера полицията е конфискувала около 1.3 милиона листовки и други предизборни материали, издадени от каталунските власти.  Това е най-голямата от поредица подобни акции, посочи министерството на вътрешните работи в изявление. По-рано испанската прокуратура, която нареди на полицията да разследва всеки опит за подпомагане организирането на референдума, заяви, че чиновници, участващи в каквато и да било подготовка за него, може да бъдат обвинени в гражданско неподчинение и в злоупотреба със служебно положение и държавни средства.  Въпреки това  над 700 каталунски кметове  се събраха в събота в Барселона, за да потвърдят подкрепата си за вота.  Запитан дали, ако подготовката продължи, е възможно регионалният премиер  Карлес Пудждемон  да бъде арестуван, главният прокурор на Испания Хосе Мануел Маса заяви, че \"може да го обмислим, тъй като първостепенната цел е да спрем референдума\". \"Не бих  изключил напълно  възможността да се иска присъда затвор, това може да се случи при определени условия\", каза Маса, цитиран от в. \"Мундо\". Поддръжници на каталунската независимост заявиха, че планират да раздават листовки в подкрепа на референдума в Барселона вчера вечерта.  Макар че според социологически проучвания по-малко от половината от 5.5-те милиона избиратели в Каталуня подкрепят независимостта, повечето жители на богатата испанска автономна област искат да имат възможността да гласуват по въпроса, отбелязва \"Ройтерс\". /БТА", "date": "2017.09.18", "title": "Испанската полиция конфискува над милион листовки за референдума в Каталуня"}
{"url": "http://www.dnevnik.bg/sport/2017/09/18/3043649_sesil_karatancheva_specheli_bulgarskiia_final_v_las/", "text": "Сесил Каратанчева победи Елица Костова в изцяло българския финал на турнира от категория ITF в Лас Вегас с награден фонд 60 хил. долара. В много оспорван и драматичен мач, продължил два часа и половина, Каратанчева се наложи с 6:4, 4:6, 7:5. Срещата премина през девет пробива и множество обрати в резултата. Каратанчева проби още в първия гейм, но Костова бързо навакса пасива си и дори имаше възможност за втори пореден път да спечели подаването на своята сънароничка. Каратанчева обаче се спаси, а в деветия гейм отново проби, след което от петия си сетбол сложи край на първата част. Първите седем гейма на втория сет преминаха под доминацията на сервиращите. Костова прекъсна серията с пробив за 5:3. Каратанчева успя веднага да го върне, но сервирайки за оставане в света при 4:5, отново се пропука. Решителната трета част започна с размяна на пробиви, след която двете продължиха здравата битка гейм за гейм. При 5:5 Каратанчева стигна до три \"скрити\" мачбола, възползва се от последния, след което приключи двубоя с убедителен сервис гейм. За 28-годишната софиянка това е осма титла от календара на Международната федерация по тенис (ITF), но първа от близо шест години насам. Предишният й трофей отново беше завоюван на американска земя - във Финикс през ноември 2011 г. след успех срещу португалката Мишел Ларчер де Брито. Koстова остава с пет индивидуални титли след 22-ия си финал в турнирите на ITF.", "date": "2017.09.18", "title": "Сесил Каратанчева спечели българския финал в Лас Вегас"}
{"url": "http://www.dnevnik.bg/bulgaria/2017/09/18/3043652_cacarov_chaika_idva_v_bulgariia_zaradi_spogodba/", "text": "Генералният прокурор на Русия Юрий Чайка пристига в България във връзка с подписана спогодба още по времето на Борис Велчев. Това обяви главният прокурор Сотир Цацаров при откриването на новата сграда на Софийския районен съд.", "date": "2017.09.18", "title": "Цацаров: Чайка идва в България заради спогодба, подписана от Борис Велчев"}
{"url": "http://www.dnevnik.bg/sviat/2017/09/18/3043653_referendumut_v_kjurdistan_shte_poprechi_na_borbata_s/", "text": "Генералният секретар на ООН Антониу Гутериш се обяви срещу плановете за провеждане на референдум за независимост на кюрдския автономен регион в Ирак, предадоха световните агенции, цитирани от БТА.  Предвиденото на 25 септември допитване би отклонило вниманието от борбата срещу джихадистката групировка \"Ислямска държава\" и от възстановяването на отвоюваните от нея райони, предупреди говорителят на Гутериш Стефан Дюжарик. Той подчерта, че \"генералният секретар (на ООН) поддържа суверенитета, териториалната цялост и единството на Ирак и смята, че всички спорни въпроси между федералното правителство и кюрдските регионални власти трябва да бъдат решени чрез организиран диалог и конструктивен компромис\". Гутериш \"призовава лидерите на Ирак (и кюрдския автономен регион) да подходят към въпроса (за референдума) със спокойствие и сдържаност\". Междувременно секретарят на иранския Върховен съвет за национална сигурност Али Шамхани обяви, че ако Иракски Кюрдистан се отдели от Ирак, автоматично ще се отменят всички споразумения с Иран в сигурността, а общата граница ще се затвори, Признаваме само споразуменията, подписани с Багдад. Отделянето на кюрдския регион от Ирак в резултат от референдума ще анулира всички споразумения за сигурност и тези във военната сфера и ще означава също затваряне на всички гранични пунктове от Иран, каза Шамхани пред иракската телевизия Ас Сумария, каза той, цитиран от ТАСС. Той призова кюрдските власти да откликнат на инициативите, целящи да не допускат ескалация на обстановката в региона. \"Кюрдските официални лица все още имат възможност да отговорят на добрите инициативи, насочени към осигуряване на интересите на кюрдския народ и държавата Ирак, както и да предотвратят появата на тенденции, застрашаващи сигурността на региона\", подчерта Шамхани.  В Истанбул междувременно Опозиционната Партия на националистическото действие (ПНД) организира митинг срещу включването на Киркук в референдума за независимост на Иракски Кюрдистан, предаде \"Ройтерс\". Турският  президент Реджеп Тайип Ердоган ще се срещне тази седмица с иракския премиер Хайдер ал Абади, с когото ще обсъди планирания референдум за независимост на Иракски Кюрдистан.", "date": "2017.09.18", "title": "Референдумът в Кюрдистан ще попречи на борбата с \"Ислямска държава\", каза шефът на ООН"}
{"url": "http://www.dnevnik.bg/bulgaria/2017/09/18/3043550_borisov_za_otvlichaneto_mi_dokladvaha_vkushti_zashtoto/", "text": "Премиерът отрече в дома му да е имало щаб, който да работи по  отвличането на сина на бизнесмена  Тони Златков, но не скри, че ръководители на МВР и специалните служби са посещавали къщата му, за да го информират за действията си. \"Не отидох в софийско или МВР, защото в такива случаи се наблюдава движението на по-големите началници и те (похитителите - б.р.) също си имат шпионаж на улицата\", поясни Бойко Борисов в  интервю за Би Ти Ви . Той каза още, че извършителите на отвличането са подготвени хора, които не са се учили само с гледане на филми. Борисов обясни, че похищението е сходно като организация с кражбата на коли, и използва случая да се възмути как замесен в такива случаи човек е пуснат на свобода след десет месеца в затвора при тригодишна присъда. Става въпрос за Ярослав Димитров,  името на когото нашумя през 2015 година , след като премиерът се възмути, че продължава да краде коли, дори докато е под домашен арест. \"Съдебната реформа всъщност е в това престъпниците да са в затвора\", коментира по този повод премиера пред министрите на заседания на Министерския съвет. Полицаите и пожарникарите знаят, че ги обичам Днес Борисов обяви, че присъдите трябва да се излежават и да бъдат максимално строги и не трябва с лека ръка да се намаляват. Коментирайки  протестите на полицаите и огнеборците , премиерът обяви, че вече са били дадени 30 милиона лева, за да им се дадат парите за дрехи. Той обясни, че те искат да им се вдигнат заплатите, но в същото време трябва пари за армията и за вдигане на пенсиите и учителските заплати. \"300 млн. за противопожарни автомобили и техника сме дали, нови пожарни се направиха, сгради се санираха\", допълни премиерът. Той допълни, че полицаите и огнеборците знаят, че много ги обича, но в момента повече за тях не може да се направи. Борисов използва повода да си спомни, как някога като пожарникар е бил оборудван с пластмасова каска, гумени ботуши и мушама. \"И изгаряхме и се мажехме с дефламол след всеки пожар. Дефламолът стоеше в едни тенекии, нямаше апарати за сгъстен въздух\", разказа той, допълвайки, че сега огнеборците са доста по-добре екипирани. В отговор на въпрос той каза, че вече има 1000 новоназначени полицаи в селските райони. \"Обръщам се към пенсионерите - да спрат да дават пари на телефонните измамници\", каза премиерът.", "date": "2017.09.18", "title": "Борисов: За отвличането ми докладваха вкъщи, защото и престъпниците имат шпионаж"}
{"url": "http://www.dnevnik.bg/sviat/2017/09/18/3043684_gardiun_kipur_e_spechelil_miliardi_ot_evropeiski/", "text": "Руски олигарси, притежаващи милиарди, и представители на украинския елит, обвинени в корупция, са сред стотиците хора, които са се сдобили с европейски паспорти съгласно пораждащата полемика схема \"златна виза\", пише британският в. \"Гардиън\". Правителството на Кипър е спечелило над 4 милиарда евро от 2013 г., като е предоставило гражданство на супербогати хора съгласно схемата. Бенефициентите на схемата получават правото да живеят и работят из ЕС в замяна на инвестиции. Над 400 паспорта са били издадени само за миналата година. Сред хората, възползвали се от схемата, са бивш член на руския парламент, основатели на най-голямата търговска банка на Украйна, хазартен милиардер и др. Всичко това поражда въпроси дали Кипър е извършвал проверки на кандидатите, или става дума за един доходоносен бизнес. Преди въвеждането на схемата, тоест преди 2013 г., гражданство в Кипър се предоставяше дискретно, от министрите. Тогава кипърски граждани станаха руски олигарх и колекционер на произведения на изкуството и сирийски бизнесмен с тесни връзки с президента на Сирия, описван в изтекли в медиите американски дипломатически грами като \"рекламното момче на корупцията\" в обхванатата от война Сирия. В. \"Гардиън\" припомня, че  руският олигарх  е   е платил според информациите 95 милиона долара за имение в Палм бийч във Флорида, притежавано преди това от Доналд Тръмп. Тръмп купил имота през 2005 г. за 41 милиона долара, ремонтирал го и го продал на руския олигарх три години по-късно за двойно по-голяма сума. Риболовлев е станал кипърски гражданин през 2012 г. и се смята, че притежава 7.4 милиарда долара. Другият бенефициент на схемата отпреди 2013 г. -  , братовчед на Башар Асад, е обект на американски санкции от 2008 г. заради твърдения, че е натрупал пари от корупция. Кипър му дал гражданство през 2010 г. Година след това  Махлуф  станал обект и на европейски санкции и тогава кипърското гражданство му било отнето. Новата схема за златни визи, влязла в сила през 2013 г., изисква от кандидатите за гражданство да инвестират 2 милиона евро в имущество или 2.5 милиона евро в компании или правителствени облигации. Няма изискване за владеене на език или за пребиваване освен изискването съответният човек да посещава страната веднъж на седем години. Според кипърски представители новата схема установява подобрен и прозрачен процес за разглеждане на молбите на кандидатите за гражданство. Тя била предназначена за истински инвеститори и кандидатите били подлагани на щателни проверки, в това число и на проверки дали средствата, с които разполагат, не са спечелени от пране на пари, твърдят кипърски представители. Те посочват, че не само Кипър е предоставил европейско гражданство на заможни руснаци. Европейски политици обаче гледат на схемата \"златна виза\" с нарастващо безпокойство и казват, че тя подкопава самото понятие на гражданството. Португалският евродепутат Ана Гомеш описва \"златните визи\" като абсолютно неморални и перверзни. Тя казва, че се опитала на няколко пъти да получи имената на хората, получили златна виза в Португалия, но без успех. Депутатката смята, че пазенето на тези имена в тайна поражда подозрения. По-късно тази година Европейският парламент ще дебатира промяна, внесена от Гомеш, изискваща от страните членки да извършват проверки за сигурност на кандидатите за \"златна виза\". Европейската комисия неотдавна нареди свое собствено разследване дали проверките на кандидатите са били извършени подобаващо. Депутатката Ана Гомеш казва, че тя не е против предоставяне на гражданство или разрешително за пребиваване на някого, който има много специален принос към дадена страна в областта на науката, изкуството или на инвестициите. Но тя допълва, че трябва да става дума за предоставяне на гражданство, а не за продаване на гражданство. /БТА", "date": "2017.09.18", "title": "\"Гардиън\": Кипър е спечелил милиарди от европейски паспорти за руски и украински бизнесмени"}
{"url": "http://www.dnevnik.bg/razvlechenie/2017/09/18/3043655_istoriiata_na_prislujnicata_vice_i_politicheskata/", "text": "Сериалите \"Историята на прислужницата\" (Handmaid's Tale) и \"Вице\" (Vice) бяха големите победители, а американският президент Доналд Тръмп - най-често споменаваната знаменитост на 69-ата церемония по раздаване на телевизионните награди \"Еми\" снощи в Лос Анджелис предаде \"Асошиейтед прес\", цитирана от БТА. Шоуто се превърна в празник на политическата сатира благодарение на рекордните номинации за шоуто \"Сатърдей найт лайв\" и шегите на водещия - комикът Стивън Колбер, чието \"Късно шоу\" е най-гледаното вечерно предаване в Щатите. Антиутопията \"Историята на прислужницата\" по романа на Маргарет Атууд грабна отличията за най-добър драматичен сериал и за най-добра актриса в драматичен сериал (Елизабет Мос). \"Вице\" получи \"Еми\" за най-добър комедиен сериал. Наградата за най-добър актьор в драматичен сериал получи Стърлиг К. Браун за \"Това сме ние\". Това бе второ поредно отличие за цветнокожия актьор, отбелязва \"Асошиейтед прес\". Категорията за минисериал спечели \"Малки големи лъжи\" на HBO. Доналд Тръмп не бе сред посетителите на церемонията (за разлика от бившия прессекретар на Белия дом Шон Спайсър, който изненада зрителите от подиума с шеги за големината на публиката) но бързо се озова на прицела на шегите на Колбер. Тръмп бе най-голямата телевизионна звезда през последната година, обяви Колбер. Той шеговито обвини наградите \"Еми\" за избирането на милиардера за президент на САЩ. Ако Тръмп бе спечелил \"Еми\" за шоуто \"Стажантът\", се обзалагам, че нямаше да се кандидатира за президент на САЩ, подхвърли Колбер. Водещият пусна откъс от предизборни дебати, на който Тръмп казва, че е трябвало да спечели \"Еми\". За разлика от президентските избори обаче, отбеляза Колбер, наградите \"Еми\" отиват за победителя от народния вот. Той намекна за победата на Тръмп на президентските избори в САЩ през ноември. Кандидатът на републиканците спечели мнозинство в изборната колегия, но иначе получи по-малко гласове на избиратели от своята съперница, демократката Хилари Клинтън. Колбер сам бе сред номинираните за вечерно сатирично предаване, но загуби от колегата си Джон Оливър и Last Week Tonight по HBO. Американският президент донесе и победа на сатиричното шоу \"На живо в събота вечер\", което тази година постави рекорд по номинации за \"Еми\". Алек Болдуин получи \"Еми\" за най-добра мъжка второстепенна роля в комедиен сериал за пародирането на Тръмп. Еквивалентната награда при жените отиде при Кейт Маккинън за имитирането на Хилъри Клинтън в същото шоу. Тя благодари на кандидатпрезидента на демократите. Шон Спайсър, който подаде оставка като прессекретар на Белия дом през юли, допусна, че церемонията може да привлече рекордна телевизионна аудитория. Шегата, препращаща към първия спор на новата президентска администрация с медиите - за това имало ли е рекорден брой хора на инагурацията на Тръмп - бе посрещната с мълчание.", "date": "2017.09.18", "title": "\"Историята на прислужницата\", \"Вице\" и политическата сатира - големите победители на наградите \"Еми\" (видео)"}
{"url": "http://www.dnevnik.bg/citat_na_deniia/2017/09/18/3043705_citat_na_denia_ako_si_politik_blagodarenie_na_grantove/", "text": "Това заяви главният прокурор Сотир Цацаров попитан за коментар за призива на партия \"Да, България\" институциите да откажат среща с генералния прокурор на Русия Юрий Чайка и разлепените на някои места в София плакати с надпис \"Чайка вън от Европа\". След журналистически въпрос дали говори за Христо Иванов, Цацаров заяви: \"О, не, не съм казал, че това е Христо Иванов, вие го казахте току що.\" \"Всеки има правото да иска и да призовава каквото си иска. Това е демокрацията. Демокрацията е и в нещо друго - влизаш в парламента, когато за теб са гласували съответния брой хора, когато за теб не са гласували съответния брой хора си играеш на извънпарламентарни декларации\", обясни още главният прокурор. Изказването му пред медиите бе при откриването на новата сграда на Софийския районен съд (СРС). Какво каза Цацаров за посещението на Юрий Чайка четете  тук .", "date": "2017.09.18", "title": "Цитат на деня: Ако си политик благодарение на грантове и олигарси, ти остават само декларациите"}
{"url": "http://www.dnevnik.bg/skorost/2017/09/18/3043729_mercedes_predstavi_viziiata_si_i_za_kompakten/", "text": "\"Мерцедес\" продължава да представя визията си за своите бъдеще модели на ток с прототип, позициониран в компактния клас. Концептуалната кола И Кю Ей (EQA) е с дължина 4.29 метра и се задвижва от два електромотора с обща мощност 268 конски сили. Автомобилът се ускорява от място до 100 км/ч за 5 секунди, а с един заряд на батериите се изминават до 400 километра. Плановете на \"Мерцедес\" са да започне производството на първия си електрически модел от ново поколение през 2019 година в завода в Бремен. Той ще носи означението И Кю Си (EQC), който ще е на базата на  \"Концепт И Кю\" , представен на автосалона в Париж преди година.", "date": "2017.09.18", "title": "\"Мерцедес\" представи визията си и за компактен електромобил"}
{"url": "http://www.dnevnik.bg/sviat/2017/09/18/3043715_sasht_moje_i_da_ne_napusnat_parijkoto_sporazumenie/", "text": "Съединените щати може да останат част от Парижкото споразумение за климата, но при определени условия, каза държавният секретар Рекс Тилърсън, цитиран от \"Ройтерс\" и Би Би Си. Думите му са сигнал за възможна промяна в позицията на американския държавен глава, който в последните месеци обяви, а по-късно  потвърди  изтеглянето на Вашингтон от глобалната климатична сделка. За Си Би Ес Тилърсън каза, че Тръмп желае да работи с \"партньорите\" си в споразумението, за да се увери, че условията за справедливи и балансирани за американците. Попитан дали има шанс САЩ да останат, той каза: \"Мисля, че да, при правилните условия... Президентът каза, че е отворен за възможността да се намерят условията, при които можем да работим с другите по това, за което всички сме съгласни, че е деликатна тема.\" В неделя подобни индикации даде и съветникът за националната сигурност  Хърбърт Макмастър , който каза, че Тръмп винаги е бил склонен да помисли за промени в климатичното споразумение. \"Той остави вратата отворена за влизане (в споразумението) на по-късен етап, ако може да има по-добра сделка за САЩ\", каза Макмастър в интервю за телевизия Ей Би Си. \"Ако има уговорка, която да носи ползи на американците - със сигурност.\" Тръмп  обяви през юни , че Вашингтон ще напусне сделката, която ангажира близо 200 държави да работят за ограничаване на глобалното затопляне до 2 градуса или по-малко до 2100 г. За държавния глава сделката ще има отрицателни последици за американската икономика и я поставя в неблагоприятни позиции спрямо държави като Индия и Китай. Същевременно напускането на споразумението оттегля 4 години, което означава, че САЩ ще са част от него до края на мандата на Тръмп.", "date": "2017.09.18", "title": "САЩ може и да не напуснат Парижкото споразумение, каза държавният секретар"}
{"url": "http://www.dnevnik.bg/sport/2017/09/18/3043693_fotogaleriia_istoricheskiiat_triumf_na_slovenskiia/", "text": " по баскетбол в своята история.", "date": "2017.09.18", "title": "Фотогалерия: Историческият триумф на словенския баскетбол"}
{"url": "http://www.dnevnik.bg/bulgaria/2017/09/18/3043742_profesiite_koito_pomagat_na_jelaeshtite_da_stanat/", "text": "Малко хора се захващат с предприемачество, преди да са се развили в друга, сигурна област. В сравнение с традиционните професионални кариери то е рисковано и изисква повече капитал в самото начало. А това да имаш постоянна работа, преди да станеш предприемач, дава умения, опит и, разбира се, пари. Някои професии подготвят много по-добре от други, що се отнася до сферата на предприемачеството. Според експертите това са ангажиментите в сферата на хранителната индустрия, търговията на дребно, продажбите, обслужването на клиенти и мениджмънта. Възможности за подобни, а и други видове работни позиции има и сред най-популярните обяви за работа на Karieri.bg.  търси: Администратор \"Дигитална реклама\" Мениджър \"Ключови клиенти\" търси  Вътрешни одитори  търси  Sustainability Expert  търси  Изпълнителен директор  търси  Рецепционист  търси: Експерт в дирекция \"Ковчежничество\", отдел \"Анализи\" Експерт в дирекция \"Ковчежничество\", отдел \"Инвестиции\"  търси: Full-time Teacher in German Language  търси  Business Development Director – Middle East  търси  IT Risk & Assurance Advisor", "date": "2017.09.18", "title": "Професиите, които помагат на желаещите да станат предприемачи"}
{"url": "http://www.dnevnik.bg/biznes/2017/09/18/3043752_finansoviiat_regulator_se_nujdae_ot_pari_za_eksperti/", "text": "Комисията за финансов надзор (КФН) не може да изпълнява своите ангажименти без финансов ресурс, с който да наеме висококвалифицирани експерти. Това заяви председателят на регулатора Карина Караиванова в", "date": "2017.09.18", "title": "Финансовият регулатор се нуждае от пари за експерти"}
{"url": "http://www.dnevnik.bg/sviat/2017/09/18/3043768_berluskoni_se_zavrushta_v_politikata_s_iskane_za/", "text": "Бившият италиански премиер Силвио Берлускони направи формалното си завръщане на италианската политическа сцена, като отправи проевропейски послания на фона на нарастващата вълна на евроскептицизъм на Стария континент. \"Предсказваме голяма победа за десните центристи\", каза 81-годишният Берлускони в реч край Рим, с която на практика обяви, че неговата партия \"Форца Италия\" ще е част от предизборната кампания, предаде \"Ройтерс\". Бившият министър-председател, който беше принуден да подаде оставка през 2011 г. и попадна под прицела на правосъдието, каза, че иска повече, а не по-малко Европа и че е необходима по-силна интеграция в отбраната, външната политика, индустриалните и финансовите политики. \"Не мисля, че може да напуснем еврозоната\", каза той и заяви, че реториката срещу единната европейска валута се чува по-малко, колкото повече наближава вотът. По-рано това лято  Берлускони , който претърпя сърдечна операция миналата година, каза, че чака точния момент да се завърне в италианската политика. Той няма право да се кандидатира за изборни длъжности до 2019 г. заради присъдата от 2013 г., когато беше признат за виновен за данъчни измами. През ноември обаче съдът ще разглежда обжалването, направено от него на това решение. \"Очаквам, че Европа напълно ще възстанови честта ми... Но (независимо какво стане в съда) аз ви обещавам, че ще съм част от изборната кампания\", каза той в неделя. Сред ангажиментите на партията, ако спечели властта, биха били въвеждането на плосък данък и премахването на данък наследство, както и увеличаване на минималните пенсии и въвеждане на пенсии за домакините. Парламентарните избори в Италия се очаква да се проведат не по-късно от май догодина. Скорошни проучвания показват, че Берлускони може и да е започнал да се възстановява от краха, който претърпя политическата му кариера от 2011 г. насетне. \"Форца Италия\" на четирикратния премиер заедно с традиционните си съюзници от  \"Северна лига\"  и още една консервативна партия има подкрепа от общо 35 на сто според скорошно проучване и това отрежда на коалицията водещо място. В неделя обаче той намекна, че е скептичен за възможността лидерът на \"Северна лига\"  Матео Салвини  да стане премиер. \"Винаги сме уважавали идеите им, но създадохме пространството вдясно от центъра и винаги сме били лидерът, привеждал програмите в действие\", каза Берлускони.", "date": "2017.09.18", "title": "Берлускони се завръща в политиката с искане за \"повече Европа\""}
{"url": "http://www.dnevnik.bg/biznes/2017/09/18/3043798_finlandska_kompaniia_tursi_plodove_zelenchuci_i/", "text": "Финландската компания Apetit (\"Апетит\") иска да внася български плодове, зеленчуци, зърнени храни и рапица. Това съобщи Изпълнителната агенция за насърчаване на малките и средните предприятия, позовавайки се на изпратено до нея писмо от посолството на България в скандинавската страна. Компанията е водеща във Финландия в търговията със замразени плодове, зеленчуци и готови ястия. Тя е на пазара още от средата на миналия век. Фирмата работи основно с местна продукция, но извън сезона внася продукти от чужбина, предимно от Южна Европа. С бъдещото партньорството между Apetit и българските производители се цели развитие на двустранните отношения, както и задълбочаване на сътрудничеството, подчертават от Изпълнителната агенция за насърчаване на малките и средните предприятия. Миналата седмица се разбра, че японски компании се интересуват от вноса на български рапани, биопродукти и наливно вино.", "date": "2017.09.18", "title": "Финландска компания търси плодове, зеленчуци и зърнени храни от български производители"}
{"url": "http://www.dnevnik.bg/sviat/2017/09/18/3043795_tuniziiskite_jeni_poluchiha_razreshenie_da_se_omujvat/", "text": "Тунизийките вече могат свободно да избират съпруга си, и то не само сред мюсюлманите - кабинетът премахна 44-годишна забрана те да се омъжват за лица, които не изповядват исляма. До момента от 1973 г. насам мюсюлманин, желаещ да сключи брак с тунизийска мюсюлманка (ислямът е религията на 99% от тунизийците), трябваше да приеме религията ѝ и да предостави удостоверение, с което да докаже промяната. Не съществуваше подобно задължение в случаи на брак между тунизиец и немюсюлманка. Говорител на президента Беджи Каид Есебси, който настояваше за промяната, обяви, че ограничението вече е премахнато и поздрави жените, че са получили \"свободата да избират съпруга си\". Миналия месец държавният глава каза, че законът е \"пречка пред свободата на избор на брачен партньор\" и се застъпваше на идеята, че той противоречи на конституцията. Той добави, че \"държавата е длъжна да постигне пълно равенство между жените и мъжете и да гарантира равни възможности и отговорности за всички\". През юли  беше отменен и закон , който позволяваше на изнасилвачи да избягат от правосъдието, ако сключат брак с жертвата си. Въпреки тези стъпки, както и други, заради които Тунис се смята за прогресивен сред мюсюлманските страни (множенството например е забранено през 1956 г., една трета от депутатите са жени), правозащитници изтъкват, че проблеми като законите за наследство - които дават предимство на синовете пред дъщерите - все още затрудняват постигането на равенство между половете, предава Би Би Си. Очаква се съществуващото от независимостта (в средата на миналия век) законодателство, което дава възможност синовете да получат два пъти повече от дъщерите, да бъде защитено от мнозинството в парламента.", "date": "2017.09.18", "title": "Тунизийските жени получиха разрешение да се омъжват за немюсюлмани"}
{"url": "http://www.dnevnik.bg/bulgaria/2017/09/18/3043804_nad_2500_mladi_visshisti_mogat_da_stajuvat_v/", "text": "От днес до 9 октомври Агенцията по заетостта набира младежи - кандидати за стаж в държавната администрация по програмата \"Старт на кариерата\". Свободните работни места са 2566, а условието е кандидатите да са безработни висшисти без опит по специалността и на възраст до 29 години. Одобрените ще имат възможност да работят 9 месеца в институции на централната и местната власт. Общо 1863 са позициите в централни институции и техните поделения в страната – Народното събрание, Министерския съвет, институцията на омбудсмана, 18 министерства, държавни агенции, комисии, дирекции и други държавни институции. Областни администрации са обявили 56 работни места, а общините - 647.  Търсят се предимно младежи, завършили право, икономически и технически специалности, администрация и управление, социални дейности, информатика и компютърни науки, архитектура, строителство и геодезия. Документите се приемат в бюрата по труда. Целта на програмата е да се улесни преходът от образование към заетост и да се постигне гъвкава комбинация от знания, умения и практика в съответствие със съвременните изисквания на трудовия пазар, информира Агенцията по заетостта. Разходите са за сметка на държавния бюджет в рамките на Националния план за действие по заетостта. За да участват в програма \"Старт на кариерата\", кандидатите трябва да са на възраст до 29 години, ненавършени до 9 октомври 2017 г. включително, и да имат висше образование, съответстващо на изискванията на работодателя за заемане на конкретното работно място. Друго условие е да са регистрирани в бюрото по труда като безработни или заети лица и да нямат трудов стаж по придобитата специалност от висшето образование. Пълният списък на обявените работни места по процедурите, реда, условията и необходимите документи за кандидатстване могат да се намерят на официалния сайт на агенцията  http://www.az.government.bg/pages/programa-start-na-karierata /, както и на информационните табла в бюрата по труда.", "date": "2017.09.18", "title": "Над 2500 млади висшисти могат да стажуват в държавната администрация"}
{"url": "http://www.dnevnik.bg/razvlechenie/2017/09/18/3043791_cherna_komediia_na_martin_makdona_vze_nagradata_na/", "text": "\"Три билборда на входа на Ебинг\" - черна комедия на британския драматург, превърнал се в режисьор, Мартин Макдона взе единствената награда на фестивала в Торонто в неделя, предаде \"Ройтерс\". Макар да не се връчва от жури, призът на публиката се смята за много престижен и често е попадал при бъдещи носители на \"Оскар\" като \"Страната Ла-ла-ла\" и \"Дванайсет години робство\". В \"Три билборда...\" скърбяща майка (Франсис Макдормънд), фрустрирана от неуспеха на полицията да открие убиеца на дъщеря й, наема три билборда, за да изрази мнението си спрямо органите на реда. Във филма играят още Уди Харелсън, Сам Рокуел и Питър Динклейдж. Филмът се състезаваше за наградата на публиката срещу \"Аз, Тоня\" - историята на фигуристката Тоня Хардинг, и италианският романтичен филм \"Наричай ме със своето име\". Макдона, който е сценарист и режисьор на филма, е едно от имената на съвременната британска драматургия. Сред известните му текстове, поставяни и у нас, са \"Пухеният\", \"Ръкомахане в Спокан\", \"За господ - забранено\". В киното проби с драмата за серийни убийци \"В Брюж\" с Колин Фарел и Ралф Файнс, последвана от черната комедия \"Седемте психопата\". Режисьорът има и \"Оскар\" за късометражен филм - за Six Shooter от 2008 г. \"Три билборда...\" ще може да бъде гледан у нас на \"Киномания\".", "date": "2017.09.18", "title": "Черна комедия на Мартин Макдона взе наградата на публиката в Торонто"}
{"url": "http://www.dnevnik.bg/photos/2017/09/18/3043599_fotogaleriia_mejdunarodno_avioshou_v_atina/", "text": "На въздушната база Танагра, северно от Атина, Гърция, се проведе шестото издание на авиационно шоу Athens Flying Week.", "date": "2017.09.18", "title": "Фотогалерия: Международно авиошоу в Атина"}
{"url": "http://www.dnevnik.bg/bulgaria/2017/09/18/3043797_samo_17_dushi_sa_dokladvali_na_mvr_che_gi_ohraniavat_s/", "text": "Едва 17 души са съобщили на МВР, че ги охраняват с оръжие, а общият брой на регистрираните с частна охрана е 23-ма. Частните кортежи са само 39, като повечето са в София. Това съобщава в. \" Сега \", позовавайки се на отговор на полицията по Закона за достъп до обществена информация.  От миналата година тези с лична охрана трябва задължително да се регистрират в МВР.  Това бе въведено с нова наредба след побоя срещу Васко Наумов и съпругата му на Околовръстното шосе на София . Те бяха нападнати от охранители на Ивайло Борисов-Ториното. След инцидента МВР обяви, че ще регулира частните кортежи. Тогава главният прокурор Сотир Цацаров призна, че в случаите като този с Наумов държавата върви след събитията.  Година по-късно броят на регистрираните е нищожен. Според наредбата трябва да се регистрират и колите, с които се превозва охраняваното лице. От МВР не са отговорили на вестника колко пътни нарушения са извършени от тях, което е един от сериозните проблеми с частните кортежи. Причината е: в Закона за движение по пътищата няма участници в движението, определени като \"лица, осъществяващи лична охрана\".  На централно ниво в МВР обаче не се съхраняват данни дали са налагани някакви санкции за неизпълнение на наредбата. Известно е само, че от влизането ѝ в сила досега са извършени 154 проверки. За резултатите и евентуални санкции обаче информация трябва да се търси поотделно от всичките 28 областни дирекции на полицията в страната.  В наредбата е посочено, че поведението на охранителите се контролира от началниците им. Те се задължават да подготвят и съхраняват следните документи - правила, които включват етични норми и модел на поведение, и инструкция за безопасност, която пък задължава охранителите да са максимално бдителни и да пазят здравето и живота на евентуалните нападатели. Освен това охранителите са задължени и да не провокират \"с поведението си намиращите се в близост до тях граждани, включително и чрез демонстративно носене на оръжие и/или помощни средства\". ", "date": "2017.09.18", "title": "Само 17 души са докладвали на МВР, че ги охраняват с оръжие"}
{"url": "http://www.dnevnik.bg/bulgaria/2017/09/18/3043879_cenata_na_vodata_shte_se_povishava_plavno_a_ne/", "text": "Цената на водата няма да се повиши драстично. Това обеща министърът на регионалното развитие и благоустройството Николай Нанков при откриването на международната конференция \"Опазване и устойчиво използване на водите в България\", съобщава БНТ. Той уточни, че повишението на цената ще става плавно, така че българските граждани да са спокойни и да не се притесняват от високи сметки. Министърът допълни, че в момента се изработва дългосрочна стратегия за финансирането на водния сектор в страната. Тя се прави заедно със Световната банка. По време на конференцията се разисква опазването и устойчивото използване на водите в Източна Европа, уязвимостта на България от изменението на климата, свързано с водния сектор, опазването и на водите и ВиК услугите, управлението на водните рискове в селскостопанския сектор в България, безопасността на язовирите и тяхната рехабилитация у нас и др. Нанков подчерта, че за пръв път от доста години е започнало строителството на два нови язовира, на които основното предназначение ще бъде осигуряването на питейно-битови нужди на населението. Те се намират край Пловдив и Панагюрище. \"Те ще осигуряват чиста вода за населението през цялата година. Това е единственото решение за нормални доставки и качество на питейна вода - с този проект доказваме, че визионерски сме локализирали тази инвестиция\", добави Нанков и уточни, че проектите се осъществяват със заем от Световната банка. Той каза още, че е започнала рехабилитация на язовир \"Студена\", а ремонтът се прави без източване на вода и ще удължи експлоатацията му поне с 50 години. Нанков обяви и че освободените служители на министерството в последните месеци са повече от десет души. Голяма част от тях са назначени по време на служебния кабинет, но това не било реваншизъм или чистка. Той уточни, че срещу някои от тях се води разследване от компетентните органи.", "date": "2017.09.18", "title": "Цената на водата ще се повишава плавно, а не драстично, обяви Николай Нанков"}
{"url": "http://www.dnevnik.bg/sviat/2017/09/18/3043878_britanskiiat_biznes_poiska_3_godini_prehoden_period/", "text": "Лидери на компании от телекомуникацията, енергетиката и други сектори във Великобритания настояха за тригодишен преходен период, след като Обединеното кралство напусне Европейския съюз. В писмо, цитирано от \"Ройтерс\", те казват, че договарянето на такъв период ще е нужно, за да се защитят работни места и от двете страни на Ламанша. Подписано от 100 компании, за които работят над милион души във Великобритания и останалата част от Европейския съюз, те казаха, че е необходимо да се вземат решения за \"преходни споразумения\", обсъждане на търговски въпроси, за да се избегнат икономически рискове. \"Докато не могат да се договорят преходните споразумения и да се обсъди търговията, рискът да \"няма сделка\" остава реален и трябва да бъде планиран, с неизбежни последици за работните места и растежа и от двете страни.\" Според тях възможността да планират в рамките на преходния период за три години избягва нежелания \"Брекзит на ръба на пропастта\", който ще създаде  несигурност . Лондон настоява в хода на преговорите с Брюксел, че е нужно бъдещите търговски отношения да се изясняват паралелно с условията, при които Великобритания ще напусне съюза. За Европейската комисия е необходимо първо да бъдат решени въпросите за европейските граждани в Обединеното кралство, финансовите задължения на страната и новата граница на съюза между Ирландия и Северна Ирландия. От друга страна, и Лондон, и Брюксел многократно са говорили за нуждата от \"преходен период\", но все още не е известно дали и как това ще засегне деликатни въпроси като свободното движение на гражданите, което според някои публикации Лондон  е готов да спре  веднага след Брекзит, а според други  може да продължи години . Зад съставянето на писмото стои Конфедерацията на британската индустрия, обединяваща работодатели, които представляват 7 милиона души - една трета от работната сила в частния сектор на Великобритания. В началото на септември британският премиер Тереза Мей   с молба водещите компании да подкрепят в писмо подхода на правителството към Брекзит. Подобен текст така и не беше публикуван в британските медии, както предвиждаше първоначалният план.", "date": "2017.09.18", "title": "Британският бизнес поиска 3 години преходен период след Брекзит"}
{"url": "http://www.dnevnik.bg/razvlechenie/2017/09/18/3043802_klasicheska_muzika_v_bialo/", "text": "Бяло - това ще е кодът на новия фестивал, който кани почитателите на класическата музика в Рибарица. Първото издание на форума, озаглавен White Classics, е организирано от \"Модо България\", която стои зад успешни проекти като \"Концерти на възглавници\" и \"Концерти Мотив\", и агенцията за управление на хотели Cool Management в сътрудничество с община Тетевен. Фестивалът ще се състои в Secret Boutique Hotel в Рибарица от 22 до 24 септември 2017 г. и е фокусиран върху представянето на български артисти и култура, съобщават инициаторите. Публиката ще може да се наслади на 23 септември от 19 ч. на изпълненията на сопраното  Доротея Доротеева , баритона от Музикалния театър в София  Александър Мутафчийски  и артистичния директор на фестивала - пианистката  Венета Нейнска , които ще представят арии и дуети от популярни мюзикъли и оперети. Изявата им ще е част от т.нар. White Gala, на която гостите са поканени в елегантно облекло в бял цвят. Музиката ще бъде придружена от коктейлна вечеря с хапки и напитки, става известно от съобщението на организаторите.", "date": "2017.09.18", "title": "Класическа музика в бяло"}
{"url": "http://www.dnevnik.bg/biznes/2017/09/18/3043911_bnb_suvetva_pri_problem_s_bankata_si_klientut_da_se/", "text": "Когато клиент на банка или друга финансова институция смята, че интересите му са засегнати - например лихвата му е изчислена неправилно или са му начислени неясни такси, той трябва да изясни проблема първо с обслужващата си банка или доставчика на услугата. Този съвет отправя Българската народна банка (БНБ) в наръчник за финансовите продукти и услуги, насочен към крайните потребители. Документът е публикуван на сайта на БНБ и освен основна информация за видовете платежни услуги съдържа и съвети как потребителите да се предпазят от измами и да защитават интересите си. ( ). Банките са много чувствителни към доверието на клиентите си, поради което се стремят да разгледат и своевременно да разрешат възникналите спорове и случаи на неудовлетвореност. Затова и най-бързият и лесен начин за уреждане на проблема е жалба до самата нея, съветва БНБ. Това може да става например, ако потребителят установи трансакции, които смята за неправомерни, има съмнение, че не се начислява уговорената лихва по депозит, неоснователно се иска по-висока лихва по кредит или среща затруднения при обслужване на кредит. В писмото до банката/финансовата институция трябва да се предостави подробна информация за възникналия проблем, както и подробни идентификационни данни – име, ЕГН, номер на банкова сметка, номер на договора за кредит/депозит и др. Ако е необходимо, към писмото може да се приложат копия на документи. Клиентът трябва да се увери, че писмото му е заведено с входящ номер, и да се информира в какъв срок ще получи отговор, препоръчва БНБ. Кредиторът, съответно кредитният посредник, е длъжен да се произнесе и да уведоми писмено потребителя за решението си по всяко постъпило възражение в 30-дневен срок. Срокът за уведомление на клиента при жалби по платежни спорове е 14 дни. Когато доставчикът на платежни услуги не се произнесе в предвидения от закона срок и когато решението му не удовлетворява клиента, спорът може да бъде отнесен към помирителна комисия към Комисията за защита на потребителите. Помирителното производство е безплатно и бързо - до 2 месеца след подаването на всички документи. То не изключва възможността за защита в съда.", "date": "2017.09.18", "title": "БНБ съветва при проблем с банката си клиентът да се оплаче първо на самата нея"}
{"url": "http://www.dnevnik.bg/kultura/2017/09/18/3043913_purvite_detski_geroi_na_radichkov_se_zavrushtat_v_novo/", "text": "\"Шарена черга\" - първата детска книга на Йордан Радичков, ще се появи отново на българския пазар след повече от 20 години с илюстрации от художничката Мария Вълкова. Заслугата е на издателство \"Нике\", което от известно време преиздава произведенията на големия български автор. Освен  \"Ние, врабчетата\"  и \"Жабешки истории\" - по-популярните детски произведения на Радичков, на пазара наскоро се появиха сборникът с разкази \"Нежната спирала\" и романът \"Ноев ковчег\". Издателството стои и зад събраните съчинения на писателя, академична поредица, която включва непубликувани досега текстове и снимки, работни варианти на негови произведения и анотации. \"Шарена черга\" е написана през 1964 г. и вдъхновена от детството на Радичков. Новото издание ще бъде представено на 30 септември в Столична библиотека от 12:30 до 14 ч. редом с изложба на илюстрациите от книгата. Децата ще чуят откъси от истории за магаре, което спори със собствената си сянка, жаба, която разваля детската фантазия, овни, които срутват цели дворци, охлюв, тръгнал на околосветско пътешествие, и други герои от магическия свят на Радичков. Заедно с това ще получат и подарък - безплатна карта за библиотеката, ако носят своя снимка.", "date": "2017.09.18", "title": "Първите детски герои на Радичков се завръщат в ново издание"}
{"url": "http://www.dnevnik.bg/photos/2017/09/18/3043862_fotogaleriia_novata_sgrada_na_sofiiskiia_raionen_sud/", "text": "Днес беше тържественото откриване на новата сграда на Софийския районен съд и Софийската районна прокуратура. На събитието присъстваха представители на изпълнителната, законодателната и съдебната власт. Търгът за ремонта на сградата бе спечелен през 2012 г. Преместването се проточи заради неуредици с авторските права на сградата, които попречиха за начало на ремонта. В крайна сметка бе постигнато споразумение с архитекта да прехвърли правата си на правосъдното министерство и да се откаже от водените дела срещу 80 хил. лв.", "date": "2017.09.18", "title": "Фотогалерия: Новата сграда на Софийския районен съд беше открита с благодарности към Борисов"}
{"url": "http://www.dnevnik.bg/sport/2017/09/18/3043930_viktoriia_tomova_izmesti_pironkova_kato_purva_raketa/", "text": "За пръв път от 2006 г. Цветана Пиронкова не е най-предно класираната българска тенисистка в световната ранглиста. Пловдивчанката, която миналата седмица навърши 30 години, беше изпреварена от 22-годишната Виктория Томова. Томова напредна с девет места до 149-ата позиция. Пиронкова, която заради контузия в рамото не е играла от \"Уимбълдън\", отстъпи с пет места до №161. Това е най-ниското й класиране от май 2005 г., когато заемаше 220-ата позиция. Томова, която в рамките на последния месец стигна до последния кръг на квалификациите за US Open и спечели турнира \"Алианц къп\" в София, се доближи на 19 места от най-доброто си постижение в световната ранглиста. Сесил Каратанчева, която тази нощ победи Елица Костова във финала на турнира от категория ITF в Лас Вегас, напредна с 40 места до №180. Костова също направи голям скок - с 47 позиции до №211. В челото на ранглиста не настъпиха промени. Испанката Гарбине Мугуруса остава на върха с 6040 точки, следвана от Симона Халеп с 5965 т., Елина Свитолина с 5640 т. и Каролина Плишкова с 5520 т. Винъс Уилямс, Каролин Вознячки, Джоана Конта, Светлана Кузнецова, Доминика Цибулкова и Йелена Остапенко допълват топ 10. При мъжете също няма никакви размествания. Григор Димитров запазва деветата си позиция, а шампионът от US Open Рафаел Надал остава на върха за пета поредна и общо 146-а седмица. Испанецът има аванс от близо 2000 точки пред втория Роджър Федерер. Топ 10 при мъжете  1. Рафаел Надал (Испания) 9465 точки  2. Роджър Федерер (Швейцария) 7505 точки  3. Анди Мъри (Великобритания) 6790 точки  4. Александър Зверев (Германия) 4470 точки 5. Марин Чилич (Хърватия) 4155 точки  6. Новак Джокович (Сърбия) 4125 точки  7. Доминик Тийм (Австрия) 4030 точки 8. Стан Вавринка (Швейцария) 3690 точки  9. Григор Димитров (България) 3575 точки  10. Пабло Карена Буста (Испания) 2855 точки", "date": "2017.09.18", "title": "Виктория Томова измести Пиронкова като първа ракета на България"}
{"url": "http://www.dnevnik.bg/biznes/2017/09/18/3043926_neobitaemite_jilishta_v_centura_na_sofiia_se/", "text": "Въпреки растящото търсене на имоти в София, броят на необитаваните жилища расте, вместо да намалява. Все повече апартаменти в централните райони пустеят, като в определени сгради техният дял надминава 60%. Това сочат данните на агенцията за недвижими имоти \"Имотека\", разпространени днес. Тези апартаменти са извън пазара на недвижими имоти и това се отразява негативно не само на съотношението търсене -предлагане, но и състоянието на сградния фонд и облика на града, предупреждават брокерите. \"Именно \"тъмните прозорци\" ще определят бъдещето на пазара в централните райони на столицата\", коментира Люба Атанасова, изпълнителен директор на \"Имотека\", част от холдинга AG Capital. \"Без обитатели\" означава и \"без поддръжка\" \"Тъмните прозорци\" пречат на нормалното поддържане на сградата, изтъкват брокерите. Затруднява се събирането на входни такси и суми за ремонти, защото реално живущите в сградата трябва да плащат дела на отсъстващите собственици. В същото време стойността на един амортизиран имот в рушаща се сграда няма как да се покачва, предупреждава агенцията за недвижими имоти. Пустеещите апартаменти най-често са наследени от хора, които разполагат със собствено жилище и или изчакват още по-високи цени, за да продават, или не могат да се споразумеят със сънаследниците. Друг често срещан случай е собствениците да са заминали да работят и живеят в чужбина, без да са сигурни дали ще се върнат или не. Туристическият бум вдига цените  Едновременно с това търсенето в центъра на града става все по-силно заради интереса на инвеститори към краткосрочно отдаване под наем чрез платформите Airbnb и Booking.com. В интересните за отдаване райони апартаментите имат много висока ликвидност и бързо намират купувачи, са наблюденията на \"Имотека\". Освен това заради туристите инвеститорите имат мотив да поддържат и входа, и фасадата на имотите. Най-атрактивните райони за краткосрочен наем бул. \"Витоша\", Петте кьошета, НДК, Малките пет кьошета, площад \"Света Неделя\", бул. \"княз Александър Дондуков\", площад \"Възраждане\", СУ \"Св. Климент Охридски\", бул. \"Христо Ботев\", площад \"Независимост\", ул. \"ген. Йосиф Гурко\", бул. \"Цар Освободител\", информира агенцията. Кои са потенциалните купувачи По данни на \"Имотека\" сделките с българи, живеещи в чужбина, бележат ръст спрямо миналата година. Очертават се два типа купувачи. Едните търсят по-добра доходност за спестяванията си спрямо банковите депозити. По данни на брокерите в момента възвръщаемостта от инвестиция в жилищни имоти в София може да достигне 5-7% при дългосрочен наем. Освен това с растящия брой на чуждестранни туристи, ликвидността на имотите се повишава, особено в центъра. Вторият тип купувачи обмислят връщане в България и търсят жилище за лично ползване.", "date": "2017.09.18", "title": "Необитаемите жилища в центъра на София се увеличават въпреки растящото търсене"}
{"url": "http://www.dnevnik.bg/bulgaria/2017/09/18/3043955_sujuzut_na_sudiite_izborut_na_cholakov_za_predsedatel/", "text": "Най-голямата магистратска организация - Съюзът на съдиите, разпространи позиция за избора на председател на Върховния административен съд (ВАС), в която казва, че не е било обосновано процедурата да се измества повече от два месеца преди изтичане на мандата на действащия ръководител на ключовата съдебна инстанция, а по време на дебата между членовете на съдебния съвет само двама от 20 гласували \"за\" единия кандидат - Георги Чолаков - са изразили публично мотивите си. Чолаков  беше избран  миналия понеделник , като другият кандидат- съдия Соня Янкулова, получи пет гласа \"за\". Последният етап от процедурата включва издаването на указ от страна на президента Румен Радев, с който изборът да бъде потвърден. Заявката, която  Радев даде, е, че няма да бърза.  На два пъти той заяви, че е било редно новият състав на съдебния съвет да избере новият председател на Върховния административен съд. Решението на Радев вероятно няма да стане известно и тази седмица. До 24-и държавният глава е на посещение в САЩ. Като професионална съдийска организация, която винаги е проявявала активно отношение към въпросите, пряко отнасящи се към доброто управление на съдебната власт, ССБ намира за необходимо да изрази становище и по проведената процедура за избор на председател на Върховния административен съд, в рамките на която на 11.09.2017 г. беше взето решение от пленума на ВСС да бъде предложен на президента за назначаване на длъжността съдия Георги Чолаков. На първо място, оценяваме положително осигурената възможност на съдиите от Върховния административен съд да номинират и изслушат кандидатите, взели участие в избора. Стъпка напред е и изборът на действащ върховен съдия за председател на ВАС. Същевременно няма как да не отбележим Процедурата за избор започна с решение на пленума на ВСС от заседанието му на 11.05.2017 г., с което беше приет един от предложените от Комисията за атестиране и конкурси варианти за хронограма за избора на председател на ВАС, но с \"корекция\" относно крайните срокове на представяне на становища и въпроси към кандидатите, публикуването им на сайта на ВСС и изслушването и гласуването на кандидатите. В резултат на тази \"корекция\" кандидатите бяха изслушани от пленума на ВАС непосредствено след съдебната ваканция, въпросите и становищата към кандидатите бяха обявени дни преди самия избор, който се проведе два месеца и десет дни преди изтичане на мандата на сегашния председател на ВАС. Както ССБ отбеляза в обръщението си от 16.05.2017 г., мотиви за така предложената и гласуваната от мнозинството на ВСС \"корекция\" не са били обявени. Предвиденият в ЗСВ в относително широки граници срок, преди изтичане на мандата на председателите на ВКС и ВАС, в който да се проведе процедурата по избор на следващи председатели, ще са ясни следващите председатели и те могат да встъпят в длъжност, така че да няма период от време, в който двата върховни съда са без председател. Широките граници на времето за започване на процедурата не би следвало да се използват за осигуряване на възможност действащият ВСС в последните дни от своя мандат да взема ключово по своето значение решение за назначаване на председател на върховен съд с мандат от седем години. Самото провеждане на процедурата по номиниране, изслушване и изразяване на становище за кандидатите от пленума на съдиите от ВАС, не допринесе в пълна степен за изясняване не само пред професионалната общност, но и пред обществото на мотивите, възприети от мнозинството от съдиите в съда да предложат и да подкрепят кандидатурата на един от двамата участващи в избора свои колеги. Предвиденото с измененията на ЗСВ от 2016 г. участие на общите събрания на съдиите в процеса на номиниране и изслушване на кандидати за председатели на съдилища беше мотивирано от законодателя, за да бъде обезпечено избирането на председатели, ползващи се с доверието на своите колеги, което доверие произтича от автентичната и основана на конкретните, притежавани от съответния кандидат качества увереност на съдиите от съответния съд, че той заслужава да е \"пръв между равни\". От проведената процедура за избор на председател на ВАС разбрахме какво е количественото съотношение между съдиите във ВАС, съответно номинирали и впоследствие подкрепили двамата кандидати, но не и сравнителните предимства н а предпочетения от мнозинството от съдиите. Най-съществените недостатъци на проведената процедура бяха проявени при проведения на 11.09.2017 г. избор от пленума на ВСС. Предложеният за назначаване на президента кандидат беше избран с внушително мнозинство от 20 гласа, но само двама, от това мнозинство членове на ВСС, мотивираха своя избор. , а това беше важно и необходимо, доколкото безспорно и другият участващ в процедурата кандидат е съдия с безупречна професионална и лична репутация. Мотивираното от едва двама от мнозинството от членовете на пленума на ВСС решение от 11.09.2017 г. със зачитането на принципа на съдийско самоуправление би било убедително, ако този принцип беше следван последователно от същото това мнозинство. За съжаление в практиката си мнозинството и от пленума на сегашния ВСС, и от Съдийската му колегия демонстрираха избирателно прилагане на прокламираните като въвеждани в хода на реформата на съдебната власт принципи.", "date": "2017.09.18", "title": "Съюзът на съдиите: Изборът на Чолаков за председател на Върховния административен съд беше немотивиран"}
{"url": "http://www.dnevnik.bg/politika/2017/09/18/3043991_rusiia_ne_e_zaplaha_a_strategicheska_vuzmojnost_za/", "text": "Русия не е заплаха, а стратегическа възможност за европейска България. Това обяви днес във фейсбук лидерът на БСП Корнелия Нинова. \"В последните дни докладът за националната сигурност, изготвен от правителството на Бойко Борисов, предизвика спор - заплаха ли е Русия за България? Днес министър-председателят се аргументира с доктрината НАТО. Щом си член на НАТО, значи Русия е опасност\", обяви Нинова. Лидерът на БСП даде пример с други държави. \"Да поразсъждаваме: Германия е член на НАТО от 1955г. Но на среща с г-н Путин през 2017г., г-жа Меркел заявява: \"Русия е важен наш партньор.\" Франция е от държавите, основали НАТО, но на среща през 2017 г. с г-н Путин, г-н Макрон казва: \"Нито един важен проблем в света не може да бъде решен без Русия. Бих искал сътрудничеството между двете държави да бъде засилено.\" Унгария е член на НАТО от 1999 г. На среща в Москва с г-н Путин г-н Орбан прави следното изявление: \"Русия по никакъв начин не е заплаха, нито враг на Унгария.\" Гърция е член на НАТО от 1952 г. На среща между г-н Путин и г-н Ципрас последният заявява: \"Гърция и Русия имат голямо бъдеще. Наш стратегически избор е да укрепваме връзките с Русия\", пише Нинова. Лидерът на БСП допълва: \"Кое е общото и кое е различното между тези държави с техните лидери и нашата с министър-председател Борисов? Общото - всички са членове на НАТО и споделят доктрината му. Различното - това са лидери, които знаят какво е национален интерес и как се брани той. Изводите са за вас. Моят е: Русия не е заплаха, а стратегическа възможност за европейска България.\" ", "date": "2017.09.18", "title": "Русия не е заплаха, а стратегическа възможност за европейска България, смята Корнелия Нинова"}
{"url": "http://www.dnevnik.bg/bulgaria/2017/09/18/3043995_v_sofiia_zapochna_stroejut_na_nova_pojarna_slujba/", "text": "Днес в София започна изграждането на нова сграда на Шеста пожарна служба. Тя се намира в столичния кв. \"Овча купел\" на пресечката на ул. \"Монтевидео\" и ул. \"Акад. Константин Пашев\", съобщава \"Нова телевизия\". В новата пожарна служба ще работят 70 огнеборци. Те ще отговарят за безопасността на над 210 хил. души. Проектът ще струва около 2.5 млн. лв. и се очаква да бъде завършен през септември догодина. По време на първата копка директорът на пожарната Николай Николов уточни, че \"твърденията за влошаване на условията в сектора не само не са верни, а са и манипулативни\". По думите му за последните две години са назначени 947 нови огнеборци. Думите му дойдоха като отговор на  протестите на пожарникарите в края на миналата седмица . Тогава, в деня на професионалния си празник, те изразиха недоволството си от условията, в които работят. По думите им дори нямали пари за нови дрехи. По-рано днес премиерът  Бойко Борисов обяви, че вече са дадени допълнителни 30 млн. лв. за дрехи. \"Дали сме 300 млн. за противопожарни автомобили и техника, нови пожарни се направиха, сгради се санираха\", заяви министър-председателят. Борисов използва повода да си спомни как някога, като пожарникар, е бил оборудван с пластмасова каска, гумени ботуши и мушама. \"И изгаряхме и се мажехме с дефламол след всеки пожар. Дефламолът стоеше в едни тенекии, нямаше апарати за сгъстен въздух\", каза Борисов и допълни, че сега огнеборците са доста по-добре екипирани.", "date": "2017.09.18", "title": "В София започна строежът на нова пожарна служба"}
{"url": "http://www.dnevnik.bg/photos/2017/09/18/3043932_fotogaleriia_vuzhodi_i_padeniia_ot_cherveniia_kilim_na/", "text": "Беше време, когато \"Еми\" минаваха за утешителни награди, а телевизията - там, където някогашни имена от А-отбора отиваха да дочакат пенсия.  . Церемонията по връчването на 69-ите телевизионни отличия в Лос Анджелис премина   Ето някои от силните, слабите и озадачаващи моменти от червения килим. На снимката: Никол Кидман позира с две от статуетките на сериала \"Големи малки лъжи\" - за минипоредица и за своята роля на малтретирана съпруга.", "date": "2017.09.18", "title": "Фотогалерия: Възходи и падения от червения килим на \"Еми\""}
{"url": "http://www.dnevnik.bg/detski_dnevnik/2017/09/18/3043927_decata_rodeni_prez_septemvri_sa_po-razviti_ot/", "text": "Децата, родени през септември, напредват по-бързо в училище, имат по-високи оценки, по-често записват висше образование и са по-малко склонни към извършване на престъпления. Това установява сравнителен анализ на над 1.2 милиона деца между 6 и 15 години във Флорида, САЩ, при основен критерий месеца им на раждане, цитиран в \"Индипендант\". За феномена има много логично и отдавна потвърдено обяснение - фактът, че децата, родени през септември, са обикновено най-възрастните в класа, защото началото на учебната година в САЩ, както и в голяма част от света, е точно тогава. Това им дава чисто физиологична преднина за учене и развитие и няма толкова общо с други фактори като семейната среда и ранното възпитание, поясняват учените. На другия край по успех и най-склонни към лоши оценки и дори изпадане от училище и криминални дейности са децата, родени в края на учебната година - август. В честия случай, те на практика са записани на училище почти една година по-рано отколкото трябва, което автоматично ги поставя година назад в развитието спрямо по-големите си съученици. Въпреки това са длъжни да се сравняват с тях, но изоставането им ги демотивира и влошава ефекта от разликата още повече. Друг известен американски експеримент от 90-те години показва, че голяма част от професионалните спортисти и шампионите са родени в първите няколко месеца на годината - най-вече от януари до април. Зад това също няма магия или щастлива подредба на звездите, а фактът че обикновено селекцията за младежките отбори става в началото на годината и има възрастово изискване за кандидатите. Дете, което е родено на трети януари се класира и е сред най-големите в отбора, но такова, което е родено през декември ще трябва да изчака цяла година докато се запише, в което време връстниците му, родени в същата година, ще са натрупали много повече опит и мускули. Същата е логиката в изводите и от новия анализ, публикуван в журнала на Националния институт за икономически изследвания на САЩ. Тя се потвърждава от общото ниво на оценките на по-големите ученици, както и от тенденцията много по-голяма част от тях да се записват в университет след средното образование, отколкото по-късно родените си връстници. Според специалистите по-вярното решение е дете, родено преди началото на учебната година да бъде записано в същата година, в която ги навършва, отколкото да е с по-големите от предишната година. Друго решение, което американските родители избират, е да водят децата си на частни уроци и специални програми за наваксване, ако изберат да запишат детето си по-рано. Все пак обнадеждаващо е, че в по-късна възраст, наваксването е по-отчетливо и с веремето разликата може да се стопи. Допълнително в проучването са анализирани данни от центровете за малолетни престъпници във Флорида. Учените установили, че вероятността там да попадне септемврийско дете е много по-малка, отколкото каквото и да е друго.", "date": "2017.09.18", "title": "Децата, родени през септември, са по-развити от останалите, установи американско проучване"}
{"url": "http://www.dnevnik.bg/sviat/2017/09/18/3044049_zashto_penemjunde_e_bastion_na_germanskite_nacionalisti/", "text": "На малкия германски град Пенемюнде с 250 жители не се е налагало да приеме нито един кандидат за убежище. Въпреки това 50 на сто от жителите му гласуват за \"Алтернатива за Германия\", партия, настроена твърдо срещу имигрантите, която се опитва да постигне исторически резултат на предстоящите парламентарни избори. Разположено в бившата комунистическа Източна Германия, недалеч от полската граница, малкото балтийско пристанище, в което няма нито училище, нито супермаркет, дължи печалната си слава на нацисткия режим, който разработи там своите страшни ракети Фау-2 (V2), първите балистични ракети в историята на човечеството. Това минало и икономическите трудности, наследени от комунистическата епоха, правят Пенемюнде възприемчив към аргументите на националистите. На местните избори през 2016 г. десните популисти от \"Алтернатива за Германия\" (AfD) в града постигнаха забележителния резултат от 47 на сто на гласовете. Партията очаква да постигне същия резултат на парламентарните избори на 24 септември тук, както и в целия регион на Мекленбург-Предна Померания, крепост на канцлерката Меркел. Роденият в Пенемюнде Франк Нойман, на 30 години, признава охотно, че националната гордост, която проповядва \"Алтернатива за Германия\", резонира с историята на неговото селище. \"Като дете смятах всичко това за много вълнуващо, беше като голямо игрище, с руините (на нацистките военни обекти), скрити в гората\", спомня си избирателят на AfD. Мисия \"Аполо\" \"По-късно осъзнах, че техническите успехи (на Третия райх) със сигурност са били впечатляващи, но са свързани с войната и разрушението. Не се гордеем точно с това, нашата гордост е по-обща: всички трябва да се гордеят със страната си и с наследството си\", обяснява Нойман, който работи в предприятие, организиращо морски разходки. Построен на място, където затворници са монтирали ракетите на нацисткия инженер Вернер фон Браун, Музеят на историята и техниката в Пенемюнде опитва да разкаже по балансиран начин миналото пред 160 000 посетители годишно. Защото, макар че ракетите ФАУ-2 са бомбардирали мирното население на Великобритания, Белгия и Франция, причинявайки смъртта на 15 000 души от 1944 г. до 1945 г., тяхното разработване е позволило по-късно завладяването на Космоса, тъй като след войната Фон Браун е предоставил таланта си в служба на мисиите \"Аполо\", отвели американците на Луната. \"Опитваме се да представим историята такава, каквато е била, без да крием негативните аспекти, за което много любители на техниката съжаляват. Други казват, че прославяме нацистки инженери\", обяснява пред АФП Томас Кьолер, главен архивист на музея. \"Смятам, че ако и двата лагера са недоволни, значи представяме нещо балансирано\", шегува се той. \"Алтернатива за Германия\" смята от своя страна, че политиката на памет за нацистките престъпления, приета от всички правителства след 1945 г., е изтрила правото да бъдеш горд от големите германски успехи, независимо дали са технически, културни или научни. Германия \"не може да живее вечно върху купчина развалини и пепел\", обяснява пред АФП Лайф-Ерик Холм, кандидат на \"Алтернатива за Германия\" на парламентарните избори в Мекленбург. \"Германците все още се учудват, че са сред най-популярните нации в света, и се питат как е възможно това, предвид че са \"лошите\" от холокоста. Всъщност именно в чужбина нашият имидж е по-нюансиран.\" Надеждата: \"Алтернатива за Германия\" Колкото и да е важен, този патриотизъм не е единственият фактор за успеха на AfD в Пенемюнде. Защото и тук, както навсякъде в Източна Германия, в икономически план регионът изостава от Западна Германия. Сгушено в северната част на остров Узедом, популярно място за ваканция, селището на практика се прехранва основно от туризма. Вследствие на това всяка зима безработицата в окръга се повишава до 15 на сто, преди да падне на 10 на сто през юни - два пъти повече от средната за страната. Това е добре дошло за \"Алтернатива за Германия\", която обвинява канцлерката, че отделя милиарди за 900-те хиляди бежанци, приети през 2015 г., но забравя най-бедните райони на страната. \"Видях как всичките ми приятели от училище си тръгват, защото тук няма работа, нито подкрепа за младежите и семействата с деца\", обяснява Франк Нойман. \"Управляващите партии, които Меркел въплъщава, не направиха нищо през последните 10 години. Не знам дали AfD като новодошла може да направи нещо по-добро, но се надявам.\" БТА", "date": "2017.09.18", "title": "Защо Пенемюнде е бастион на германските националисти"}
{"url": "http://www.dnevnik.bg/bulgaria/2017/09/18/3044012_policeiski_sindikat_se_oplaka_na_borisov_zaradi/", "text": "Най-големият полицейски синдикат - Синдикална федерация на служителите в МВР (СФСМВР), е изпратил писмо до премиера Бойко Борисов след изказване на вътрешния министър Валентин Радев с очакване за официалната му позиция. Става дума за реплика на министъра след проведеното миналата сряда заседание на парламентарната комисия по вътрешна сигурност и обществен ред: \"Синдикатите да не ни притискат - ако го правят, и аз ще правя обратното\", която е отразена и по националните медии. Синдикатите посочват, че думите на Радев са в отговор на напълно законни техни действия и \"това звучи като зле прикрита заплаха\". Министърът коментира решението на синдикатите да протестират на всеки празник на полицията. Той изрази учудването си, че след едно от заседанията на съвета за социално партньорство в МВР синдикатите са заявили, че излизат на протест на следващия ден, въпреки че според Радев било постигнато разбирателство между двете страни на заседанието. Какво каза още тогава вътрешният министър четете  тук . Синдикалната организация настоява Борисов да отговори дали подкрепя такова изказване и споделя ли подобно поведение, както и дали биха застанали зад такива действия на министър от неговия екип. \"Настояваме за вашето становище, с оглед заявената от вас демократична ориентация на държавата, членството на Република България в европейското семейство и предстоящото председателство на Съвета на Европейския съюз от държавата ни\", посочват синдикатите. Те предупреждават, че ако не получат удовлетворително обяснение на тази \"изтървана\" реплика, си запазват правото да информират за изявлението на Радев техните партньори от Германия, Холандия, Испания, Австрия, Румъния, Норвегия и др., както и да сезират компетентни български и европейски институции.", "date": "2017.09.18", "title": "Полицейски синдикат се оплака на Борисов заради реплика на министъра"}
{"url": "http://www.dnevnik.bg/bulgaria/2017/09/18/3044071_programa_horizont_na_obshtestvenoto_radio_e_s_nov/", "text": "Ивайло Савов ще замени Васил Велев като директор на програма \"Хоризонт\" на Българското национално радио. Това съобщи директорът му Александър Велев днес. Назначеният от него Васил Велев напуска по лични причини по информация на в.  \"24 часа\" . Ивайло Савов има над 30 години опит в електронните медии. Започва като новинар, репортер и водещ на младежки предавания в Радио Шумен, където впоследствие става директор, съобщават от БНР. В последните 5 години е член на Комисията за защита от дискриминация. Савов е преподавател по радиокомуникации, радиосистеми и радиопрограмиране в Шуменския университет \"Еп. Константин Преславски\" и един от създателите на специалността журналистика в учебното заведение. Занимава се с реставрация на църковни и възрожденски паметници на културата чрез сдружението \"Българска икона\".", "date": "2017.09.18", "title": "Програма \"Хоризонт\" на общественото радио е с нов директор"}
{"url": "http://www.dnevnik.bg/bulgaria/2017/09/18/3044079_pochina_vidinskiiat_mitropolit_dometian/", "text": "Видинският митрополит Дометиан е починал след продължително боледуване, съобщава БНТ. В следващите дни Светият синод на Българската православна църква трябва да се събере извънредно, за да реши кога да бъде погребението. Веднага след това ще започнат обсъжданията кой да наследи Дометиан. Истинското име на Видинския митрополит беше Димитър Топузлиев. В началото на 2012 г. се разбра, че той е бил агент на Шесто управление на Държавна сигурност, като псевдонимът му е бил Добрев. Все още има запазени собственоръчно написани агентурни сведения и други данни от работното му дело. По време на разкола в българската църква Дометиан остана верен на Светия синод на Българската православна църква и не се присъедини към т.нар. \"алтернативен синод\" на митрополит Пимен Неврокопски. От 1 ноември 1970 г. до 1 март 1979 г. Дометиан е главен секретар на Светия синод. След това управлява българската Акронска епархия в САЩ, като остава там до 1983 г. След завръщането си в България е викарий на Софийския митрополит. На 26 юли 1987 г. е избран за Видински митрополит.", "date": "2017.09.18", "title": "Почина Видинският митрополит Дометиан"}
{"url": "http://www.dnevnik.bg/sport/2017/09/18/3044084_berbatov_vze_diploma_i_nacherta_budeshteto_si_-_shef/", "text": "Нападателят Димитър Бербатов вижда бъдещето си в управлението, призна самият той. Рекордьорът по голове за националния отбор получи дипломата си по \"Спортен мениджмънт\" от  Националната спортна академия . Новото попълнение на \"Керала бластърс\" обяви, че си е поставил високи цели и след края на кариерата си. \"Аз с тази диплома мога да бъда управленец. Дали мога да застана начело на  БФС ? Да, мога да го направя, но мога да бъда и министър, нали. Трябва да се целим високо, но всичко ще дойде с времето си. Обичам паралелно да правя всички неща, а догодина ще съм на 37 години, така че трябва да се замислям. Моята диплома ще ми помогне, ако реша да се занимавам с управление\", каза  Бербатов . Той смята, че може да се справи в управлението на футбола и без диплома за висше образование, но твърди, че в противен случай няма да бъде напълно удовлетворен. За в бъдеще нападателят планира да запише и магистърска степен. \"Засега ще продължавам да играя футбол, отивам в Индия и искам да оправдая очакванията на всички хора. Два пъти отборът губи финал, но се надявам на третия път да има късмет и аз да помогна. Вече дори не се виждам като нападател, повече ме влече да съм халф, да давам изява на младите момчета, да ги чакат за интервюта. Моето време мина, отивам да популяризираме футбола\", каза още Бербатов, който през октомври започва мачове с  индийския \"Керала бластърс\" . Нападателят не си затвори вратата и за завръщане в българския футбол: \"Преди години ми минаваха детски неща в главата – да се отказвам след \"Манчестър юнайтед\", но спреш ли е много трудно. Всичко зависи от това как ще ми се получат нещата в Индия.\" След два дни Бербатов ще вземе участие в  шоу мача на Христо Стоичков  и дрийм тима на \"Барселона\" в Стара Загора. \"Със сигурност няма да е мач на ниво Шампионска лига, но ще е нещо хубаво. Да се видим с хора, с които сме играли, и да има хора, както беше на моя мач и на неговия (юбилеят на Христо Стоичков – бел. ред.)\", добави нападателят.", "date": "2017.09.18", "title": "Бербатов взе диплома и начерта бъдещето си - шеф на БФС или министър"}
{"url": "http://www.dnevnik.bg/politika/2017/09/18/3044087_borisov_pak_kaza_che_purvo_triabva_suhoputna_tehnika_a/", "text": "Първо ни трябва сухопътна техника, щото такава ни е доктрината. Това каза премиерът Бойко Борисов за пореден път в коментар за процедурата за избор на нов за армията ни изтребител, която може да се върне стъпка назад. \"Трябват ни кораби, трябват ни и изтребители. Но всичко това е минимум 10 млрд. лв., когато поставиш въпроса така - \"йок, трябва веднага да се платят\", трябва да кажеш откъде ще отрежеш\", каза Борисов. После добави, че ГЕРБ са спечелили изборите с обещание за увеличение на учителските заплати и изреди списък с инфраструктурни проекти като околовръстния път на Пловдив и тунела под Шипка за които трябвали пари. \"Изтребителите, аз се съмнявам, че това са най-добрите\", изрази съмнение Борисов за избора на служебното правителство, което препоръча да продължат преговорите за нови \"Грипен\" с Швеция и употребявани \"Еврофайтър Тайфун\" от Италия. Борисов добави, че чака  решение на парламентарната комисия , след което \"ще режем от бюджетите на другите министерства, ще даваме за отбрана\". \"Да видим със 7 самолета, каква отбрана ще се постигне. Ще победят във въздушен бои, кои? Тези изтребители, кои други изтребители ще свалят\", попита Борисов риторично репортерите, чакащи го след откриването на офис на Европейската инвестиционна банка в София. \"Поднасям своите извинения към президента Радев, но той вече не е шеф на ВВС. Той е президент на всички българи. И когато казва, че искам да проваля, или сме подвластни на лобисти - аз не съм\", коментира Борисов думите на президента Румен Радев,  който обвини в лобизъм правителството . Премиерът припомни, че служебното правителство, назначено от президента да смени експертите, работещи по проекта за изтребителите, \"направи сделка за 3 млрд.\". Според Борисов сумата от 1.5 млрд. лв., за каквато е проектът за придобиване на изтребителите, не включва въоръжението, за което ще трябват още толкова. \"Не можеха ли да изчакат? 16 години се пазариме за изтребителите. Ще изчакат 16 дена\", каза Борисов. Той добави, че парламентът трябва да провери дали \"това са единствените 2 изтребителя\". \"Няма някой от вас, който да каже, че едни F-16 или други изтребители не могат да са участници в тоя конкурс.\" Борисов каза, че имало и нови F-16, въпреки че разглежданата оферта в процедурата беше за употребявани собственост на Португалия с модернизационен пакет от САЩ. \"Като са много скъпи, има едни \"Скорпиони\" за 20 млн. евра. Що не вземеме тях? Що изведнъж се хвърлихме на най-скъпите самолети? Когато правим обществени поръчки за коли, какви взимаме – шкоди, фолсквагени\", каза Борисов. Според него, ако не са се наложили плащанията от 3 млрд. за \"американските централи\" и \"Белене\", \"щяхме да купиме самолетите\". Ще вземем самолети, но моряците искат и кораби, сухопътни войски искат бронетранспортьори, каза още Борисов. Той добави, че няма откъде да ги купи днес и да \"опоскаме целия фискален бюджет\", при положение че очакваме покана за еврозоната. За финал припомни, че в момента ЕК прави план за финансиране за отбрана. Според  доклад на военния министър  Красимир Каракачанов до премиера Бойко Борисов цената на придобиване на 8 изтребителя е 1.5 млрд. лв., които трябва да се изплащат от 2017 до 2025 г. Другият проект за 198 единици бойна и специална техника за сухопътните сили трябва да струват 1.2 млрд. лв., да се изплащат 2018 - 2029 г. и да се доставят за 7 години. Два многофункционални модулни патрулни кораба с оборудването трябва да струват 820 млн. лв. и да се изплатят за 6 години, а срокът за строителството на корабите е 5 години. Общата прогнозна стойност на трите проекта за превъоръжаване и модернизиране на армията е 3.54 млрд. лв., които да се изплащат до 2029 г.", "date": "2017.09.18", "title": "Борисов пак каза, че първо трябва сухопътна техника, а не изтребители"}
{"url": "http://www.dnevnik.bg/sviat/2017/09/18/3044089_germaniia_sudi_chetirima_dushi_che_sa_podminali/", "text": "Германия съди четирима души, задето са подминали припаднал мъж, който по-късно е починал. Трагедията се е разиграла в град Есен, във вестибюлa на банка, където са разположени банкомати. Видеозаписите от охранителните камери показват как 83-годишният пенсионер е паднал и си е ударил главата, а четирима души са го игнорирали, прескачайки го, за да стигнат до машините. Действието се е развило в извънработно време. Едва 20 минути след инцидента петият минувач е извикал спешна помощ. Седмица по-късно пострадалият е починал заради удара, без да дойде в съзнание, уточнява The Local. Инцидентът се случил на 3 октомври миналата година, а днес пред съда се изправиха трима от идентифицираните четирима души - 55-годишен мъж, 39-годишна жена и 21-годишен мъж. Четвъртият обвиняем е болен и ще бъде съден по-късно, пише \"Дойче веле\". Двама от тях твърдят, че са помислили пенсионера за бездомник. Обвинението обаче сочи, че мъжът е бил добре облечен и не е имал спален чувал или торби с багаж, каквито обикновено носят хората без покрив над главата. Германските закони предвиждат наказание за хора, подминали човек, който има нужда от помощ – глоба или до една година затвор. Обикновено наказанието е парично, пише в. \"Зюддойче цайтунг\". \"Дойче веле\" уточнява, че помощ трябва бъде оказана \"в случай на инцидент, обща опасност или извънредна ситуация\", ако е \"необходима и очаквана\". Това важи и за първите свидетели на инцидент на пътя.", "date": "2017.09.18", "title": "Германия съди четирима души, че са подминали припаднал ранен пенсионер"}
{"url": "http://www.dnevnik.bg/sviat/2017/09/18/3044099_sus_smeneni_20_hil_uchiteli_i_ne_po-rano_ot_8_sutrinta/", "text": "Новата учебна година за около 18 милиона ученици в Турция започва на фона на въведените нови правила в учебните програми, които внасят коренни промени в турското образование, разказва Нахиде Дениз специално за БТА. Новите правила се предвижда да бъдат въведени в 1, 5 и 9 клас. Промяната е критикувана с твърдения, че правилата са насочени към ислямизиране на образованието в началната и средна степен на общообразователните учебни заведения. Полемики и протести има в цялата страна, в които участват много родители, граждански организации, синдикати.  Няколко са критичните точки в новите учебни програми.  Премахването на теорията на Дарвин за еволюцията и включването на темата за джихада в общообразователните програми цели замяна на светските форми на образованието с ислямистки още в началните степени, което е много опасно, коментира анализаторът Дерен Варга. По думите му стъпка по стъпка се отива към вкореняване на религиозни знания в образованието по предмети, които досега се изучаваха в религиозните училища, т.нар. имам хатипи. \"Статистиките показват, че най-слаби оценки на приемните изпити в университетите тази година бяха получени на работите на възпитаниците на имам хатипи. Поради това незапълнен остана значителен контингент в университетите\", посочи той. Другият критичен момент, който предизвиква и най-много протести, е намаляването на предметите, свързани с основателя на турската република Мустафа Кемал Ататюрк и включването на повече религиозни предмети във всички степени на обучение. Премахват се окончателно смесените общежития, като вече те ще бъдат отделни за девойки и отделни за младежи. Това също предизвика протести, защото съответства на нормите на исляма за разделението на половете.  Положителен момент е, че се въвежда изучаването на английския език в 5 клас, досега английски се изучаваше само в гимназиите. В Турция се въвежда задължително предучилищно образование за 5-годишните деца. През тази година то ще се осъществява в определени учебни заведения - пилотни училища, общо 620 на брой, а от 2019 г.се предвижда 59 процента от петгодишните да бъдат обхванати в задължително предучилищно образование. Твърди се, че сирийските деца в Турция също ще бъдат включени в предучилищното образование. Специално за учениците се въвежда нова часова система. Турция от миналата година остана на лятното часово време. Но поради ранния час през миналата учебна година децата тръгваха по тъмно на училище, недоспали и уморени. Със заповед на министерството на образованието часовете във всички училища няма да започват по-рано от 8 часа сутринта. В рамките на разследването на осуетения опит за преврат на мрежата на Фетхуллах Гюлен бяха уволнени десетки хиляди учители.  На тяхно място бяха назначени нови 20 хиляди учители. Най-значителен е броят на новоназначените учители в източните и югоизточни окръзи, където има най-голям дефицит поради войната срещу Кюрдската работническа партия.  На общините се дава право да организират курсове за занимания на учениците със спорт и изкуство в центрове, които ще се финансират и поддържат от общинските ръководства. Общините ще сключват договори с образователното министерство. Учениците от всички степени ще може да посещават курсовете на общините, да участват в социалните дейности. Заместник-министърът на образованието Юсуф Текин заяви, че за учениците, които участват редовно в курсовете на общините, ще се прилага система за оценяване на постиженията им. В понеделник премиерът Бинали Йълдъръм заяви, че правителството ще предприеме нови промени, за да премахне и замени приемните изпити за гимназиите (TEOG), защото се били превърнали в състезание между децата и много стресирали учениците, съобщи \"Хюриет\". Коментарът му идва броени дни, след като на 15 септември президентът Реджеп Тайип Ердоган каза, че \"се надявам TEOG да бъде напълно премахнат\", защото тази система била погрешна. Високопоставен представител на министерството на образованието каза в понеделник, че през ноември ще представят решение дали изпитите ще останат. Основната опозиционна партия в страната критикува тези действия като прибързани, а евентуална промяна се нуждае от сериозно обсъждане, а децата не са обект за експерименти.", "date": "2017.09.18", "title": "Със сменени 20 хил. учители и не по-рано от 8 сутринта в Турция започна учебната година"}
{"url": "http://www.dnevnik.bg/bulgaria/2017/09/18/3044259_chaika_i_cacarov_podpisaha_sporazumenie_za/", "text": "Главните прокурори на Русия и на България - Юрий Чайка и Сотир Цацаров, подписаха програма за сътрудничество за периода 2017 - 2019 година, в която ще се включват теми като противодействие на тероризма, борба с радикализацията и насилствения екстремизъм. Това се разбира от първата официална информация от българското обвинение във връзка с посещението на руския главния прокурор у нас. От нея става известно, че Цацаров и Чайка са се срещнали, като по темите, по които двете прокуратури ще си сътрудничат до 2019 година (краят на мандата на Цацаров - бел. ред.), ще има и обмяна на практически опит. За визитата на Чайка се разбра миналата седмица, като от държавното обвинение тогава не дадоха повече информация. По-рано днес от руското държавно обвинение съобщиха през интернет страницата си, че Чайка е вече в България. Според съобщението той ще се срещне още с вицепрезидента Илияна Йотова, премиера Бойко Борисов, правосъдния министър Цецка Цачева и патриарх Неофит. От президентството заявиха, че нямат информация за среща между Йотова и Чайка. От правосъдното министерство насочиха към прокуратурата за повече информация, тъй като държавното обвинение било домакин. По-рано днес Цацаров обяви, че посещението на Чайка е по силата на споразумение, подписано през октомври 2008 година между тогавашния главния прокурор проф. Борис Велчев и руската страна. \"В рамките на това споразумение ежегодно се осъществяват визити на български прокурори в Русия и на руски прокурори у нас. Обсъждат се практически въпроси като борбата с организираната престъпност и тероризма, както и законодателните инициативи, свързани с тези теми\", става известно още от съобщението. В него е представена подробна биография на Чайка, в която е посочено, че той \"многократно е награждаван за заслуги\".", "date": "2017.09.18", "title": "Чайка и Цацаров подписаха споразумение за сътрудничество до 2019 година"}
{"url": "http://www.dnevnik.bg/biznes/2017/09/18/3044281_portugaliia_si_vurna_investicionniia_reiting_v/", "text": "Агенция Standard & Poor's стана в петък първата, върнала на Португалия инвестиционния рейтинг заради подобряването на икономиката и публичните финанси. В понеделник доходността по 10-годишните дългови облигации на страната слезе с 25 пункта до 2.51% - най-ниското ниво от януари 2016 г. Това на практика означава, че и присъдата на пазарите е, че с дълговата криза на Португалия е приключено 5 и половина години след като през януари 2012 г. страната изгуби и последния си инвестиционен рейтинг посред разгара на дълговата криза в еврозоната. Новата оценка на S&P е с една стъпка по-добра - най-ниският инвестиционен рейтинг BBB- със стабилна перспектива. Така само Гърция, която все още е в помощна програма на международните кредитори, и Кипър остават единствените в еврозоната без инвестиционен рейтинг от която и да е от трите големи агенции. Обичайната последователност е агенцията първо да подобри перспективата и после рейтинговата си оценка. Поради това решението за Португалия изненада пазарите. Инвеститорите реагираха с рязко повишаване на цената на акциите и дълговите облигации на страната. \"Съгласни сме със S&P - очевидно икономиката значително се е възстановила и напредъкът, осъществен от политиците, има своята роля за това\", коментира пред Reuters Питър Чатуел, ръководител на стратегическите анализи на еврото към групата Mizuho. Решението на рейтинговата агенция може да привлече повече портфейлни инвеститори и засили очакванията Португалия да бъде включена в големите индекси за търговия с инвестиционни облигации. \"Обикновено връщането в индексите става, след като две рейтингови агенции дадат инвестиционна оценка. В момента наближаваме този момент\", казва Патрик О'Донъл, инвестиционен мениджър в Aberdeen Asset Management. \"Има инвеститори, които не могат да купуват португалски дълг, защото са им наложени инвестиционни ограничения, независимо че доходността вече е доста добра\", коментира през Reuters португалският финансов министър Мариу Сетнето. \"Сега ще могат да купуват и това е много добре, тъй като ще е решаваща помощ за правителствените усилия да се разнообрази инвеститорската база.\" Миналата година властите в Португалия постигнаха най-малкия бюджетен дефицит от 1975 г. насам, а през юни 2017 г. Европейската комисия прекрати наказателната процедура срещу страната за прекален дефицит. Преди дни националният статистически институт съобщи, че за първите 6 месеца на годината има скок с 13% на чуждестранните туристи. Това обещава 2017 г. да приключи като поредната рекордна година и новината е много добра за икономика, в която туризмът е ключов сектор за възстановяване и заетост. Около 10% от БВП се създават в туризма. Между януари и юли в португалските хотели са отседнали 7.1 милиона туристи от чужбина. Приходите на сектора са се увеличили с над 17% до 1.8 млрд. евро. За сравнение - съседна Испания отчете 11% ръст на чуждите гости за полугодието. Миналата година за пръв път над 10 милиона чужденци гостуваха в Португалия и, изглежда, тази година темпото ще се запази. Решението на звезди като Мадона да купят имоти в страната и положителните оценки на InterNations за качеството на живот за чужденци допълнително привлече внимание. Португалският туризъм е във възход от 2011 г. и това помага за преодоляване на кризата и постигането на прогнозните 2% ръст на икономиката през 2017 г.", "date": "2017.09.18", "title": "Португалия си върна инвестиционния рейтинг в рекордна година за туризма"}
{"url": "http://www.dnevnik.bg/sviat/2017/09/18/3044256_ekiput_na_trump_dava_raznoposochni_signali_za/", "text": "Ще останат ли САЩ в Парижкото споразумение за климата, или ще го напуснат - екипът на американския президент Доналд Тръмп дава двусмислени сигнали за това дали страната ще остане част от сделката. На среща в ООН с министри, участващи в Общото събрание, икономическият съветник на Тръмп Гари Кон потвърди, че САЩ планират да се изтеглят от споразумението, както президентът обяви през юни, предаде Си Ен Ен. Само ден по-рано старшият съветник в Белия дом Еверет Айзенстат каза, че ще има среща в кулоарите на Общото събрание с американски представители, за да се оцени \"истинската американска позиция\". \"Това е послание, много различно от чутото от президента Тръмп\", каза Айзенстат. По-късно Белият дом излезе с официално пояснение, според което страната \"се изтегля от Парижкото споразумение, освен ако не е възможно да се разберем за по-благоприятни условия за Съединените щати\". В интервю държавният секретар Рекс Тилърсън заяви, че  страната може и да остане  при наличие на по-добри условия, а тази възможност спомена и съветникът по националната сигурност Хърбърт Макмастър. Пред \"Фокс нюз\" Макмастър същевременно отхвърли информация на \"Уолстрийт джърнъл\", според която Съединените щати няма да се откажат от споразумението и са предложили да останат част от него. \"Той (Тръмп) напуска споразумението\", каза съветникът.", "date": "2017.09.18", "title": "Екипът на Тръмп дава разнопосочни сигнали за Парижкото споразумение"}
{"url": "http://www.dnevnik.bg/biznes/2017/09/18/3044282_reshenieto_za_licenza_na_emko_se_otlaga_za_idnata/", "text": "Междуведомственият съвет по отбранителна индустрия и сигурност на доставките към Министерския съвет отложи за идната седмица решението дали да върне лиценза за търговия на частното оръжейно предприятие \"Емко\", съобщи Министерството на икономиката. Причината е, че проверката в компанията, осъществявана от полицията все още не е приключила. В писмо до съвета Главната дирекция \"Национална полиция\" уверява, че тя ще приключи до 25 септември. Лицензът на \"Емко\" беше замразен през юли заради установени нарушения при складирането на боеприпаси. Междувременно миналата седмица държавният търговец на оръжия  \"Кинтекс\" прекрати договора  си с \"Емко\" заради отнетия лиценз и превъзложи изпълнението на поръчките от чужбина към друго държавно дружество - ВМЗ Сопот.  Днес членовете на съвета са решили, че ще се съберат на извънредно заседание щом получат полицейския доклад. Миналата седмица в открито писмо служителите на предприятието обявиха, че нередностите вече са отстранени, което било установено още на 29 август. Според тях има целенасочените действия на държавни органи да унищожат предприятието. Новото припламване на конфликта между контролираното от Емилиян Гебрев \"Емко\" и държавата идва след около седмица затишие в спора му с нея за контрола върху друг военен завод - \"Дунарит\".", "date": "2017.09.18", "title": "Решението за лиценза на \"Емко\" се отлага за идната седмица"}
{"url": "http://www.dnevnik.bg/sport/2017/09/18/3044218_priznaci_na_naprejenie_mejdu_neimar_i_kavani_trenyorut/", "text": "ПСЖ започна по отличен начин сезона, след като записа победи във всички осем мача, но треньорът Унай Емери има различни проблеми. След като води тим, пълен със звезди, испанецът трябва да балансира умело между всички тях, а в последния мач му се случи да види как звездите Неймар и Единсон Кавани спорят кой да изпълни дузпа. Медиите във Франция веднага пуснаха поредица от материали за напрежението между двамата нападатели, като се смята, че отношенията между тях са обтегнати, независимо че Неймар пристигна съвсем наскоро. \"Казах им да изяснят въпроса помежду си. Мисля, че са способни да го направят, като и двамата ще бъдат изпълнители на дузпите. Ако не постигнат консенсус, аз ще реша вместо тях. Не искам това да се превръща в проблем за отбора\", каза Емери след победата на  парижани с 2:0 срещу \"Лион\" . По време на двубоя имаше две ситуации, които предизвикаха напрежение между Неймар и Кавани. В 56-ата минута беше отсъден свободен удар в полза на ПСЖ в близост до вратата на \"Лион\". Дани Алвеш побърза да вземе топката с ръце и я даде на Неймар пред погледа на Кавани, който също искаше да изпълни фаула. В 80-ата минута ПСЖ получи право да изпълни дузпа след задържане срещу Килиан Мбапе в наказателното поле. Кавани пропусна 11-метровия наказателен удар, като преди неговото изпълнение уругваецът размени няколко реплики с Неймар. Бразилецът остана недоволен, че не изпълни дузпата. При изпълнението й Неймар се втурна със спринт в наказателното поле, вероятно за да направи добавка. Подобна ситуация имаше при победата на ПСЖ с 6:2 срещу \"Тулуза\" в третия кръг, когато Кавани реализира дузпа в 75-ата минута. Неймар искаше да изпълни наказателния удар, но уругваецът не му позволи, като взе топката от ръцете на бразилеца. ПСЖ е водач в класирането в Лига 1 с максимален актив от шест мача (18 точки) и има аванс от три точки пред шампиона \"Монако\". Парижани са отбелязали 21 гола, като Неймар и Кавани са били в основата на 17 от тях.", "date": "2017.09.18", "title": "Признаци на напрежение между Неймар и Кавани, треньорът Емери иска помирение"}
{"url": "http://www.dnevnik.bg/sviat/2017/09/18/3044217_makedonskiiat_ministur_na_kulturata_nareche_skopie/", "text": "Македонският министър на културата Роберт Алагьозовски съобщи, че ще постави проекта \"Скопие 2014\", който включва редица бутафорни паметници и нови \"антични\" сгради в столицата, \"под карантина\", докато се реши какво ще се прави с него. На пресконференцията, на която се отчете за първите си сто дни във властта, министърът каза, че \"сложният и комплексен\" проект се анализира от работна група, която разглежда негови аспекти, свързани с финансите и сигурността. Въпреки очакванията на някои македонски медии Алагьозовски не обяви, че серия паметници и други спорни сгради ще бъдат съборени, но ясно се разграничи от него и подчерта, че най-големият му проблем е свързан с разхищението на държавни средства. \"Имайки предвид, че се работи за сложен проект, който се състои от хиляди паметници и нова културна инфраструктура, към проблема подхождаме много внимателно. Тъкмо в този смисъл \"Скопие 2014\" не е включен в новата стратегия за развитие на културата. Смятаме го за един вид вирус, който първо трябва да поставим под карантина, да го третираме изолирано, пък след това да решим какво може евентуално да планираме с него като следващо развитие\", каза Алагьозовски. В първата фаза на проекта експерти от петчленна работна група ще преценят каква да е съдбата на най-спорните паметници като този на Андон Кьосето пред съдебната палата. Решението ще бъде разгледано при завръщането на премиера Зоран Заев, който е на посещение в Съединените щати. Правителството на бившия премиер Никола Груевски първоначално  започна проекта  с идеята за модернизация на центъра, предвиждаща хиляди сгради и паметници, подчертаващи македонската идентичност, и обяви, че цената на \"Скопие 2014\" ще е около 80 милиона евро, но според разследване на балканската журналистическа мрежа BIRN сумата  към средата на 2015 г.  е около 560 милиона евро. При встъпването в длъжност на сегашния кабинет тази година много от сградите предстоеше да бъдат изградени.", "date": "2017.09.18", "title": "Македонският министър на културата нарече \"Скопие 2014\" вирус и го постави под карантина"}
{"url": "http://www.dnevnik.bg/biznes/2017/09/18/3044315_raiuner_shte_plati_20_mln_evro_obezshteteniia_za/", "text": "Нискотарифният авиопревозвач \"Райънер\" (Ryanair) се готви да изплати като обезщетения до 20 милиона евро, след като отмени хиляди полети заради недостиг на персонал. Това съобщи днес говорителка на компанията, цитирана от \"Ройтерс\". \"Райънер\" призна днес, че е направила грешка, след като обърка плановете на стотици хиляди пътуващи с решението си да отменя между 40 и 50 полета дневно до края на октомври заради недостиг на пилоти и в опит да подобри точността си. Анализатори на дъблинската компания \"Гудбоди стокброукърс\" (Goodbody Stockbrokers) изчислиха, че масовата отмяна на полети ще струва на превозвача около 34.5 милиона евро - 23.5 милиона за обезщетения, 6.3 милиона загубени такси и 4.7 милиона за продоволствени разходи като напитки, храни и настаняване. Според правилата на ЕС, освен при извънредни обстоятелства, авиокомпаниите трябва да са дали поне двуседмично предупреждение, за да избегнат да плащат обезщетение от 250 евро на пътник за полети до 1500 км и 400 евро при по-дълги маршрути в блока. Точността на \"Райънер\" е намаляла до под 80 процента спрямо средно 89 процента за трите месеца до края на юни. Шефът на компанията Майкъл О'Лиъри изрази недоволство от числото, поставяйки за цел да се постигне точност над 90 процента. Вестник \"Айриш индипендънт\" съобщи днес, че компанията предлага на пилоти, желаещи да се присъединят към флотилията й, 10 хил. евро стартов бонус. \"Райънер\" към края на март е увеличила броя на пилотите си до 4058 спрямо 3424 година по-рано, в отговор на бързото увеличаване на броя на пътниците, сочи годишният й отчет. Компанията за обучение на персонал Си Ей И (CAE) предупреди неотдавна, че световната гражданска авиация до 2027 г. ще има нужда от допълнителни 255 хил. пилоти, за да поддържа бързия си растеж, а запълването на позициите не става достатъчно бързо. Акциите на \"Райънер\" в ранната търговия се сринаха с над 3 на сто, но в следобедната сесия спадът намаля до 1.85 на сто, допълва \"Ройтерс\".", "date": "2017.09.18", "title": "\"Райънер\" ще плати 20 млн. евро обезщетения за отменени полети"}
{"url": "http://www.dnevnik.bg/photos/2017/09/18/3043651_fotogaleriia_svetovnite_snimki_na_denia_-_18_septemvri/", "text": "Момент от бурлеска на живо- част от фестивала Sydney Fringe, Австралия.", "date": "2017.09.18", "title": "Фотогалерия: Световните снимки на деня - 18 септември 2017 г."}
{"url": "http://www.dnevnik.bg/sport/2017/09/18/3044325_andrei_arnaudov_vsichki_deinosti_finansirani_s_parite/", "text": "Телевизионният водещ и продуцент Андрей Арнаудов обяви, че  всички дейности по проекта \"Агресията не е решение\" , финансиран от Министерството на младежта и спорта, се изпълняват целесъобразно и ще бъдат приключени в определения срок.  Арнаудов твърди, че има участие само в едната от двете неправителствени организации, които стоят зад неработещите до днес уебсайтове stopagresia.com (на проекта \"Агресията не е решение\") и tireshavash.com (на проекта \"IRONMEN vs GENTLEMEN. Какво решаваш?\"). В края на миналата седмица читател на \"Дневник\" сигнализира, че е получил рекламни брошури за двете платформи. Общото между тях е, че са по проекти, спечелени от сдружения с нестопанска цел, в чиито управителни съвети според регистрите фигурира Арнаудов, и че до днес по обяд (18 септември) те не функционираха. Проектите, които са финансирани с общо около 120 хиляди лева по Националната програма за изпълнение на младежки дейности по чл. 10а от Закона за хазарта., са на сдружение \"Огън и вода\" и гражданско сдружение \"Право на избор\". Арнаудов твърди, че членува само в първото, но не и във второто. \"Имам участие само в едната от двете описани организации. В другата съм бил в управителния съвет, но съм излязъл много отдавна - 2010 г.\", обясни Арнаудов в интервю за телевизия \"Би Ай Ти\".  Тази дейност обаче е задължителна само по направление \"Информирай младите\", към което спада проектът \"Агресията на е решение\". Другият проект е по направление \"Мотивирай младите\", където няма подобно изискване. На фейсбук страницата на \"Агресията на е решение\" все още няма публикации след създаването й в средата на август. Остава неясно как при оставащ по-малко от месец до края на проекта ще бъде направена едномесечна кампания, която все още не е стартирала. \"Има доста дейности по изпълнението на този проект, с които аз не съм наясно, тъй като не се занимавам оперативно. Но говорих с екипа, който се занимава оперативно, и може да бъде проверено какви са всички таргети и целите. Всичко ще бъде изпълнено\", заяви Арнаудов.  \"Проектът е в изпълнение. Има таргет 100 000 човек и той ще бъде достигнат. Всичко, което е като ангажимент, ще бъде изпълнено. Сайтът ще заработи още тази седмица\", каза още телевизионният водещ и продуцент. На фейсбук страница на другия проект, в който Арнаудов твърди, че няма участие, също нямаше никакви активности до днес, когато в рамките на минута се появиха две публикации. Арнаудов обяви, че публикуваната информация около проектите е целенасочена атака към него и колегата му Иван Христов. \"Имам идеално обяснение, но ще си го запазя за себе си. Като му дойде времето, ще говоря\", отсече той в духа на хората в спортните среди. \"Дневник\" не успя да се свърже с Арнаудов в рамките на работния ден. На посочения телефон на гражданско сдружение \"Право на избор\" ни беше обещан контакт с лице, което се занимава с оперативната дейност по проекта \"IRONMEN vs. GENTLEMEN. Какво решаваш?\". До публикуването на материала това не се случи. Телефон за контакт с другата организация не беше открит. Междувременно \"Дневник\" все още очаква отговор от Министерството на младежта и спорта на въпроси, свързани с изпълнението на програмата.", "date": "2017.09.18", "title": "Андрей Арнаудов: Всички дейности, финансирани с парите от хазарта, се изпълняват в срок"}
{"url": "http://www.dnevnik.bg/biznes/2017/09/18/3044331_spored_energiiniia_ministur_prodajbata_na_chez_e/", "text": "Процедурата по продажбата на бизнеса на ЧЕЗ в България е спряна. Това обяви в Перник министърът на енергетиката Теменужка Петкова, цитирана от БТА. \"Това, което аз знам е, че тази процедура е спряна - дали временно, дали постоянно, но независимо от това какво ще реши чешката държава определеният за купувач ще трябва да бъде проверен и от нашия регулатор\", заяви Петкова. Не бива да забравяме, че електроенергийната сигурност на страната е основна част от нашата национална сигурност, подчерта министърът. През август чешки медии съобщиха, че са получени няколко оферти за бизнеса на ЧЕЗ в България, а директорът на компанията посочи, че до септември ще бъде взето решение дали компанията ще напусне страната. Мажоритарен акционер в чешката енергийна група е държавата. Преди няколко месеца се разбра, че компанията иска да продаде своя дял от 67 на сто в дружеството, притежаващо електроразпределителната мрежа в Западна България както и същия дял в електроснабдителното дружество в региона, както и участието й в две слънчеви централи и ТЕЦ \"Варна\". Министърът инспектира днес съоръжения на ЧЕЗ на територията на Перник и Радомир.", "date": "2017.09.18", "title": "Според енергийния министър продажбата на ЧЕЗ е спряна"}
{"url": "http://www.dnevnik.bg/citat_na_deniia/2017/09/18/3043887_citat_na_denia_poniakoga_vijdam_stalin_v_ogledaloto/", "text": "Тези думи отправи в неделното си предаване по телевизията венецуелският президент Николас Мадуро. В предаването Мадуро, който често бива критикуван за управлението си от Запада и  латиноамерикански държави , защити подхода си към опозицията и каза, че много от световните лидери използват далеч по-жестоки методи от него. \"Председателят на  испанското правителство  Мариано Рахой изпрати в Каталуня полиция да арестува 700 кметове. Кой действа като диктатор? Мадуро, който разреши на опозицията да проведе референдум, или Рахой, който не позволява на Каталуня да организира референдум за независимост?\" В средата на юли политическите опоненти на Мадуро организираха допитване, на което 98 процента от гласувалите се обявиха против свикване на  Учредителното събрание , предложено от президента. Правителството не призна резултатите от гласуването. Но Мадуро каза, че макар референдумът да е бил незаконен, той е наредил да бъде осигурена охраната му. Венецуелската опозиция се опитва  от седмици да набере подкрепа на Запад , след като Мадуро на практика спря дейността на контролирания от нея парламент, замествайки го с натовареното със задачата да създаде нова конституция  Учредително събрание .", "date": "2017.09.18", "title": "Цитат на деня: Понякога виждам Сталин в огледалото"}
{"url": "http://www.dnevnik.bg/sport/2017/09/18/3044336_ludogorec_oburna_botev_i_se_dobliji_na_tochka_ot_cska/", "text": "\"Лудогорец\" победи \"Ботев\" (Пловдив) с 2:1 в последния мач от деветия кръг на Първа лига. Шампионите изостанаха в резултата още в шестата минута след гол от дузпа на Лъчезар Балтанов, но направиха обрат с голове на Марселиньо в 46-ата минута и Игор Пластун в 79-ата минута. \"Лудогорец\" прекъсна серията от две поредни загуби срещу \"Ботев\", дошли във финала за Купата на България и в мача за Суперкупата на България. С днешния успех разградчани събраха 21 точки и се доближиха на една от лидера ЦСКА. \"Ботев\" допусна четвъртото си поражение в шампионата и остава с осем точки, които му отреждат десетата позиция. Пловдивчани имат да изиграят отложен мач с новака \"Септември\", който е насрочен за 12 октомври. Още в четвъртата минута на двубоя на стадион \"Лудогорец арена\" се стигна до дузпа. Фелипе Бризола беше повален от Георги Терзиев. Балтанов се зае с изпълнението от бялата точка и не сбърка, въпреки че вратарят Ренан хвана ъгъла. \"Лудогорец\" веднага се хвърли в атака и до почивката създаде огромен брой чисти положения за гол. Такъв обаче не падна след няколко спасявания на Иван Чворович, изчиствания пред голлинията и удари покрай целта. Шампионите все пак успяха да изравнят две минути след началото на второто полувреме. Сисиньо прати дълго подаване към границата на накказателното поле на \"Ботев\", където Радослав Терзиев изрита топката високо и по посока на собствената си врата. Марселиньо стигна пръв до нея и я изпрати в мрежата с изстрел от воле. В 49-ата минута Яя Меледже игра с ръка в наказателното поле на \"Ботев\", но главният съдия Николай Йорданов прецени, че няма основания да отсъди наказателен удар в полза на \"Лудогорец\". Половин час по-късно разградчани стигнаха до второ попадение. Джоди Лукоки центрира от корнер, а централният бранител Игор Пластун отбеляза с глава. Малко след това шампионите имаха основателни претенции за дузпа за нарушение срещу Густаво Кампаняро, но Йорданов подмина ситуацията. В последните секунди \"Ботев\" беше много близо до изравнително попадение. Георги Терзиев се опита да изчисти топката, но тя се удари в главата на Фернандо Виана и се насочи към вратата. Пластун обаче успя да се намеси точно пред голлинията и да запази победата за \"Лудогорец\".", "date": "2017.09.18", "title": "\"Лудогорец\" обърна \"Ботев\" и се доближи на точка от ЦСКА"}
