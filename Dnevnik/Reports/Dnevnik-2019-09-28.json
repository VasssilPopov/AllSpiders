{"url": "https://www.dnevnik.bg/photos/2019/09/28/3969453_fotogaleriia_svetovnata_stachka_za_klimata/", "text": "Близо половин милион души преминаха на шествие по улиците на Монреал заедно с шведската екоактивистка Грета Тунберг в рамките на поредната \"световна стачка за климата\", предаде Франс прес, като се позова на организаторите, цитирана от БТА.", "date": "2019.09.28", "title": "Фотогалерия: Световната стачка за климата"}
{"url": "https://www.dnevnik.bg/sviat/2019/09/28/3969513_obshtina_berlin_kupuva_6000_stari_jilishta_za_da_spre/", "text": "Местната власт на Берлин обяви, че ще изкупят обратно 6000 жилища, които преди 15 години са били общински, но са били продадени, съобщи Франс прес. Причината за тази ренационализация е рязкото вдигане на наемите в германската столица. През 2004 г. община Берлин е получила за тези стари социални жилища, построени между 60-те и 90-те години, общо 405 милиона евро. Сега тя ще похарчи 920 милиона евро, за да си ги върне, посочват германските медии. Либералната Свободна демократическа партия обяви, че с тези свои действия берлинските власти допринасят за спекулациите в сектора на недвижими имоти. Крайнодясната партия \"Алтернатива за Германия\" определи операцията като пилеене на пари. Въпреки критиките кметът на Берлин Михаел Мюлер заяви, че изкупуването - най-мащабната операция по ренационализация в Берлин, цели точно обратното - да запази стабилни наемите в града.", "date": "2019.09.28", "title": "Община Берлин купува 6000 стари жилища, за да спре скока на наемите"}
{"url": "https://www.dnevnik.bg/kultura/2019/09/28/3961246_otkus_ot_angelski_ezici_na_dimitur_dinev/", "text": "                         Името на австрийския писател от български произход е споменавано редом с това на Илия Троянов, Капка Касабова и Мирослав Пенков. Неговият първи роман \"Ангелски езици\" се превръща в истински феномен и невероятно точен и трагикомичен портрет на България и Европа след края на Втората световна война. Димитър Динев е роден през 1968 г. в Пловдив. Учи немски в езиковата гимназия в Пазарджик. През 1990 г. емигрира във Виена. Там завършва философия и руска филология. Пише белетристични и драматургични произведения на немски. Първата му книга с разкази е \"Надписът\" (Die Inschrift). Още с нейното излизане критиците започват да говорят за \"стил Динев\", а името му е споменавано редом с това на Елиас Канети. Известност придобива с първия си роман, \"Ангелски езици\" (\"Engelszungen\") (2003), преведен на български през 2006 година от Гергана Фъркова. Носител е на редица литературни награди, а пиесите му се радват на голям успех на австрийска сцена. Искрен и Светльо – двама българи, избягали от родината, за да търсят щастието си навън – се срещат случайно на Виенското централно гробище, без да подозират, че съдбите им са преплетени още от раждането им. Всеки от тях е в задънена улица, останал без надежда, изгубен в своята емигрантска съдба. Последният им шанс е Миро. Из \"Ангелски езици\" от Димитър Динев I. Миро Миро имаше мобифон и криле. Крилете му бяха от кафяв, мобифонът – от черен мрамор. На лявото му ухо висеше сребърна обица, на шията – шарена вратовръзка. Ръкавите на сивата риза бяха запретнати, крачо­лите на кадифения панталон – току-що изгладени. Но нямаше вятър на тоя свят, дето да може да ги развее, защото те също бяха от мрамор. Така бе изобразен Миро на своя гроб. Стое­ше там с криле на раменете, с мобифон в десницата и ни жега, ни студ, ни слънце, ни дъжд можеха да му сторят нещо. Дори хората не можеха да му направят нищо. Защото гробът му се намираше на една от най-престижните алеи на Виенското цен­трално гробище. Той беше обграден от най-добро и почетно общество. Редом с него почиваше една дунавско-швабска1 поетеса, чийто глас, заглъхнал преди много години, вече ехтеше само като подземна река. До него лежаха и няколко овдовели графини, които едва под земята най-сетне успяха да се отърват от своето вдовство, така както офицерите на кайзера – от своите ордени. Защото наоколо почиваха и много от офицерите на Негово величество, разпръ­снати около Миро като големи шрапнели. Някакъв подполковник от артилерията, който вече не чуваше никакви оръдия; военен лекар от генералния щаб на кайзера, който вече нямаше защо да лекува глухотата му. А също и един действителен таен съветник. В действителност почиваше там и най-сетне бе станал толкова таен, колкото никога приживе. Дори техническият директор на Виенската погребална служба беше погребан недалеч от Миро, сякаш готов да бди вовеки веков над неговия гроб. Миро почи­ваше, заобиколен от творци, офицери и висши чиновници, все хора, в които австрийската история се оглеждаше безмълвно, но много по-достоверно от всеки учебник. Той самият не беше австриец. Не бе умрял нито през Първата, нито през Втората световна война, а съвсем неотдав­на, точно на 24 декември 2000 година. Как беше успял да заеме толкова престижно място? Кой беше той? Приживе за Миро не се знаеше много. Мълвеше се само, че е роден в Югославия. Но никой не знаеше нито кое е родното му място, нито кои бяха родителите му. \"Мен ме е родила деви­ца\", обичаше да казва относно произхода си той, но още повече да тегли една майна на онези, които го подпитваха, защото той можеше да псува на всички езици по течението на Дунава. Всъщност майка му го бе заченала в затвора на Нови Сад, което направо си беше истинско чудо. Защото тя бе обграде­на само от камък, желязо и жени. Понякога я докосваше дъжд, понякога – вятър и привидно никой друг. Съмнението падаше единствено върху няколко изключително високопоставени чи­новници. Но тъй като и тя самата не бе сигурна от кой точно служител е заченала, избра най-висшия. \"Какво се смеете, курви такива! От Господ заченах!\", вика­ше на съкилийничките си тя. Пуснаха я преждевременно, поне­же коремът є все повече се заобляше, растеше и заплашваше да взриви законодателната система. Защото в нея живееше съще­ство, което никой земен съд не беше осъдил. Значи тя самата бе наполовина невинна. Нямаше как, пуснаха я в свободния свят. Невинни като нея се нуждаеха от невинно място, където да за­почнат начисто, но къде жена с дете може да намери подоб­но място в свободния свят. Как да започне наново в един свят, където всичко отдавна е започнало? След три години я вкараха в лудница, защото плетеше на сина си Миро трънени венци, които му нахлузваше на глава­та. Там и умря в религиозно умопомрачение. Надраска стени­те на стаята със собствената си кръв. Една-едничка дума беше изписала безброй пъти от пода та чак до самия таван. Думата \"Миро\". Така растеше Миро, без да знае какво е роден дом. Роднини му бяха небето, обраслият с трева двор и ръждясалата ограда на приюта. Братя и сестри му бяха сополивите сираци, майка му беше под земята, а баща му беше държавата. Така поне му казваха учителите. Миро не го познаваше този баща, защото беше недосегаемо далечен. Затова пък учителите бяха близо. Те го хващаха за ушите и ги опъваха здраво. По нареждане на баща му, разбира се. Чужди хора можеха да му посягат, когато си поискат, а той нямаше къде да се скрие. Така Миро осъзна, че няма роден дом. Чакаше го живот на вечен гостенин. \"Всички сме само гости на тая земя\", успокояваше го ог­нярят Драган. Миро често слизаше при него в мазето, седеше на изкорубеното му легло, ядеше от кървавицата му, вдъхва­ше мириса на печени дюли и го гледаше как пие сливова от бездънна бутилка. Струваше му се, че Драган не пие ракия, а течни диаманти, които много бързо го изпълваха и заблещуква­ха през очите му. Не човек, а драгоценен камък. Единственото съкровище, което имаше Миро. Скрито в мазето на приюта. Миро чуваше бумтенето на котела и гласа на огняря, който ся­каш също гореше в гърлото, и на него му ставаше все по-топло и по-топло. Само при Драган се чувстваше спокоен. И това спокойствие имаше вкус на кървавица, ухаеше на печени дюли, беше меко, беше податливо като увиснала пружина и грееше и топлеше като гласа на огняря. \"Всички ние сме само гости на тая земя\", каза един ден от­ново Драган. \"Да, гости\", съгласи се Миро и още същата нощ избяга от приюта. С торбичка печени дюли на рамо, петнайсетгодишно сърце в гърдите и тиха песен на уста. \"Майка ми лежи под чер­ната земя, държавата ми е баща. Където и да ида, все съм у дома. И гостенин ще бъда, където и да спра\", така си пееше или тананикаше. Защото светът щеше да чуе за него. Години по-късно Миро пристигна във Виена като гастар­байтер, бързо стана собственик на гостилници и често бе канен на сватби като почетен гост. Сега отново беше на гости, този път при Господ. Но за Миро това не беше нищо ново. Той вина­ги си е бил гостенин. Беше се отказал от всичко и бе получил в замяна криле. Държеше да запази само мобифона. С него го и погребаха. Цяла седмица не спря да звъни под земята, толкова търсен беше Миро, толкова много хора имаха нужда от него. Нищо чудно, защото през последните две години от живота си той помогна на десет пъти повече емигранти, отколкото която и да е организация за защита на човешките права. И продължаваше да помага. \"Какво търси този циганин на нашите гробища? Гледай само какъв грамаден паметник! И централно място му дали. Що за наглост, да дадеш на чужденец такъв хубав парцел?! Нека умират тук, но после да ги пращат там, откъдето са дошли. И откъде е намерил пари за такъв паметник?\", се питаха възму­тени виенчани, мъчейки се да разчетат надписа на кирилица. \"Сто на сто е бил мафиот\", отговаряха си сами и закуцукваха да търсят обраслите гробове на своите роднини. Миро стоеше невъзмутим с мобифон и криле, слушаше спокойно и мълчеше. Не им се сърдеше, защото бандит също е бил. Но не заради това паметникът му бе голям и от мрамор, не затова на него винаги имаше много свежи цветя. Можеше да се види как хора, различни по националност, често идваха на гро­ба му, оставаха известно време пред него и хвърляха несигур­ни сенки върху паметника. После си вземаха сенките, на тяхно място полагаха цветя и си тръгваха. Сенките им сякаш ставаха много по-крепки и плътни, лицата им – много по-светли. По­вечето не го познаваха, но и те бяха чули за Миро. Бяха на­учили, че макар и мъртъв, той единствен в тази страна помага на емигрантите в беда. Трябва само да му занесеш цветя и да го помолиш за помощ. Отначало те се смееха и се шегуваха, но идваше ден, в който вече не им оставаше нищо, на което да се присмиват и надяват. Тогава те купуваха цветя или просто ги откъсваха в някой от безбройните паркове и се отправяха към гроба му. Търсеха го дълго, с плахи очи, с колебливи стъпки и несигурни сенки, докато най-сетне го зърваха. Миро стоеше пред тях с мобифон и криле и чакаше. Телефонът му вече не звънеше, но той ги изслушваше.", "date": "2019.09.28", "title": "Откъс от \"Ангелски езици\" на Димитър Динев"}
{"url": "https://www.dnevnik.bg/sport/2019/09/28/3969520_lyokler_vze_chetvurti_poreden_polpozishun_vuv_formula_1/", "text": "Шарл Льоклер с \"Ферари\" ще стартира от полпозишън в Гран при на Русия, 16-и кръг за сезона във Формула 1. Пилотът от Монако затвърди невероятната си форма след лятната пауза, като печели четвърта поредна квалификация. Той е първият пилот от Михаел Шумахер насам, който записва подобно постижение за \"Ферари\". Преди състезанието в Русия, Льоклер стартира от полпозишън на \"Спа\", \"Монца\" и уличното трасе в Сингапур. Той спечели първите две състезания, а преди седмица завърши втори зад съотборника си Себастиан Фетел. Полпозишънът е шести за Льоклер от началото на сезона, като пилотът от Монако е №1 по този показател. До него на първа редица на пистата в Сочи ще стартира Люис Хамилтън. Световният шампион направи силна последна обиколка и изпревари Себастиан Фетел, за да не позволи на състезателите на \"Ферари\" да окупират първата редица.  Това е едва втори случай в историята на Гран при на Русия, в който \"Ферари\" печели полпозишъна след 2017 г., когато пръв потегли Фетел. В досегашните пет състезания обаче победата неизменно отива в \"Мерцедес\", като Люис Хамилтън спечели три пъти, а Нико Розберг и Валтери Ботас по веднъж.  ", "date": "2019.09.28", "title": "Льоклер взе четвърти пореден полпозишън във Формула 1"}
{"url": "https://www.dnevnik.bg/politika/2019/09/28/3969524_karakachanov_bulgariia_ne_triabva_da_pozvoli_pregovori/", "text": "България не трябва да се съгласява със започването на преговори със Северна Македония за интеграцията й в Европейския съюз. Това казва вицепремиерът и лидер на ВМРО Красимир Каракачанов, цитиран от пресцентъра на партията си. ЕС не може да бъде легитимация за неправди, а България да бъде използвана по този груб начин като трамплин от страна на управляващите в Скопие, смята Каракачанов. Реъкцията му била в отговор на интервю, дадено от македонския президент Стево Пендаровски за местна медия, в което той, според ВМРО, си позволява да злоупотребява с историческата истина за произхода на Гоце Делчев. Освен това Пендаровски в интервюто давал нееднозначни сигнали към Комисията по исторически и образователни въпроси, че трябва услужливо да тупа топката, а не да води разговори по същество. Т\"ака разкрива замисъла на Скопие всъщност да саботира процеса\", смята Каракачанов. Президентът Румен Радев  свиква консултативна среща в понеделник  за двустранните отношения на България и Северна Македония и очакваната покана към Скопие от Европейския съюз за започване на преговори за членство. На нея е поканен и премиерът Бойко Борисов, но до момента не е известно дали ще отиде. \"Аз пък казвам, че на 17 октомври България също не трябва да бърза да дава зелена светлина за започване на преговори с Македония за еврочленство, докато не бъдат изчистени всички фалшификации от историята на българския народ в Македония\", обявява Красимир Каракачанов, цитиран от пресцентъра на партията си. Оценката му е, че действията на македонския президент противоречат на духа на добросъседство, както и на категоричната позиция от българска страна, че напредъкът в разговорите за общата история и нейното представяне в образователната система на съседна Македония трябва да бъде ускорен. На 17 октомври предстои Европейски съвет, на който се очаква лидерите на страните от ЕС да вземат решение за начало на преговори за членство на Северна Македония и Албания в ЕС. България трябва да реши дали да подкрепи Македония, за да бъде дадена дата за начало на преговори за членство в Съюза. Това решение зависи както от всички държави членки, така и от всяка от тях поотделно, посочва Каракачанов. Припомня, че дни преди това - на 14 и 15 октомври, предстои и поредното заседание на съвместната Комисия между България и Северна Македония по историческите въпроси, която бе създадена съгласно подписания Договор за добросъседство между двете държави. Ето и пълния текст на позицията на Красимир Каракачанов: Македонският президент Стево Пендаровски си позволи да отбележи, че не е нужно междудържавната Комисия по исторически и образователни въпроси да има срок за своята работа. Аз пък казвам, че на 17 октомври България също не трябва да бърза да дава зелена светлина за започване на преговори с Македония за еврочленство, докато не бъдат изчистени всички фалшификации от историята. Изказването на Пендаровски идва на фона на очевидната липса на напредък в работата на Комисията по историческите въпроси. Казаното от него напълно противоречи на духа на изказването на премиера Бойко Борисов, че е добре пробив в работата на комисията да има до края на септември. В този контекст попаднаха и странните изказвания на Пендаровски, че Гоце Делчев се е определял като българин, но както днешните граждани на Северна Македония се определяли като българи - само за да получат български паспорт. Подобен тон на протакане и неглижиране е неприемлив. Ако комисията няма да има срок, то и пътят на Северна Македония към Европейския съюз няма как да има срок. Недопустимо е някой да мисли, че просто ще се възползва от България, само за да влезе в ЕС. Както наскоро отбеляза външният министър Екатерина Захариева, от Македония ние искаме единствено истината. Ако Македония бъде допусната в ЕС без истината за историята и идентичността, това ще отвори утре потенциални искания към страната ни, претенции и нови спекулации, какви то наблюдавахме в продължение на последните 30 г. А истината е проста - поне до 1944 г. между понятията българин и македонец няма никаква разлика. Личното ми убеждение е, че и днес разликата между двете е единствено политическа, а не етническа, национална или историческа. ЕС не може да бъде легитимация за неправди. Затова въпросът за преговорите на Македония за членство в ЕС трябва да е част от ясната позиция на българското правителство.", "date": "2019.09.28", "title": "Каракачанов: България не трябва да позволи преговори за влизане на Северна Македония в ЕС"}
{"url": "https://www.dnevnik.bg/sviat/2019/09/28/3969522_sauditska_arabiia_stava_svetovna_turisticheska/", "text": "Саудитска Арабия обяви, че започва за пръв път да издава нов тип визи, които позволяват на чужденците престой в страната с чисто туристическа цел. Това е част от усилията на крайно консервативното мюсюлманско кралство да се отвори към посетители от чужбина и да диверсифицира икономиката си, съобщи Асошиейтед прес. Министърът на туризма Ахмед Хатиб нарече започването на издаване на туристически визи исторически момент и посочи, че чужденците ще могат да се възхитят в Саудитска Арабия на пет обекта, влезли в списъка на световното културно наследство на ЮНЕСКО. Новите визи ще са едногодишни, позволяващи многократни посещения за престой до 90 дни. Туристите от 49 страни (засега не се уточнява кои) ще могат да кандидатстват за туристически визи онлайн или ще ги получават, когато пристигнат в страната, на специални гишета на летищата. Гражданите на останалите държави ще трябва да подават документи за туристически визи в консулствата или посолствата на Саудитска Арабия преди пътуването. На информационния сайт за визовата политика на Саудитското кралство се казва, че се либерализират и строгите изисквания към облеклото на жените - раменете и колената ще трябва да са покрити, но отпада изискването да се носи \"абая\", черна дреха, покриваща цялото тяло. Подчертава се, че туристките трябва да се обличат скромно. Туристите, които не изповядват исляма, както и досега няма да могат да посещават светите за мюсюлманите градове Мека и Медина. За чужденците продължава да важи и забраната за употреба на алкохол.", "date": "2019.09.28", "title": "Саудитска Арабия започва да издава визи за туристи"}
{"url": "https://www.dnevnik.bg/sport/2019/09/28/3969519_vratarska_greshka_donese_sedma_poredna_pobeda_na/", "text": "\"Ливърпул\" продължава отличното си начало на сезона, след като взе седма поредна победа във Висшата лига. Мърсисайдци надиграха новака \"Шефилд\" (Юнайтед) с 1:0 като гост на \"Брамал лейн\", а единственото попадение падна в 70-ата минута. Негов автор стана Джорджиньо Вайналдум, койт се разписа след груба грешка на вратаря на \"остриетата\" Дийн Хендерсън. Едва за втори път в историята си \"Ливърпул\" взима седем поредни победи на старта. Първият случай е през 1990 г. Победата е общо 16-а поредна за тима на Юрген Клоп. Последният път, в който червените не спечелиха във Висшата лига беше на 3 март, когато в градското дерби с \"Евертън\" съставът направи 0:0. \"Ливърпул\" е непобеден вече в 24 поредни срещи след поражението от \"Манчестър сити\" на 3 януари. За втори път от началото на сезона \"Ливърпул\" успява да запази и суха мрежа. През първата част домакините на \"Брамал лейн\" бяха много организирани и изглеждаха като по-подреденият отбор. Малкото положения, които \"остриетата\" създадоха в предни позиции бяха опасни и поставиха под напрежение гостите. За 45 минути \"Ливърпул\" не успя да отправи точен удар. Мърсисайдци направиха обаче два сериозни пропуска. Садио Мане не уцели вратата, след като беше оставен сам срещу вратаря на домакините след отлично подаване на Върджил ван Дайк.      В края на първата част сенегалецът удари и греда. След почивката \"Ливърпул\" продължи да бъде по-активен, вдигна оборотите и четири пъти постави под напрежение Дийн Хендерсън. Двубоят се движеше добре за домакините и при навлизане във финалните 20 минути \"остриетата\" бяха на път да вземат точка. Тогава Хендерсън сбърка елементарно. Той не успя да улови изстрел от воле на Вайналдум, който беше точен, но не и толкова силен. Топката мина през ръцете на стража на домакините, плъзна се и между краката му и влезе в мрежата.      До края на срещата \"Шефилд\" опита всичко, за да се върне в срещата, но не успя да пречупи лидера в шампионата.", "date": "2019.09.28", "title": "Вратарска грешка изведе \"Ливърпул\" до седма поредна победа във Висшата лига"}
{"url": "https://www.dnevnik.bg/photos/2019/09/28/3969500_fotogaleriia_da_se_tatuirash_ili_ne/", "text": "Петото издание на Bulgaria Tattoo Expo 2019 се провежда днес и утре в Националния дворец на културата (НДК).", "date": "2019.09.28", "title": "Фотогалерия: Да се татуираш или не"}
{"url": "https://www.dnevnik.bg/sviat/2019/09/28/3969545_mirna_demonstraciia_za_godishninata_ot_dvijenieto_na/", "text": "Полицията в Хонконг използва лютив спрей, за да разпръсне антиправителствени демонстранти, които хвърляха камъни и блокираха булевард пред местното командване на китайската армия и в близост до мащабен продемократичен митинг, предадоха \"Ройтерс\" и ДПА, цитирани от БТА. Протестиращите се бяха събрали вечерта в парка \"Тамар\" за мирна демонстрация по повод петгодишнината от създаването на протестното Движение на чадърите, блокирало през 2014 г. улиците на Хонконг в продължение на 79 дни. На митинга в парка активистът Джошуа Уон, който преди това бе обявил, че ще се кандидатира на местните избори, произнесе реч и насърчи хората да противостоят на злото.      Имаше минути на мълчание в памет на хората, загубили живота си в протестите преди пет години. Хиляди хора слушаха рокгрупа, изпълняващ песни на \"Бийтълс\", когато в периферията на митинга избухна насилие. Демонстранти, повечето в черни дрехи и с маски на лицата, издигаха обидни лозунги и хвърляха камъни към полицаите, които използваха лютив спрей и водни оръдия, за да отблъснат протестиращите от сградата на хонконгското законодателно събрание. Демонстрантите осветяваха с лазерни фенери кръжащия отгоре хеликоптер. Засега няма данни за пострадали в сблъсъците.", "date": "2019.09.28", "title": "Мирна демонстрация за годишнината от Движението на чадърите прерасна в насилие"}
{"url": "https://www.dnevnik.bg/analizi/2019/09/28/3969319_sofiia_i_pametnikut_na_unijenieto/", "text": "Изборите са времето за очертаване на проблемите в настоящето. Местните избори са особено благодатни в това отношение: при тях сякаш \"мястото\" е това, което допълнително подтиква проблемите \"да заговорят\". А \"мястото\", освен настояще, е и особена еластична \"очевидност\", побираща миналото \"тук и сега\". Правя цялото това предисловие като софиянец и жител на столицата: смятам, че на предстоящите местни избори в София всеки е редно да постави проблемите от собствената си камбанария, с оглед на онова, което вижда и което според него се откроява в един общ хоризонт. Знам, че ще се говори и вече се говори за болезнените \"общи места\" – за въздуха, който дишаме, за инфраструктурата и за ремонтите, за почистването, образованието и здравеопазването в столицата. Аз искам да насоча обаче дебата и към \"местата на паметта\". Те също са важни, не по-малко болезнени и наистина много важни. За София, а и за цяла България. Защото, по думите на големия френски историк Пиер Нора, тъкмо те ни дават Дали това не е спор пак за \"ланшния сняг\", ще попитат някои. Не е така. И ще се позова на една съвсем скорошна резолюция на Европейския парламент (19 септември 2019 г.) – обръщение към гражданите на Европа, каквито сме всички ние. Резолюцията е посветена на  . Подкрепена е от 535 евродепутати (огромно мнозинство от политическия спектър); против са били само 66, а въздържалите се са 53. Сред вносителите са Андрей Ковачев и Александър Йорданов от ЕНП. Гласували против са: Сергей Станишев, Петър Витанов и Цветелина Пенкова. Иво Христов се е въздържал. Българските евродепутати от ПЕС. Наблегнах на голямото мнозинство, защото е рядкост такова единодушие сред десни, леви, центристи и консерватори. Сред вносителите виждаме имената на множество известни политици от Източна Европа: Радослав Шикорски и Траян Бъсеску, проф. Ришард Легутко и Анна Фотига. Резолюцията подкрепя и предшестваща декларация на социалдемократите Франс Тимерманс, зам.-председател на ЕК, и на еврокомисаря по правосъдието Вера Йоурова. Резолюцията на Европарламента пряко се позовава на 23 август, ден за възпоминание на жертвите на комунизма и на нацизма, на европейската съвест за тоталитаризма; тя пряко препраща и към последиците от пакта Молотов-Рибентроп, направил възможно началото на Втората световна война, лишил Полша от суверенитет, довел до нападението на СССР срещу Финландия, както и до анексирането от Москва на Литва, Латвия и Естония. Декларацията напомня, че както и срещу трагедията на Холокоста, а също и срещу половинвековното пребиваване на Източна Европа в несвобода. Резолюцията осъжда всеки исторически ревизионизъм; настоява за ясна оценка на престъпленията и актовете на агресия, извършени от тоталитарните исторически режими; настоява  . В това отношение един скорошен дебат в България е повече от актуален. И още: отбелязва, че  . Тук обаче сме в дълг към историята си и има над какво да се замислим! За да няма съмнение за какво става въпрос, резолюцията на Европейския парламент съвсем ясно изразява  . Нещо повече:  . Приведох тези дълги откъси от резолюцията на ЕП, защото те са пряко питане към редица болезнени \"места на паметта\" в България и най-вече – за съдбата на Паметника на съветската армия, която би трябвало да бъде част от дебата в София. Все пак става дума за гигантска \"тоталитарна отливка\" в сърцето на столицата, изкривяваща историческата истина – чрез надписа – \"На съветската армия освободителка от признателния българския народ\". Да не говорим за внушението за \"вечната окупация\" със застрашително размахания над столицата ни автомат \"Шпагин\". Затова и отправям питане към тримата основни кандидати в надпреварата за София – Йорданка Фандъкова, Мая Манолова и Борислав Игнатов: (в светлината и на цитираната европейска резолюция)? Въпрос, на който те, струва ми се, дължат отговор. Предполагам, че Йорданка Фандъкова и Борислав Игнатов, издигнати от партии, членки на ЕНП, приемат текста на резолюцията. Но е важно да чуем тяхното виждане по въпроса: какви конкретни стъпки биха предприели спрямо този мемориал в прослава на тоталитарния съветски режим и в ущърб на българската свобода? Що се отнася до г-жа Мая Манолова, която освен всичко друго е учила история в Русия, мисля, че софиянци – особено от десния спектър, на чието мнение тя особено държи напоследък – с нетърпение очакват нейния отговор. Нали в изявите си тя заявява, че е \"на страната на гражданите\". Ето аз като гражданин на София повдигам този въпрос. И съм убеден, че той вълнува една голяма част от гражданите на столицата. Става дума за \"лицето на София\", което е и \"лице на нацията\". А нацията, според формулата на френския историк Паскал Орие, е тъкмо памет. И нищо друго освен памет! При това – нека бъда разбран правилно – аз изобщо не настоявам за незабавното демонтиране на Паметника на съветската армия или за отварянето на поредния протяжен дебат по неговата съдба. Съвсем не. Моето предложение е съвсем конкретно и напълно приложимо в рамките на следващите няколко месеца. И е изцяло в духа на резолюцията на Европейския парламент, на нашия морален ангажимент към историческата истина и бъдещето на България в Европа. Тоест:   в този напълно непонятен за младите поколения паметник, чието пространство сега те използват по най-симпатичния начин – като поле за скейтъри и място за събирания и слушане на музика вечер. Под призрачната сянка на \"шпагина\". Достатъчно е от двете страни на основната площадка да се монтират информационни табла – съобразени със спецификата на монумента, където и без това има достатъчно такива пространства. На които табла – в духа на резолюцията на Европейския парламент и на последната декларация на българското Външно министерство по повод 9 септември, ясно да се заяви следното (дори да включва и този текст от нея, който предизвика отзвук):  . Би било добре да се разкаже и историята на Паметника на съветската армия, детайлно описана в студията на големия български изкуствовед проф. Димитър Аврамов \"Изкуство и пропаганда в бронз и камък?\". Защото самият този паметник – образец на тоталитарното изкуство – е вече непонятен по замисъла си, както за своите противници, така и за най-ревностните му защитници. Така и едните, и другите биха могли да научат какво със средствата на \"монументалната пропаганда\" всъщност изразява този паметник. Първо, че двете скулптурни групи в началото (тези отлети в бронз анимирани картинки) са посветени на \"посрещането на Съветската армия\" (която някои още продължават да посрещат). И, второ, че трите основни орелефа на паметника задават следните композиции: \"Октомври 1917 г.\" (от изток), \"Тил\" (в СССР през войната – от юг), и \"Отечествената война\" (от западната страна, който най-често е комиксово пребоядисван). Струва ми се, че освен на информационни табла на няколко езика (включително и на руски), би трябвало да има и посочен телефонен номер, който на цената на един градски разговор да играе ролята на аудиогид. И в него \"да се разкаже историята\": че три години (от есента на 1944 до началото на 1947 г.) България е била на практика окупирана от Съветската армия (въпреки участието си в заключителната фаза на Втората световна война); че тези окупационни части са били издържани от бюджета на страната (над 80 млрд. лв. – колосална сума за изнемогващото българско следвоенно стопанство); че паметникът на Съветската армия е издигнат по директива на Москва и е пряко копие от монументите на съветското изкуство; че той е проектиран след забраната на всички опозиционни партии и на свободния печат, след ликвидирането на Никола Петков и земеделците през 1947 г., включително след ликвидирането на \"Трайчо Костов и неговата банда\" през 1949 г., тоест след репресиите и на част от комунистите, налели основите на новия несвободен строй. Че е и \"паметник на унижението\" (по думите на проф. Димитър Аврамов). Паметник на унижението и на българския художник, на неговото обезличаване. Големият български график Борис Ангелушев дава първоначални ескизи за орелефите, но бързо се оттегля (въпреки левите си убеждения). Същото прави и големият български скулптор проф. Иван Лазаров. Остават три ателиета с художествени ръководители Иван Фунев, Васил Зидаров и Петър Дойчинов, но там се използват студенти подизпълнители. Авторите правят фигурите по 30 см, а студенти и дипломанти по скулптура ги вдигат в реален размер. Ателието на Петър Дойчинов даже се разбунтува. Има анкетна комисия. Оказва се, че всичко е \"ширпотреба\", че самият \"автор\" се е ограничавал само с указания и леки преправяния на фигурите. Скандалът е потушен. Най-добрият орелеф –  , на Любомир Далчев е съсипан от цензурата. Ето свидетелството на автора в текст съхранен у неговата племенница – Мария Далчева: Всичко това трябва да бъде разказано. Включително заради тези, които тепърва ще се вдигнат да бранят този \"шедьовър на българското изкуство\". А що се отнася до цялостната му съдба, тя наистина е въпрос на голям обществен дебат. През 2013 г., доколкото си спомням, Столичната община възнамеряваше да организира международен конкурс за \"доизграждане и развитие на публичните пространства на територията на Княжеската градина\". Идеологията (и вероятно поредната руска намеса) блокира това намерение. Мисля, че на този конкурс отдавна му е дошло времето. Дано някой си спомни и за проекта на големия български скулптор Александър Дяков. Той предвиждаше свалянето на фигурата \"Вечна дружба\", премахването на постамента и поставянето там на ръка, събрана в жест на молитва. И покаяние. Нека не забравяме за този жест и за това възможно решение, когато се отнася до един паметник на колективното ни унижение като народ и като нация.", "date": "2019.09.28", "title": "София и паметникът на унижението"}
{"url": "https://www.dnevnik.bg/zdrave/2019/09/28/3969548_knsb_gotvi_nacionalen_protest_na_medici_prez_oktomvri/", "text": "Около 7 хил. здравни специалисти се очаква да излязат на национален протест на 7 октомври, организиран от три организации, предаде БГНЕС. Президентът на КНСБ Пламен Димитров припомни, че на 12 май миналата година бе свикан първият митинг – около 5 хил. души в центъра на София, с който бяха заявени исканията. \"Те започваха с всичко това, което после повече от година всички ние чуваме, виждаме в различни вариации и формати от различни и наши структури и други, да мотивират продължаващите вълнения в сектора, тъй като искането за заплати и към настоящия момент все още не е изпълнено навсякъде\", каза Димитров. Той заяви, че те смятат, че е дошло време за \"поредния наш, общ митинг-шествие, действие, които да мотивира, да канализира и да удари по масата и да каже: Стига толкова, край, оттук нататък трябва да се изпълнява това, което е договорено!\". Така че по думите на Димитров основната цел на националната протестна акция, която ще организират заедно на 7 октомври в София, има за цел да предложи конкретните механизми и да изиска от властта, с конкретните им предложения да стане възможно и да бъде изпълнено заплащането, което е договорено в колективния трудов договор. \"Според нас е възможно на две стъпки – първа сега, есента и втората с новия бюджет от началото на следващата година\", заяви Димитров. През последните месеци на два транша от централния бюджет бяха отпуснати около 30 млн. лв., с които да бъдат повишени заплатите на медицинските сестри. Ръководствата на болниците обаче предпочетоха да ги похарчат за други нужди, тъй като не могат да бъдат задължени да ги употребят по определено перо. \"На 7-ми ще кажем, че искаме решение на проблемите днес и то за всички, щото има лекари, които са също с ниско заплащане по 700- 800 лв., а ние в колективния трудов договор сме заложили друго. Ние не делим персонала, не искаме да го противопоставяме и казваме, че ако това не бъде решено, утре ще бъде късно\", каза вицепрезидентът на КНСБ и председател на Федерацията на синдикатите в здравеопазването д-р Иван Кокалов. Междувременно медицински сестри излязоха днес на протест в Карлово с настояване за по-високи заплати. Сега възнагражденията са между 720 и 750 лева. На митинга, организиран от Асоциацията на българските медицински сестри, бяха техни колеги от София, Пазарджик, Кърджали и Пловдив, съобщи БНР. \"Не сме получавали средства от клинични пътеки, заплатите ни са унизително ниски, работим допълнително и сме потънали в заеми, за да издържаме семействата си\", казаха медицинските сестри в оставка от детското отделение на карловската болница, които са подкрепени и от лекарите. \"Категорични сме, че няма да отстъпим от исканията си\", каза Щилияна Димитрова. В понеделник се очаква оставки да подадат и сестрите от вътрешното отделение. Крайно време е здравеопазването да престане да бъде здравеопасно, заяви на протестния митинг Мая Илиева, председател на асоциацията на българските медицински сестри. По думите й, моделът в лечебните заведения чрез търговски дружества е порочен и средствата не се разпределят адекватно. \"Тези пари отиват в едни хора, в едни определени завода за сметка на нас - медицинските специалисти, вас, пациентите и те стават милионери, за сметка на всички останали. Това е истината за здравеопазването в България\". Мая Илиева обвини синдикатите в здравеопазването, че не защитават съсловието. Шест сестри от детското отделение на Общинската болница подадоха на 13 септември предизвестия за напускане. Подкрепиха ги трима лекари от същото отделение. Ръководството на болницата обяви, че заплатите ще бъдат увеличени от 1 октомври със 100 лева, като всеки месец ще има и допълнително материално стимулиране. Сестрите обаче настояват минималната заплата да бъде фиксирана на 950 лева. Очаква се към протеста им да се присъединят медицински сестри от други градове в страната.", "date": "2019.09.28", "title": "КНСБ готви национален протест на медици през октомври"}
{"url": "https://www.dnevnik.bg/sviat/2019/09/28/3969550_prezidentut_na_afganistan_prizova_talibanite_da_uvajat/", "text": "Президентът на Афганистан Ашраф Гани призова днес представителите на движението на талибаните да уважат исканията на народа и да прекратят военните действия. Гани направи това обръщение след края на вота за нов държавен глава, съобщи БТА. \"Призоваваме талибаните да чуят гласа на народа на Афганистан, да спрат войната и да се върнат към мира\", заяви Гани в ефира на телевизионния канал \"Толо нюз\". Той допълни, че афганистанската избирателна комисия трябва, на свой ред, да оправдае доверието и да защити гласа на народа. Днес в Афганистан бяха произведени четвъртите президентски избори след падането на режима на талибаните през 2001 година. Изборният процес бе съпътстван от постоянни заплахи, отправяни от радикално настроени привърженици на талибаните. Представители на тяхното движение, което не признава законността на афганистанското правителство, обявиха в навечерието на вота, че планират да саботират гласуването и призоваха гражданите да не участват в изборите, припомня ТАСС. Надпреварата за президентския пост е между 14 кандидати, след като четирима се отказаха от участие. Сред тях са сегашният президент Ашраф Гани и ръководителят на изпълнителната власт Абдула Абдула, уточни Ройтерс. Първите предварителни резултати ще бъдат огласени най-рано 17 октомври, а окончателните не преди 7 ноември. Ако никой кандидат не е набрал 51 на сто от подадените гласове, ще има балотаж между класираните на първите две места. С цел да смутят изборния процес талибанските бунтовници извършиха днес няколко нападения срещу избирателни секции, но засилените мерки за сигурност предотвратиха големи инциденти.", "date": "2019.09.28", "title": "Президентът на Афганистан призова талибаните да уважат исканията на народа"}
{"url": "https://www.dnevnik.bg/bulgaria/2019/09/28/3969552_iadosanata_greta_tunberg_pred_oon_-_nai-chetenoto_v/", "text": "Най-четените статии в \"Дневник\" през седмицата. Справката е направена към 19 ч. на 28 септември: 1.  Ядосаната Грета Тунберг пред ООН: \"Вие откраднахте мечтите и детството ми\"  - 37 784 прочитания 2.  Електронните цигари вкараха в болница стотици американци - какво се знае досега  - 33 704 прочитания 3.  За лъжите и манипулациите по случая Полфрийман: Отворете закона   - 26 500 прочитания 4.  \"Когато ви омръзне да ви лъжат, може да ме потърсите, за да ви оправи някой футбола\"    - 19 895 прочитания 5.  Турският \"Пасат\" идва, \"Фолксваген\" подписва договор следващата седмица   - 18 229 прочитания 6.  Кандидатите за кметове в София: пълният списък   - 18 090 прочитания 7.  Лъгали са се тези, които смятаха, че с Цветанов е свършено  - 17 780 прочитания 8.  Илиана Раева: Омерзена съм до дъното на душата си, но съм горда с този отбор  - 17 255 прочитания 9.  Британският туроператор \"Томас Кук\" обяви фалит  - 14 467 прочитания 10.  \"Свалиха Сънчо – не показвал другата гледна точка\"  - 14 441 прочитания", "date": "2019.09.28", "title": "Ядосаната Грета Тунберг пред ООН - най-четеното в \"Дневник\""}
{"url": "https://www.dnevnik.bg/politika/2019/09/28/3969560_manolova_otkri_kampaniiata_si_s_priziva_da_ne_se/", "text": "Предизборната кампания на Мая Манолова започна от огромна зелена шатра в парка пред НДК. Около 200 души се събраха за подкрепа да я подкрепят в първите й стъпки на кандидат за кметския пост на София. Момичета раздаваха флаери, също оцветени в зелено и бяло. Логото на кампанията е \"Действаме\" и \"Решение има\".      В дъното на зелената шатра беше микрофонът и от там сочената за най-сериозен опонент на Фандъкова за кметския пост откри кампанията си със слово, в което няколко пъти повтори: \"Нека не се променяме! Променят се тези, които искат да са непременно на власт.\" Алчността и жаждата да се остане във властта не подбира средства – тя минава през човешки съдби, даже през явното нежелание на хората, каза Манолова и изреди свалянето на Силвия Великова от ефира на БНР, ареста на фотограф. \"Няма смисъл да се излива алчност и злоба от # КОЙ и от #ТОЙ\", многозначително натърти тя, но спря до тук. Тази реплика видимо увеличи интереса към събитието и разхождащи се из парка хора се поспряха да слушат. \"София не е град, който ще изтърпи задкулисието\", обърна се Манолова към тях. От другия край на парка обаче долиташе мощен тътен от озвучаването на голям спортен празник с демонстрации на източни бойни изкуства, озаглавен \"София - столица на спорта\". В подготовката си за кандидатурата тя очевидно приобщи всички протестни енергии в левия спектър – тук бяха Никола Вапцаров от комитета \"Лозенец\", протестиращ срещу небостъргача \"Златен век\", Войслав Тодоров, който брани зелените площи между блоковете в \"Младост\", \"Люлин\", \"Обеля\" и \"Овча купел\", майките на деца с увреждания... До тях, но по-отзад бяха лидерът на \"ДВижение 21\" Татяна Дончева, Велислава Дърева, Калоян Паргов и Ангел Найденов. Александър Томов стоеше малко изолиран. Тук бяха и Иван Гарелов, Светлана Шаренкова, Валерия Велева, Илиана Беновска.      \"Ще управляваме София честно, почтено и заедно\", обеща им накрая Манолова и получи ръкопляскания. Тя не каза и дума за управленската си програма и за приоритетите в нея.", "date": "2019.09.28", "title": "Манолова откри кампанията си с призива \"Да не се променяме\""}
{"url": "https://www.dnevnik.bg/bulgaria/2019/09/28/3969557_direktorut_na_bnr_suzira_sabotaj_v_mediata_video/", "text": "Директорът на БНР Светослав Костов не само не смята да подаде поисканата му от СЕМ оставка, но и е готов да си търси правата в съда, ако бъде освободен от поста. Това се разбира от интервю пред Би Ти Ви, излъчено в събота сутрин (виж видеото).  В средата на месеца подобна теза изрази премиерът Бойко Борисов, който видя в случващото се в радиото саботаж срещу правителството. (Повече по темата четете  тук .) След продължително мълчание, в петък след съобщението от СЕМ, че иска оставката му, той започна да говори пред медиите категоричен, че няма причини да я подава. В края на миналата седмица Костов не коментира в продължение на няколко дни темата за натиска, който му е упражняван и който е пренасял надолу към ръководството на \"Хоризонт\" за сваляне от ефир на водещата на сутрешния блок Силвия Великова и смяната на ресора й - съдебна система, където тя е известна с критичната си позиция към работата на прокуратурата. И след четири дни мълчание  публикува отворено писмо , в което обяви, че няма намерение да подава оставка и че СЕМ се използва от няколко човека за прокарване на лични интереси. Сега   бил използван като рупор \"за едни недоказани твърдения, за едни откровени лъжи и за неистини\", които чул по свой адрес. Посочва, че оставка би била отстъпление в момент, в който се правят проверки на радиото от прокуратурата и финансовия контрол. Той обяснява още, че ръководството на радиото продължава да работи, за да осигури нужните документи за целите на проверката на прокурорите.  и избягва отговора с обяснения, че е чул всякакви твърдения за себе си. Костов твърди, че не е бил и на среща в Борисовата градина със Силвия Великова, а случайно я срещнал там и само я поздравил, докато говорела с друг колега от радиото, която била в майчинство. В отговор на друг въпрос казва, че не може да се съгласи с твърдението, че в радиото е трудно да се работи и има напрежение и смята, че в медиата се работи в екип. На въпрос след като това е така налага ли се техническият директор да понесе отговорността за спирането на ефира за пет часа, Костов коментира, че иска да запази тази информация, която има по случая, за себе си за момента, в който приключи проверката на прокуратурата.  През 2001 г., при изтичането на мандата на един генерален директор започват същите протести и спиране на радиото. 18 години по-късно, при приключване на мандата на същия генерален директор, пак има протести и спиране на радиото. Не казвам нищо, не правя внушения – само факти\", коментира той имайки предвид Александър Велев, заемал поста преди него. Костов казва, че преди две години всички ресори на репортерите са сменени с изключение на този на Силвия Великова. Всичко по темата четете  тук .  ", "date": "2019.09.28", "title": "И директорът на БНР съзря саботаж в медиата"}
{"url": "https://www.dnevnik.bg/sport/2019/09/28/3969569_siti_stigna_do_truden_uspeh_kato_gost_na_evertun/", "text": "Шампионът във Висшата лига \"Манчестър сити\" продължава гонитбата с \"Ливърпул\" и не позволи на лидера да се откъсне още, след като спечели мача си от седмия кръг. \"Гражданите\" взеха трите точки при визитата на \"Евертън\", като срещнаха сериозни проблеми, за да спечелят с 3:1. Тимът на Пеп Гуардиола вкара два гола в последните 20 минути, с които стигна до трите точки. За \"Сити\" точни бяха Габриел Жезус в 24-ата минута, Рияд Марез в 71-ата и Рахийм Стърлинг в 84-ата. За \"Евертън\" се разписа Доминик Калвърт-Люин още в 33-ата минута. Победата е пета за \"Сити\" през сезона и тимът има 16 точки, като изостава с пет от \"Ливърпул\". Тимът отговори и след загубата в предишното си гостуване, когато загуби от \"Норич\". \"Гражданите\" поведоха в 24-ата минута след гол на Жезус. Бразилецът засече хубаво центриране на Кевин Де Бройне, като беше изпуснат от защитата на \"карамелите\". Само девет минути по-късно обаче \"Евертън\" изравни. След грешка в защитата на гостите топката стигна до Шеймъс Коулмън, който центрира, а на празна врата с плонж Калвърт-Люин вкара. През втората част по-добрият отбор на терена беше \"Сити\". \"Гражданите\" контролираха темпото, държаха повече топката, а имаха и повече ситуации. Въпреки това до последните 20 минути гол нямаше. В 71-ата Рияд Марез изпълни отлично пряк свободен удар, пращайки топката в далечния ъгъл на Джордан Пикфорд и се разписа. В 84-ата минута Стърлинг оформи крайния резултат. Той вкара с удар от воле, топката се отби в гредата и падна зад голлинията.", "date": "2019.09.28", "title": "\"Сити\" стигна до труден успех като гост на \"Евертън\""}
{"url": "https://www.dnevnik.bg/sport/2019/09/28/3969377_snimka_na_denia_surbiia_i_purviiat_balkanski_final_na/", "text": "Сърбия ще се бори за спечелването на трета европейска титла по волейбол за мъже, след като достигна до финала в Париж. Успехът дойте след победа с 3:2 (23:25, 25:23, 25:21, 17:25, 15:7) срещу домакина Франция. За пръв път във финала ще се изправят два балкански отбора, като  .", "date": "2019.09.28", "title": "Снимка на деня: Сърбия и първият балкански финал на европейско по волейбол"}
{"url": "https://www.dnevnik.bg/sviat/2019/09/28/3968688_afganistancite_izbirat_prezident_pod_pogledite_na_100/", "text": "Милиони афганистанци се очаква да отидат в събота до избирателните секции, за да гласуват за нов президент въпреки увеличаването на насилието в седмиците след провала на споразумението между САЩ и талибаните за спиране на най-дългата война на Америка. И след като талибаните предупредиха гласоподавателите да стоят далеч от урните. Президентът Доналд Тръмп вкара Афганистан в политическа несигурност, когато внезапно прекрати преговорите с бунтовниците. Кампанията за националните избори едва беше започнала, тъй като сделката с талибаните изглеждаше неминуема и всяко окончателно споразумение се очакваше да отложи изборите и да принуди президента Ашраф Гани да се оттегли. Сега изтерзаната от войната страна се изправя пред много предизвикателства за произвеждането на спорния вот. Гани, който е обвиняван в корупция и злоупотреба с власт, е водещият претендент. Най-сериозният му съперник е премиерът Абдула Абдула. Двамата споделяха властта през последните пет години в т.нар. правителство на единството, договорено от бившия държавен секретар на САЩ Джон Кери след изборите през 2014 г., белязани от обвинения в измами и корупция. В бюлетините са включени имената на 18 кандидати, повечето от които не са водили предизборна кампания и това поражда допълнително объркване. Ето някои проблеми, които будят безпокойство около изборите. Сигурност Неспирните атаки на талибанските бунтовници взеха десетки жертви последните седмици, вкл. при самоубийствените нападения в центъра на столицата Кабул и срещу предизборен митинг на Гани. Бунтовниците са предупредили избирателите (около 9.5 млн.) да не участват в гласуването. Гласоподавателите са изложени и на атаките на жестокия клон на \"Ислямска държава\", който действа предимно в източната част на страната. Афганистанската Независима изборна комисия е поискала охрана за 5373 избирателни секции, но агенциите по сигурността са казали, че не е възможно да бъде гарантирана безопасността на 410 секции, които в събота ще останат затворени. Полицаи и цивилни служители от разузнаването ще осигурят първия и втория кордон около избирателните секции. Последният, трети кордон, ще е от афганистанската армия. Една трета от приблизително 300 хилядите афганистански военни и полицаи ще бъдат дислоцирани за изборния ден. Корупция Вашингтон е изпратил заплашително предупреждение към всички кандидати да се държат прозрачно и честно. Последните президентски избори през 2014 г. бяха белязани от толкова нарушения, че не можа да бъде взето решение кой е победителят и се наложи намесата на САЩ. Международни наблюдатели казват, че сега САЩ няма да се намесват, а това поражда опасения, че загубилите кандидати и техните привърженици, много от които са добре въоръжени, ще оспорват резултатите. В опит да бъдат пресечени корупционни практики на изборите ще има около 100 хиляди наблюдатели, повечето от които са местни и обвързани с някой кандидат. Всеки от основните претенденти - Гани и Абдула - разполага с по над 26 хиляди наблюдатели, регистрирани за изборния ден. Разходите Според някои изчисления съботният вот и евентуалният втори тур ще струват 150 млн. долара. Афганистанското правителство ще плати 90 милиона, а международните донори - останалите 59 милиона. Какво следва Ако първият тур не излъчи ясен победител, ще има втори. За победа в изборите кандидатът се нуждае от 51 на сто от гласовете. Според афганистанския изборен закон решението за окончателните резултати трябва да бъде взето в срок от две седмици. Вторият тур е между двамата претенденти, събрали най-много гласове на първия. Мирните преговори Бившият президент на Афганистан Хамид Карзай предупреди, че изборите може да навредят на опитите за мирен край на 18-годишната война. Той призова за подновяване на преговорите на САЩ с талибаните. Увеличава се групата афганистански лидери, мнозина от които са противници на Гани, които се опасяват, че едни лошо протекли избори може да доведат до по-голямо разделение в страната, която и без това е дълбоко разделена по етнически признаци. \"Първо трябва да постигнем мир в Афганистан, а тогава да правим избори\", каза във вторник Карзай в интервю за АП. /БТА", "date": "2019.09.28", "title": "Афганистанците избират президент под погледите на 100 хил. наблюдатели"}
{"url": "https://www.dnevnik.bg/sport/2019/09/28/3969355_evropeiska_vecher_na_sporta_shte_se_provede_dnes_v/", "text": "За втора поредна година София ще отбележи \"Европейската вечер на спорта\". Събитието, което е част от инициативата \"София - Европейска столица на спорта\", ще се проведе днес от 16 до 21 часа. Целта на  \"НДК 360 - Европейска вечер на спорта\"  е да представи възможностите за спорт в столицата. Скоростното изкачване на Националния дворец на културата ще бъда една от най-вълнуващите дисциплини за деня. Събитието ще предложи още фасадно изкачване, спортно ориентиране, издигане с топловъздушен балон, демонстрации, игри и викторини. Регистрацията  може да се направи на място час преди началото на спортната програма. И тази година събитието ще подпомогне благотворителната кампания \"Витоша – достъпна за всички\" за изграждане на алеи и спортни площадки в планината за хора с физически увреждания.", "date": "2019.09.28", "title": "\"Европейска вечер на спорта\" ще се проведе днес в София"}
{"url": "https://www.dnevnik.bg/bulgaria/2019/09/28/3969398_liatoto_se_vrushta_tozi_uikend/", "text": "След няколкото типично есенни дни, съпроводили настъпването на астрономическата есен на 23 септември, от днес лятото се връща, като максималните температури ще приближат 30 градуса. Разбира се, сутрин и вечер ще е хладно, но през деня времето ще идеално за разходки, излети, активности на открито и дори за плаж. Според прогнозата на Националния институт по хидрология и метеорология днес над цялата страна ще е слънчево. В следобедните часове ще се появи слаб до умерен южен вятър, който ще повиши дневните температури и те ща се между 22 и 27°, в София 23. Над Черноморието ще бъде предимно слънчево. Ще духа до умерен южен вятър, като максималните температури на въздуха и водата ще са почти еднакви - 24°. Вълнението на морето ще е 1-2 бала. Над планините ще бъде слънчево с умерен вятър от запад-северозапад. Максималната температура на височина 1200 метра ще е около 17°, на 2000 метра - около 11°.      Утре температурите ще се качат с още градус-два, като дори минималните рядко ще падат под 10 градуса. В най-южните и най-северните части на страната по пладне термометрите ще показват до 28 градуса на сянка. Дори по морето на места ще е 27 градуса. Като температурата на морската вода остава без промяна. Все така идеално ще е времето и в планините, като на 1200 м. ще е около 20°, а над 2000 м около 11. Все пак в неделя не е изключено да има кратковременни заоблачавания, но валежи не се очакват. Поглед към седмичната прогноза показва, че лятото в първите дни на есента ще се задържи до сряда. В четвъртък се очакват валежи, като максималните температурите ще паднат с 6-7 градуса до около 20 градуса.", "date": "2019.09.28", "title": "Лятото се връща този уикенд"}
{"url": "https://www.dnevnik.bg/detski_dnevnik/2019/09/28/3969226_za_obrazovatelniia_podhod_redjo_emiliia/", "text": "Днес в Морското казино на Варна  ще бъде представен за първи път в България италианският образователен подход \"Реджо Емилия\" . В конференцията ще участва и председателят на Международната фондация Reggio Children Клаудиа Джудичи. Подходът \"Реджо Емилия\" споделя някои от методите на \"Монтесори\" и валдорфската педагогика, но се различава с това, че не е конкретен образователен подход. В основата му стои формулирането на нови интерпретации и хипотези за ученето и преподаването, до които се стига чрез всекидневни наблюдения и преживявания на педагозите с децата. \"През призмата на  \"Реджо Емилия\" детето е компетентно, можещо, активно и непрестанно учещо се чрез взаимодействието си със средата и общността. На децата е позволено да следват собствените си интереси, но това не е изцяло спонтанен процес. Учителите са изследователи, които слушат, документират, анализират и внимателно надграждат процесите на учене, които децата сами инициират\", разказа за \"Дневник\" Нора Гавазова - създател на центъра за работа с деца \"Детската къща\" във Варна, където прилага италианския обучителен подход. Извън италианския град Реджо Емилия, откъдето произхожда, методът се използва в още 30 държави по света, от които САЩ, Германия, Швеция и Австрия. \"Той дава на децата възможност да изразяват себе си по многобройни начини - да задават въпроси, да общуват съзнателно, да творят\", обясни Гавазова и допълни, че до този момент в България има малко места, които работят с подхода, но има и такива, които искат да се преструктурират в тази посока. Друго важно при \"Реджо Емилия\" е, че обстановката в учебните центрове е близка до домашната, а учителите, родителите и децата работят заедно в процеса на обучение. Събитието се организира от Фондация \"Калейдоскоп\", които подкрепят и практикуват италианския обучителен подход.", "date": "2019.09.28", "title": "За образователния подход \"Реджо Емилия\", който дава на децата да изразят себе си"}
{"url": "https://www.dnevnik.bg/skorost/avtomobilna_industriia/2019/09/28/3968559_avtosalonut_vuv_frankfurt_otchete_chetvurt_milion/", "text": "Броят на посетителите на последното издание на автосалона във Франкфурт, което приключи на 22 септември, е спаднал с четвърт милион души в сравнение с предишното издание през 2017 година, съобщиха организаторите от германската автомобилна асоциация (VDA). През 2015-та салонът беше посетен от над 931 хиляди души, което се оказа и рекорд. Спадът беше предизвестен, тъй като още преди изложението да отвори врати се знаеше, че на него остсъстват 30 от традиционните участници, след които Toyota, Peugeot, Nissan, Fiat, Ferrari, Mitsubishi и други. Общият брой на изложителите пък спадна от 994 през 2017-та до 830.      Ситуацията се влоши, след като автосалонът попадна на мушката и на протестиращи срещу климатичните промени. Те нахлуха в залите по време на официалното откриване, а в следващите дни блокираха част от входовете към изложението. За да станата нещата още по неприятни, един от дните съвпадна и с организирания от Грета Тунберг Глобална климатична стачка, когато протестите бяха най-силни. Ситуацията обясни най-добре бившия шеф на \"Опел\" Карл Томас Нойман. В \"Туитър\" той написа, че шоуто е било бледа сянка на това, което трябваше да бъде. Той прави и прогнозата, че през 2021 година автосалон във Франкфурт няма да има.      На този фон позицията на президента на VDA Бернард Матес беше изненадваща. Той обяви, че асоциацията е доволна от интереса към автосалона. Матес подчертава, че отразяването в социалните мрежи е стигнало нови нива. Той все пак не скрива, че VDA ще търси промяна на формата на автосалона във Франкфурт, като ще се опита да го направи нещо като временен тематичен парк и в същото време изгради изложбени площи и в града, за да стигне изложението до повече хора. Спасяването на салона обаче ще е грижа на следващия председател на автоасоциацията, тъй като Бернард Матес обяви, че се оттегля.      Според медиите в Германия съдбата на автосалона ще се реши през пролетта. Обсъжда се дори преместване му от Франкфурт в Берлин, който се характеризира с младо население, с подчертан интерес към новите технологии, написа вестник Bild.", "date": "2019.09.28", "title": "Автосалонът във Франкфурт отчете четвърт милион посетители по-малко"}
{"url": "https://www.dnevnik.bg/evropa/2019/09/28/3965022_v_evroparlamenta_-_germancite_iskat_dumata_za_parite/", "text": "Холандски, шведски и финландски евродепутати са свръхпредставени (в сравнение с дела на представителите в Европейския парламент на тези държави) в Комисията по околна среда, здраве и безопасност на храните, което би дало на тези национални групи възможност да оказват по-голямо влияние върху климатичните политики на ЕС. Германците пък са силно представени в комисиите, занимаващи се с бюджетни въпроси. А френските евродепутати изглежда искат гласът им да се чува по правните теми. За какво говори съставът на комисиите в Европейския парламент и какво значение има той? Анализ на  VoteWatch  разкрива доминиращия дневен ред на отделните националности, както и за какво мислят, че ЕС може да бъде полезен. Разбивката по националности освен това помага да се разбере вероятното им ниво на влияние върху политики, определяни от ключови комисии. Приоритетите на Централна и Източна Европа Според проучването депутатите от Централна и Източна Европа са значително свръхпредставени в комисията по външни работи и особено в подкомисията по сигурност и отбрана. Те обаче са слабо представени в подкомисията по човешки права, която следи за спазването на човешките права извън ЕС. Това е ясен знак за различните външнополитически приоритети между Западна Европа и централната и източна част на континента – за първата приоритет е да насърчава една проактивна роля на ЕС на световната сцена, а за втората това е засилването на вътрешните отбранителни способности на съюза. Предполагаемата заплаха от Русия, нестабилността в постсъветското геополитическо пространство и търканията в НАТО са ключови източници на безпокойство за депутатите от Централна и Източна Европа, се казва в анализа. Освен това те имат засилен интерес към политики, засягащи вътрешния пазар, особено що се отнася до Комисията по вътрешен пазар и защита на потребителите и тази по заетост и социални въпроси – една от двете, оглавявани от евродепутат от тази част на Европа – Луция Дюриш Николсонова от Словакия. Социалните инициативи, минаващи през комисията по заетост, може да окажат силно влияние върху конкурентоспособността на икономиките в Централна и Източна Европа, тъй като хармонизирането на правилата за социална защита на ниво ЕС често се смята, особено от по-консервативните фракции, за заплаха. В същото време се наблюдава сравнително слаб интерес на евродепутатите от тази група държави към търговската политика на ЕС с чуждестранни партньори – те са слабо представени в Комисията по международна търговия. Какво иска Германия? Германците са силно представени в комисии, занимаващи се с бюджетни въпроси, по-конкретно Комисията по бюджети и тази по бюджетен контрол. Предвид че Германия е най-големият нетен вносител в бюджета на ЕС, германските политици явно искат да имат силен глас по въпроса как да се харчат парите. Досегашният германски еврокомисар Гюнтер Йотингер отговаряше именно за бюджетното портфолио. Решенията за финансиране за различни политически програми освен това биха позволили на германските евродепутати да окажат индиректно влияние и върху други политически области. Германците освен това са свръхпредставени в други взаимосвързани комисии, които оказват влияние върху няколко политически области, по-конкретно Комисията по правни въпроси. Макар тя да не се фокусира върху специфични въпроси, работи по правните последици от различни регулаторни мерки, но освен това се занимава и с въпроси, засягащи имунитета и привилегиите на евродепутатите. Германците обаче са слабо представени в най-голямата и една от най-могъщите комисии в Европейския парламент – тази по околна среда, обществено здраве и безопасност на храните. Ами французите? Най-силно присъствие на френски евродепутати има в Комисията по правни въпроси, за което допринася и високия дял френски представители с юридически опит. Френски политици има и в комисиите, занимаващи се с развитие (ключова за връзките с Африка), отбрана и селско стопанство. Силният фокус на френските представители върху въпроси около отбраната е отразен и в портфолиото на новия френски еврокомисар – Силви Гулар – включващо и отбрана. Французите обаче са слабо представени в Комисията по икономически и валутни въпроси, която е ключовото място в ЕП за тези, които искат да упражняват контрол върху икономическото управление на ЕС (данъчното хармонизиране и валутния съюз). Това са области, които френският президент Еманюел Макрон иска да реформира. Няма много французи и в Комисията по заетост и социални въпроси, която трябва да обсъжда подкрепяните от Макрон предложения за хармонизиране и централизиране на системите за социални политики на държавите членки. Отиващите си британски евродепутати Предвид че Великобритания иска да напусне ЕС, изглежда парадоксално, че британските евродепутати изглежда имат желание да обсъждат институционалното бъдеще на блока. Евродепутатите от Обединеното кралство са силно представени в Комисията по конституционни въпроси, където са най-голямата национална група. Те са силно представени и в ключови комисии, чиито решения вероятно ще повлияят на британската икономика – по рибарство, по икономически и валутни въпроси и по международна търговия. Слабо е присъствието им в Комисията по земеделие и развитие на селските райони (този сектор има по-малка роля в британската икономика в сравнение с други държави членки), както и в Комисията по заетост и социални въпроси, която се очаква да вземе ключови решения, засягащи единния пазар. Рибарство и земеделие за Италия Италианците са силно представени в комисиите, занимаващи се с рибарство и земеделие и селско стопанство. Макар техният фокус да е ограничен, те са доста влиятелни, защото се занимават с две политики на ЕС със значителна сила и финансиране. Други комисии със силно италианско присъствие са тези по конституционни въпроси и по бюджетен контрол. Малко са италианците в комисията по външни въпроси, както и в тази по граждански свободи, правосъдие и вътрешни работи, могъща комисия, която ще се занимава с бъдещото законодателство за миграция и убежище. Тези теми присъстват силно в италианския обществен дебат, особено що се отнася до необходимостта от реформа на европейската система за предоставяне на убежище, но италианците биха имали по-малко влияние в тази комисия, отколкото размерът на италианската делегация предполага. Испания - рибарство, човешки права, равенство между половете Значителен дял испански евродепутати има в по-съвещателните комисии като тази по външни въпроси (отразявайки портфолиото на испанския еврокомисар), човешки права и равенство между половете. Испанските евродепутати са силно представени и в комисията по рибарство, в тази по граждански свободи, правосъдие и вътрешни работи, която ще се занимава с ключови предложения за миграцията, граничния контрол и върховенството на закона. Там е и мястото, където може да се обсъждат въпроси, засягащи каталунската криза. Слабо е представителството в двете комисии, занимаващи се с бюджетни въпроси. Предвид че разликата между това, което Испания получава, и това, което внася, в бюджета на ЕС, е малка, бюджетните дискусии изглежда предизвикват слаб интерес сред испанците. Полша и Румъния - бюджет За разлика от испанските, полските и румънските представители проявяват силен интерес към бюджетните комисии. Поляците са силно представени в тази по бюджети, а румънците – в комисията по бюджетен контрол. Предвид че еврофинансирането играе важна роля в икономиките на двете държави, е разбираемо техните евродепутати да искат да имат думата за бъдещия общ бюджет на блока. Интересно е да се отбележи, че полските евродепутати са силно представени и в Комисията по развитие, както и в тази по права на жените и равенство между половете. Това частично компенсира цялостното слабо присъствие на евродепутати от Централна и Източна Европа в тези две комисии. Например няма румънци, българи или чехи. Докато резултатът от дискусиите там обикновено облагодетелства по-прогресивната част на политическия спектър, по-консервативните възгледи на полски евродепутати се очаква да подействат като контратежест. Има няколко комисии, в които поляци изобщо не присъстват. Например в тази по рибарство, въпреки че Полша граничи с Балтийско море. Това може да се обясни с факта, че тежестта на рибарството в полската икономика е по-малка в сравнение с тази на сектора в Южна Европа (Италия, Испания, Португалия) и Великобритания. В тази комисия няма и нито един румънец, въпреки достъпа на Румъния до Черно море. Няма румънски и полски евродепутати и в комисията по правни въпроси, което допринася за слабото представителство на евродепутатите от Централна и Източна Европа в нея.", "date": "2019.09.28", "title": "В Европарламента - германците искат думата за парите, източноевропейците - за отбраната"}
{"url": "https://www.dnevnik.bg/hrana_i_napitki/2019/09/28/3967108_zaeshko_sus_sabaion_i_asperji/", "text": "                         Пригответе дюксел от печурки – нарязани на много дребни кубчета заедно с чесъна и шалота. Сотирайте всичко и деглазирайте с бялото вино. Гответе, докато омекнат и добият консистенция на паста. Сотирайте в отделен тиган спанака. Разстелете върху прозрачно фолио 3 листа прошуто и отгоре – заешкото. Овкусете, напълнете със сотирания спанак и дюксела от печурки и завийте на стегнато руло. Гответе sous-vide за 30 минути на 63˚C, след което шокирайте в ледена вода. Запечатайте в нагорещен тиган с малко мазнина, нарежете и аранжирайте чинията. Овкусете заешките котлети, намажете с горчица и оставете в хладилник да се мариноват. През това време подгответе билковата коричка – блендирайте галетата и билките до получаване на зелени трохи. Котлетите оваляйте в трохите и печете 5-6 минути на 200˚C. Сърцето и дроба овкусете и сотирайте в масло, заедно с чесъна и мащерката. Сърцето панирайте в предварително подготвена темпура, оцветена с малко червен пипер. Всички продукти за сабайон бъркайте интензивно в касерол на ниска температура. Сосът е готов, когато спре да се разлива по обратната страна на потопена в него лъжица. Брашното, морската сол, пепелта и белтъка, смесени с вода, омесете до получаването на тесто. Разстелете, сложете по средата лилавия картоф, чесъна и мащерката. Запечатайте добре, като е важно да няма дупки в тестото. Печете за 45 минути на 180˚C. Готовия картоф нарежете на парчета с дебелина около 1 см, от които с ринг изрежете кръгчета. Сварете карфиола в подсолена вода. Блендирайте с млякото и 20 г от маслото. Готовото пюре карамелизирайте с останалото масло в тиган на средновисока темпуратура за около 8-10 минути. Минете през фина цедка. За заешко роле 200 г заешко 100 г печурки 40 г шалот 3 г чесън 20 мл бяло вино 20 г масло 100 г спанак 40 г прошуто сол и пипер 1 заешки котлет 10 г горчица 40 г галета 30 г пресни билки (магданоз, мащерка, див лук, розмарин) сол и пипер 1 заешко сърце 1 заешки черен дроб 20 г масло темпура червен пипер мащерка, чесън и сол 2 бр. жълтъци 20 мл бяло вино 30 мл фреш от аспержи 20 г рагу от аспержи 3 г захар мащерка, чесън и сол 1 лилав картоф 300 г брашно 300 г морска сол 1 белтък 80 г пепел от въглища мащерка и чесън 200 г карфиол 80 г масло 40 мл мляко сол и бял пипер", "date": "2019.09.28", "title": "Заешко със сабайон и аспержи"}
{"url": "https://www.dnevnik.bg/sport/2019/09/28/3969250_iskash_dete_no_gubish_sponsori_-_trudniiat_izbor_na/", "text": "                         Години наред това послание е като сигнална лампа за жените в спорта. Постепенно някои състезателки в леката атлетика надигнаха глас в търсена на промяната и я постигнаха. Но колко трудно е да бъдеш едновременно професионален спортист и жена, която иска да роди? Заплащането в спортовете като бягането на къси и дълги дистанции се различава драстично спрямо по-популярни спортове като тенис, футбол, баскетбол и др. Спортистите на пистата не получават заплати, като доходите им са главно от спонсорските договори с големите доставчици на екипировка. Най-често тези споразумения са свързани с постигането на определени резултати в състезанията. Контузиите са част от спорта и повечето спонсори проявяват разбиране, но рядко жените спортисти могат да се откъснат от заниманията си и да родят дете. \"Бременността е целувката на смъртта за един атлет. Нямаше начин да кажа на \"Найки\", че съм бременна\", казва американката Фийби Райт, която беше спонсорирана от компанията от 2010 до 2016 г. Много спортисти подеха вълна от протести заради това, че спонсорите не им гарантират заплащане при бременност. Най-остра беше националната шампионка на САЩ на 800 м Алисия Монтано, която обвини \"Найки\" в лицемерие. В рекламната си кампания \"Мечтай лудо\" компанията защитава индивидуалността на жените и равенството между половете в спорта. Според Монтано от \"Найки\" са показали точно обратното в нейния случай. \"Спортната индустрия позволява на мъжете да имат пълна кариера, докато ако жената реши да има бебе, това я изтласква в разцвета й. Когато казах на \"Найки\", че искам да имам бебе по време на кариерата ми, те ми отвърнаха: \"Просто договорът ще бъде в застой и ще спрем да ти плащаме\", казва Монтано. За състезателката на 10 000 метра Кари Гаучър също е имало сложна дилема – да влезе бързо във форма след раждането или да бъде близо до сина си. Докторът ѝ дори я посъветвал да избере дали да бяга близо по 200 км на седмица или да кърми детето, като тялото ѝ не може да се справи и с двете. Носителката на шест златни олимпийски медала Алисън Филикс също беше сред тези, които надигнаха глас. Вълната на недоволство накара \"Найки\" да вкара 12-месечен период на защита при бременност, като това времетраене беше удължено на 18 месеца. Постепенно темата за заплащането при бременност при жените престава да бъде табу. Други големи компании също последваха примера на \"Найки\" и осигуряват защита на жените, които искат да имат деца по време на състезателната си кариера.", "date": "2019.09.28", "title": "Дете или кариера: как жените в атлетиката се борят за правото да са майки"}
{"url": "https://www.dnevnik.bg/kultura/2019/09/28/3969378_filmovata_zlatna_roza_vuv_varna_zapochna/", "text": "Снощи във Варна бе открито 37-ото издание на фестивала на българския игрален филм \"Златна роза\", който тази година дава поредната все по-силна доза качествено кино, на което публиката да се наслади, съпътствана от мириса на море. Изданието бе открито с прожекция на копродукцията на Италия, Холандия и Канада \"Лалета, любов, чест и колело\" и в оставащите дни до 4 октомври в конкурсната му програма ще бъдат представени 13 пълнометражни и 17 късометражни филма. Има и два фокуса с италианско и българско кино. Като съпътстващи събития ще бъдат организирани няколко професионални срещи и кръгли маси на теми като \"Авторски и продуцентски права\", организирана от \"Филмаутор\", \"Вертикално кино\", представено от италианските гости на фестивала. Във\"Филмова музика\" ще бъде представена Европейска академия за изящни изкуства и \"Продуцентски практики\".ще предложи и балкански и смесен фокус в рамките на програмата \"Открити хоризонти\". Освен програмата, журито също е пъстро откъм личности и народности. Председател на пълнометражните оценители е режисьорът Милко Лазаров, чието име често се чува и споменава в последно време след като неговият втори игрален филм \"Ага\" се превърна в българската кандидатура за наградите \"Оскар\" за чуждоезичен филм. В оценяването ще го подкрепят още Емил Христов, Жорета Николова, Рената Санторо, Харвое Хрибар. В категорията късометражно кино председател на журито е режисьорът Андрей Паунов заедно с Анна Вълчанова и Йошику Минешава.  Заглавията, които ще се борят за отличието, имат всички необходими филмови \"бодли\", за да бъдат удостоени със \"Златна роза\", но сред претендентите има някои, които ще си заслужава да видим и заради тяхното премиерно стъпване на българска земя или пък актуалния им успех по други фестивали. Такива са например вече отличените в Европа   на Стефан Командарев и \"Бащата\" на Кристина Гроздева и Петър Вълчанов. Новото заглавие на Командарев е с прожекция на 1 октомври. Това ще е първата му официална среща с българската публика, след което от 8 ноември тръгва по кината в страната. Филмът взе две от най-престижните награди на кинофестивала в Сараево - за главна женска роля на Ирини Жамбонас и наградата на Cineuropa за \"изключитлено постижение в европейската аудиовизуална култура\". пък вече привлече вниманието на кинокритиката по света, след като спечели голямата награда \"Кристален глобус\" на чешкия фестивал Карлови Вари, а след това бе включен и в програмата \"Съвременно световно кино\" на фестивала в Торонто. Друго заглавие, което фестивалът представя малко преди да тръгне по кината, е  \" на режисьора Станислав Дончев с участието на Ирмена Чичикова. Завладяващата история за една майка, която пише измислени писма от бащата на осемгодишния си син, който вярва, че той е на експедиция, е на сценарния екип Теодора Маркова, Невена Кертова и Георги Иванов. Те вече имат позитивен опит с фестивала, след като миналата година спечелиха публиката и награда \"Златна роза\" с \"Дъвка за балончета\".      Почти успоредно с премиерата си на испанския фестивал \"Сан Себастиян\",   на Светла Цацаркова по неин съвместен сценарий със Светослав Овчаров ще претендира и за наградата във Варна. Филмът събира режисьорката с актрисите от нейния дебютен филм \"Жажда\". Пред \"Варайъти\" тя признава, че филмът всъщност е история за нея самата. \"\"Сестра\" е любовно обяснение към хората, които живеят такива привидно незабележими животи\", казва тя пред изданието по повод поетото от лондонска компания разпространение на филма. А след Варна той ще се отправи и към фестивалите в Лондон, Варшава и Гьотеборг. Друго интересно заглавие е новото творение на тандема на Весела Казакова и Мина Милева  , който бе номиниран за \"Златен леопард\" и \"Сърцето на Сараево\". Той разказва за българско семейство, което влиза в конфликт с съседите си в общински блок в мултикултурния квартал Пекъм, югоизточен Лондон, които живеят на социални помощи. Появата на котката разкрива за българите една непозната картина на Великобритания и лавината от социални несправедливости ще принуди главната героиня да вземе важно решение за живота си. Всички пълнометражни филми от конкурсната програма може да бъдат видяни  тук . Претендентите в  късометражната категория  са не по-малко интересни. Съпътстващата програма ще включи и прожекция на \"Един киноман в началото на века\" в памет на покойния кинокритик Георги Ангелов, а всичко останало от нея е  тук .", "date": "2019.09.28", "title": "Филмовата \"Златна роза\" във Варна започна"}
{"url": "https://www.dnevnik.bg/politika/2019/09/28/3969416_izborna_hronika_sds_se_oplaka_ot_krajba_na_imeto_na/", "text": "                         Съюзът на демократичните сили изразява възмущението си от наглата кражба на името на партията и лъжата, че подкрепя Иван Кадев за кмет на Банско, съобщи партията до медиите. На предизборен материал на въпросния кандидат, наред с БСП, \"Демократична България\" и други формации, фигурира и СДС като партия, която го подкрепя. Това е манипулация и подвеждане на избирателите и ние ще сезираме ОИК Банско по случая, обявяват от съюза. Посочват, че \"категорично подкрепят\" за нов мандат досегашния кмет на Банско Георги Икономов, издигнат от ГЕРБ. В съобщението се припомня решение на Националния съвет на СДС, според което е невъзможно местните структури да се коалират или да издигат общи кандидати с основния ни политически опонент БСП.", "date": "2019.09.28", "title": "Изборна хроника: СДС се оплака от кражба на името на партията"}
{"url": "https://www.dnevnik.bg/sport/2019/09/28/3969425_otborut_na_mercedes_vuv_formula_1_e_uvolnil_slujiteli/", "text": "Обиди на расистки обиди към служител от мюсюлмански произход са довели до уволнения на четирима души от отбора на \"Мерцедес\" във Формула 1. Служители в завода в Бракли, графство Нортхампшир, са отстранени от работа, след като са нарекли свой колега \"терорист\". По непотвърдена информация става въпрос са служители в IT отдела на световните шампиони. Бил е използван обиден език и расистки обиди в зоната за пушене в завода. Смята се, че служители в завода дори са направили анкета, в която залагат когато мъжът от мюсюлмански произход ще наруши поста по време на религиозния празник Рамадан. Заради тези случаи четирима души са били уволнени през август, а други трима са наказани за нарушаване на \"политиката за разнообразие\". \"Вътрешно разследване показа нарушаване на политиката и правилата на нашата организация. Предприети са незабавни мерки срещу това неприемливо поведение. Разнообразието на нашите служители е силата на \"Мерцедес\", коментира говорител на отбора. Световният шампион Люис Хамилтън, който кара за \"Мерцедес\", е първият цветнокож пилот във Формула 1.", "date": "2019.09.28", "title": "Отборът на \"Мерцедес\" във Формула 1 е уволнил служители заради расистки обиди"}
{"url": "https://www.dnevnik.bg/sviat/2019/09/28/3968989_zashto_greta_tunberg_moje_da_ne_vzeme_nobel_za_mir/", "text": "Шведската тийнейджърка Грета Тунберг си спечели милиони почитатели с критиките, които отправи към световните лидери, че не полагат достатъчно усилия в борбата с климатичните промени, както и заради упреците й към почитателите на пътуването със самолети. Всичко това привлече нови последователи за нейната кауза, но може да й коства Нобеловата награда за мир, отбелязва агенция \"Ройтерс\". Тунберг е една от малцината, чиято  номинация стана известна , преди самото оповестяване на лауреатите през октомври. Тя е фаворитка на букмейкърите за спечелване на отличието. Ако това стане, тя ще бъде най-младият лауреат, който едва на 16 години ще получи наградата, печелена от  Нелсън Мандела ,  Джими Картър  и  Михаил Горбачов . Грета ще бъде и първата, която ще спечели отличието заради екологична кауза, след като вицепрезидентът на САЩ  Ал Гор  го получи през 2007 г., заради това че привлече вниманието върху климатичните промени. Но това, че Грета порицава например онези, които  пътуват със самолет,  настройва срещу нея някои хора. А това, че една тийнейджърка си позволява да критикува световни лидери настройва срещу нея други хора. Докато либералите гледат на Грета като на храбро момиче, което казва истината за климатичните промени, критиците от десницата я обрисуват като лъжкиня или като лицемерка, намекват, че нейните родители я манипулират, или пък я представят като водачка на социалистическа конспирация. Според Свере Лодгор, който беше член на Нобеловия комитет от 2003 г. до 2011 г., отдавна не е връчвана  награда за мир  за климатичната кауза така, че това увеличава шансовете на Грета, но проблемът идва от това, че тя порицава и засрамва пътуващите със самолети, а срамът не е конструктивен начин, за да накараш някой да направи промяна и това намалява шансовете й за наградата. Грета вече отхвърли твърденията, че някой й плаща или, че е използвана от някого. Още през февруари тя написа във \"Фейсбук\", че зад нея няма никой. Тогава тя сподели, че дори нейните родители далеч не са били защитници на каузата за климата, преди тя да ги запознае със ситуацията. Преди пет години пакистанската тийнейджърка  Малала Юсуфсай,  защитаваща каузата на образованието за всички, получи Нобеловата награда за мир на 17 години, но нейната кандидатура не беше толкова противоречива, колкото е тази на Тунберг. При разглеждането на кандидатурата на шведската активистка Нобеловият комитет ще отчете, че е огромно бреме да се връчва такова отличие на тийнейджър, ще вземе предвид възрастта на Грета и ще обмисли как тя би се справила с още по-голямо обществено внимание, в случай че вземе наградата. Комитетът може да реши да намали бремето на очакванията от \"лауреатката\" Тунберг, като сподели наградата между нея и някой друг, но може и да реши и, че нейното поведение показва, че тя е по-зряла, отколкото връстниците си. Освен Тунберг други водещи претенденти могат да бъдат папа Франциск, \"Репортери без граници\",  Комитетът за защита на журналистите , Агенцията на ООН за бежанците и ръководителят й Филипо Гранди или етиопският премиер Абий Ахмед заради постигнатото помирение на страната му с Еритрея и заради усилията му за постигане на повече демократични свободи в Етиопия. /БТА", "date": "2019.09.28", "title": "Защо Грета Тунберг може да не вземе Нобел за мир"}
{"url": "https://www.dnevnik.bg/sport/2019/09/28/3969400_snimka_na_denia_poletut_na_mirela_demireva_v_doha/", "text": "Мирела Демирева е първият български финалист на световното първенство по лека атлетика в Доха, Катар. Тя записа 194 сантиметра във високия скок и в понеделник ще участва във финала. \"За понеделник – скачам за златен медал. В противен случай не виждам изобщо смисъл да влизам в състезанието\", каза Демирева.", "date": "2019.09.28", "title": "Снимка на деня: Полетът на Мирела Демирева в Доха"}
{"url": "https://www.dnevnik.bg/bulgaria/2019/09/28/3969418_durjavata_durji_otvlechen_polfriiman_obiavi_advokatut/", "text": "Освободеният условно предсрочно от затвора австралиец Джок Полфрийман няма никакво правно основание да бъде задържан в страната и би трябвало да може веднага да я напусне. Това обяви в ефира на БНТ адвокатът му Калин Ангелов. Посочи, че Полфрийман има издаден паспорт (а не пасаван, както каза  вчера в интервю  самия Полфрийман - бел. а.), който се намира в консулската служба. Българските власти разполагат с копие на паспорта. Според мен той трябва да напусне България веднага, но нашата държава го държи отвлечен. И Сталин така държеше хора, формално, обаче ги държеше, обясни адвокатът. Няма правна пречка Полфрийман да напусне България, обяви и другият участник в предаването - юристът Петър Николов. По-късно пред журналисти в Плевен вътрешният министър Младен Маринов обяви, че забраните на прокуратурата на австралийския гражданин Полфрийман за напускане на страната са две - във връзка с досъдебното производство и във връзка с изтърпяване на наказанието \"Лишаване от свобода\". Той уточни, че това, което се случва по отношение на съдебния процес не е от компетентността на МВР, съобщи БТА. \"В момента австралийският гражданин Полфрийман се намира в дома на дирекция \"Миграция\" в Бусманци, тъй като по отношение на него директорът на Дирекция \"Миграция\" е издал заповед за принудителна мярка \"експулсиране от страната\", която е в процес. Допълнително по отношение на въпросния гражданин на Австралия има две забрани, наложени от прокуратурата, за напускане на Република България, така че когато всичките условия бъдат изпълнени, ние ще приключим и с тази мярка за експулсиране на лицето\", подчерта министърът. Той добави, че вчера са получили призовка от Върховния касационен съд, която трябва днес да бъде връчена на Полфрийман за явяването му на заседанието, което е насрочено за 23 октомври. До момента до който има такива забрани няма как да довършим процедурата за експулсиране, каза министър Младен Маринов. Адвокат Ангелов, който в разговора се разбра, че не получава хонорар по този казус, обясни, че Полфрийман сам си е търсел занимание в затвора, което би трябвало затворът да осигури, за да дава възможност на осъдените да се поправят - отглеждал е кокошки и пчели. По адрес на съдебния състав, определил предсрочното условно пускане на Полфрийман, адвокат Ангелов коментира, че има два вида съдии - смели и страхливи. \"Страхливите съдии няма да изпълнят закона, защото знаят и виждат какво ще им се случи. Смелите съдии ще кажат: На мен не ми пука, важното е да изпълня закона, защото аз имам съвест.\" Посочи, че има други случаи на много по-ранен етап предсрочно освободени от затвора, но посочи, че че това няма отношение към постановките в закона, които са спазени. В момента Полфрийман беше метнат на обществото, защото в следващия месец предстоят два важни избора (за кметове и за главен прокурор - бел. а.) - и той се ползва за да се нагнети цялото общество и някой има голям интерес от това, анализира ситуацията адвокатът. Адвокат Ангелов цитира несъответствия по делото, благодарение на които \"Джок Полфрийман успя да види най-грозната страна на българската правна система и общество\". Той анализира, че голямата борба в момента в България е, че едната страна в процеса - прокуратурата, иска изцяло да се наложи върху другата страна - гражданите, завладявайки съда. Това е големият проблем, обяви той. Според него  позицията на съдийската колегия на Висшия съдебен съвет  по случая ще бъде изучавана след време като най-гнусното измиване на ръце в историята. ", "date": "2019.09.28", "title": "Държавата държи отвлечен Полфрийман, обяви адвокатът му (допълнена)"}
{"url": "https://www.dnevnik.bg/zelen/2019/09/28/3969436_blizo_polovin_milion_dushi_demonstriraha_za_klimata/", "text": "Близо половин милион души преминаха на шествие по улиците на Монреал заедно с  шведската екоактивистка Грета Тунберг  в рамките на поредната \"световна стачка за климата\", предаде Франс прес, като се позова на организаторите, цитирана от БТА. \"Това не само е най-голямата демонстрация в историята на Квебек, но и най-голямата демонстрация за седмицата по света\", обяви пред множеството природозащитникът Франсоа Жофроа. Самата Грета Тунберг каза: \"Най-малко 500 хил. сме. Може да сте горди от вас!\" Полицията не посочи конкретни числа. 16-годишната шведка, която се превърна в емблема на надигналото се глобално движение за климата, отбеляза, че \"няколко милиона\" души са демонстрирали по целия свят този петък. \"Ще продължим да го правим, докато ни чуят\", обеща Грета Тунберг под овациите на множеството. \"Стачката за климата\" миналия петък е събрала по последни данни общо над 6.6 милиона участници, каза шведската тийнейджърка. Организаторите съобщават до момента за над 4 милиона демонстранти днес, отбелязва Франс прес. Грета Тунберг отвърна на критиците, сред които президентът на САЩ Доналд Тръмп, предадоха Асошиейтед прес и \"Ройтерс\". \"Предполагам, че те трябва да усещат, че техните възгледи за света, интереси или каквото и да било. . . са заплашени от нас. Станахме прекалено шумни за хората, за да се справят с нас, затова се опитват да ни накарат да замълчим. Трябва да възприемем това като комплимент\", каза шведската тийнейджърка. Тази седмица Тръмп се подигра на Грета Тунберг, а канадският депутат Максим Берние я нарече паникьорка и психически нестабилна. Огромната демонстрация в Монреал се проведе на фона на среща в канадския град на Международната организация за гражданска авиация, на която се обсъждат начини за намаляване на влиянието на сектора върху климата. В момента на пътническите полети се пада дял от 2,5 процента от въглеродните емисии. Очаква се обаче броят на пасажерите да се удвои до 2037 г., така че експерти предупреждават, че емисиите от гражданската авиация ще се увеличат, ако не бъде направено нещо, отбелязва \"Ройтерс\". Протестите за климата вчера се проведоха по целия свят. Те започнаха в Нова Зеландия и стигнаха чак до Великденския остров. Над 100 000 души се събраха в Рим. Те издигнаха лозунги като \"Променете системата, не климата\" или просто \"Бъдеще\". В Лисабон португалската полиция принуди стотици демонстранти да напуснат една от главните улици след мирен протест с участието на хиляди младежи по-рано вчера. \"Няма планета Б\", предупредиха участници в проявата.", "date": "2019.09.28", "title": "Близо половин милион души демонстрираха за климата заедно с Грета Тунберг в Монреал"}
{"url": "https://www.dnevnik.bg/sviat/2019/09/28/3969433_specialniiat_pratenik_na_sasht_za_ukraina_podae_ostavka/", "text": "Кърт Волкър, специалният пратеник на Държавния департамент на САЩ за Украйна, подаде оставка от поста. Името му се появи в трупащите се свидетелства, че президентът Доналд Тръмп е оказвал натиск над Украйна да разследва основния му опонент Джо Байдън. Няма публично разпространени мотиви за внезапната оставка, но американски медии цитират свои запознати източници, според които Волкър вече смятал, че не може ефективно да върши работата си в новата ситуация. Това е първата оставка в администрацията след началото на разкритията за действия на Тръмп, адвоката му Руди Джулиани и служители на Белия дом, предизвикали проверка за започване на процедура за отстраняване на президента от власт. Волкър ще бъде извикан да свидетелства пред комисия на Камарата на представителите в четвъртък. Държавният секретар Майк Помпео вече е първият официално извикан да свидетелства в разследването. Волкър е бивш представител на САЩ в НАТО и позицията му бе свързана с почасова и безплатна работа в помощ на властите в Киев в конфликта им с Русия. Но според доклад до главния инспекторат на американското разузнаване той бе посочен като първият, който се е заел да обяснява на Украйна какво да направи, за да изпълни желанието на Тръмп. Според \"Ню Йорк таймс\" новият президент и правителство на Украйна са го помолили в началото на лятото да им помогне да установят контакти с Джулиани. Сега бившият кмет на Ню Йорк твърди, че осемте му разговора с Волкър и комуникациите помежду им показвали, че е действал от името на Държавния департамент. В действителност нито Белият дом, нито Държавния департамент са поемали подобна инициатива. В ситуацията бе замесен и постоянният представител на САЩ в Европейския съюз Гордън Саундланд, който е съпровождал Волкър при първата му среща с властите в Киев на 26 юли, ден след телефонния разговор на Тръмп с новия президент Володимир Зеленски. \"Те общо взето знаеха всичко, което правя, така че то беше сторено с одобрението и по молба [на американската администрация]\", настоява сега Джулиани, според когото заслужава благодарности, а не критики, че е премахнал проблем между двете страни. Но в петък от Държавния департамент заявиха, че адвокатът е действал \"като частно лице и от позицията си на адвокат на президента Тръмп - той не говори от името на американското правителство\". Волкър е с репутацията на опитен дипломат, който стори много за изграждане на добри отношения между Зеленски и властите във Вашингтон и оставката му - заедно с напускането през последните месеци на Фиона Хил и Дан Коутс и липсата на посланик в Киев - оставя САЩ с малцина добри познавачи на ситуацията в Украйна и ролята на Русия. Той е изпълнителен директор на базираният във Вашингтон Институт за международни лидери \"Джон Маккейн\" към щатския университет на Аризона.", "date": "2019.09.28", "title": "Специалният пратеник на САЩ за Украйна подаде оставка"}
{"url": "https://www.dnevnik.bg/analizi/2019/09/28/3969379_dva_ostri_kamuka/", "text": "Два остри камъка брашно не мелят! Казва го народната мъдрост. Буквално в рамките на тази мъдрост е и последното изпитание, което ни пристигна от съседна и приятелска България. Кои са тези два остри камъка? Това са \"югославизмът\" у нас и \"живковизмът\" при тях. Това е така добре управляван и съвършен сблъсък, че няма шанс да получим брашно от тази мелница. Дори и ръжено. За пшенично - абе изобщо да не приказваме. Това са на пръв поглед толкова люти противници, а всъщност са двама братя. Но най-важно е в Македония същите да се покажат като първи врагове! Тези двама братя са управлявани от един и същи център, там горе към северните степи. Там е шефът им. Той е фино момче, обича водка и да си играе с мелницата. Балканската мелница, разбира се. Защо са толкова остри камъните? Защото нарочно са такива избрани. Нарочно така са създадени. Гледаш - мелят, въртят, а брашно няма. Пшеницата отива във водата. Но има една дълбока истина. Това е емоцията на македонците към югославизма и на българите към живковизма. Причината за това е бедата, духовна и материална, в която днес живеем гражданите и на двете дърэави. В Македония историята е по-проста. Тук преходът никак не ни оставя. Трае и трае, проклетият. Факт е, че голяма част от гражданите живееха по-добре по времето на югославизма, отколкото днес. Това е прагматично чувство. Мотивира го романтизъм, Това го разбирам. Започнах да имам разбиране, сега на по-възрастни години. Като по-млад не го разбирах. Имам само лични лоши спомени от тази Югославия. Но чувствата на македонците, които уважават този югославизъм, ги разбирам. От другата страна емоциите на българите към живковизма лягат на тази основа. Днес България е членка на ЕС, с изключително по-висок стандарт от онази съветска България. Тогава откъде тази мания на българите по живковизма? Би трябвало да са го потиснали у себе си. Да са забравили. Но там не е толкова просто. Там шефства големият брат. Там работите са много, много сложни. До такава степен, че нямат възможност да прогледнат. Живковизмът им е наложен като философия на живот. Просто като историческа истина, която така е приета и не трябва да се променя. В този смисъл и голяма част от тезите за българския национален интерес, които идват от София, са погрешни, основават се на гол живковизъм. Разбира се, и нашата историческа истина е голо югославянство. Но българите подредиха работата за ЕС, подредиха стандарт, колкото - толкова, а после се върнаха на Живковата философия. При нас, обратно, крачка не мърдаме от югославизма и упорито си защитаваме \"югославянския стандарт\". Проблемът не е в стандарта. Проблемът е в призмата за гледане на реалността на двата остри камъка. Единият има една истина за македонците, другият - друга истина. Когато започнат да мелят, това е лудница, не е мелница. В това за \"избистряне на истината\". Тотална лудница. Твърди югослависти и каменни живковисти брашно не мелят! Простете, не искам да ме замеряте и едните, и другите, знам колко ви е тежко, но истината, драги приятели, от \"двете страни\" на комисията. Опитвате се да направите невъзможното, да направите обратното да народната мъдрост. Два остри камъка да мелят брашно? Чудо да видиш! Ясно е сега, че не нападам югославянизма на едните и живковизма на другите. Моля ви да ме пощадите от тази дискусия. Живейте в своята философия на \"изми\". Имам опит и двете страни да ви известя, че ако погледнем македонския въпрос, тук няма \"или, или\", а \"и, и\"! Няма или решение за \"истината\", или влизане в ЕС, а ще има и решение за \"истината\", и влизане в ЕС! Впрочем това не зависи от Вас. Този процес на стабилизиране на Балканите има достатъчно добри приятели, които без значение от онова, което вие ще замърсите, те пак ще го оправят и пак ще се разширят НАТО и ЕС! Препоръчвам ви да приемете този съвет и да се откажете от юго-живковите манджи! Историята не е щайга с ябълки, пък хайде сега ще делим - половин за мен, половин за теб. Историята е процес, емоция, съдбини... може да говорим само за обективизация на историята, а не за някакъв компромис! Какъв е този компромис с историята? Даме е наш, а Гоце е ваш?! И какви са тези глупости? Няма компромис с историята. И Даме, и Гоце са си свои на своето. Обективизацията в македонското общество. Историята не е стока за търговия между държавите. Това не е държавен проблем. България е членка на ЕС, а в рамките на процеса на преговори между Македония и ЕС, до затваряне на главата за образованието, в една нормална, цивилизована атмосфера ще се затворят всички въпроси, които днес изглеждат като \"планини\". Така оставяме югославянствто и живковизма на мира, те нека продължат с Коминтерна, а ние ще си действаме с европеизацията и с обединена Европа! Всеки във филма си. Накрая нашият, европейският, ще бъде най-гледан! И най-хубав! Текстът е публикуван за пръв път във в.  \"Вечер\"  - вторият вестник, издаван в тогавашната Социалистическа република Македония на ежедневна основа. В текста авторът използва името, което се използва официално отпреди постигането на споразумението с Гърция, след което страната се нарича Северна Македония.", "date": "2019.09.28", "title": "Два остри камъка"}
{"url": "https://www.dnevnik.bg/biznes/2019/09/28/3969439_princesa_na_iordaniia_pristiga_za_turisticheska/", "text": "Дана Фирас, принцеса на Йордания, ще бъде на работно посещение в България идната седмица по покана на министъра на туризма Николина Ангелкова, съобщи пресцентърът й. Принцесата е посланик на добра воля на ЮНЕСКО и председател на \"Петра нешънъл тръст\", най-старата национална неправителствена организация в областта на опазването и съхраняването на наследството на Йордания. Миналата година тя стана първата жена и представител на Йордания, получила лична награда \"Арабско наследство\". Принцесата на Йордания ще проведе тематичен мастърклас пред посланици и членове на дипломатически мисии в София, представители на туристическия бизнес, местната власт, академичната общност и неправителствени организации от сектора. По време на визитата София ще бъде домакин на международен форум, насочен към развитието на културния туризъм. Очаква се той да бъде открит от принцесата и министъра на туризма в понеделник (30 септември). Събитието се организира съвместно със Съвета на Европа. Работната програма предвижда тематични кръгли маси, на които експертите ще дискутират разработването на конкретни дестинации за насърчаване на културния туризъм. В програмата на принцеса Фирас са предвидени посещения на емблематични туристически забележителности, сред които е Рилският манастир. Това ще е второто посещение на принцесата в България по покана на българския министър на туризма. През 2016 г. председателят на \"Петра нешънъл тръст\" участва в откриването на първия Конгрес на световните цивилизации и древния туризъм под егидата на Световната организация по туризъм.", "date": "2019.09.28", "title": "Принцеса на Йордания пристига за туристическа конференция в София"}
{"url": "https://www.dnevnik.bg/detski_dnevnik/2019/09/28/3969190_kak_se_predstaviat_obshtinite_na_maturite_po_bulgarski/", "text": "                         За разлика от предишни години, когато публикуването на отворените данни от резултатите от матурите на ниво училище се бавят почти до края на годината, този път те са публикувани доста по-рано. Това от своя страна позволява изчисляването на средната оценка на общинско равнище, която образователното министерство не публикува официално, но пък е полезна сравнителна метрика за постиженията на учениците на най-ниското регионално равнище. Картата по-долу представя средната оценка на държания зрелостен изпит по български език и литература (БЕЛ) за 2019 г. на ниво община. Изчисляването на средната оценка на зрелостния изпит по български език и литература е на база на средните оценки за отделните училища в нея, претеглени спрямо броя на явилите се ученици в тях. Представяме само данните на матурата по БЕЛ, тъй като е задължителна и на нея се явяват всички зрелостници.      Продължава тенденцията към увеличаване на броя общини, в които  - докато през 2018 г. те са били 5, то вече са 12, две от които са със средна оценка точно среден 3,00*. Само една община постига средна оценка от 5. 00 – Трън, но често много високи резултати се постигат от общини, където се явяват малък брой ученици, и съответно постиженията им варират в големи граници от година на година. Най-много общини пък се струпват в обхвата между 3.70 и 3.90. Повечето не изменят значително резултата си спрямо минали години, а където това се случва, обикновено е следствие на много малък брой явили се. Там където има промени, те са към малко по-висока средна оценка, но разликите не са значителни. Данните и тази година потвърждават  извода , че , като в общия случай по-големите училища в по-големите общини постигат по-добри резултати. Изключения правят само общините, в които се явяват много малко ученици, но там резултатите се менят много повече от година на година. Обратно, най-големите общини – София-град, Пловдив, Варна, Бургас, където са разположени и водещите училища в страната, неизменно се нареждат и сред водещите по среден резултат. Интересни са също и постиженията на някои по-малки общини, които вече няколко години наред се класират сред първите места – Челопеч (средна оценка 4,74), Златоград (4,61) Рудозем (4,32), Божурище (4,85) като липсва очевиден обединяващ фактор между тях. Остават и някои неясноти около начина, по който МОН изчислява средната оценка за страната. Тъй като данните на ниво училище ни позволяват да я преизчислим самостоятелно, то за 2019 г. средната оценка по БЕЛ изчислена като средната на ниво училище претеглена спрямо броя ученици е Добър 4,13, вместо официално обявените Добър 4,06. Разликата в никакъв случай не е значителна, но въпреки това прави впечатление, че образователното ведомство видимо прилага друг подход. * ", "date": "2019.09.28", "title": "Как се представят общините на матурите по български език и литература през 2019 г."}
{"url": "https://www.dnevnik.bg/sport/2019/09/28/3969413_bulgarskiiat_futbol_ostava_v_cheloto_po_tekuchestvo_na/", "text": "Българският шампионат е сред водещите в Европа по текучество на футболистите от отделните отбори, това сочат данните от анализ на Международния център за спортни изследвания (CIES Football Observatory). Първа лига (или Ефбет лига) е на пето място в Европа по най-кратък престой на играчите в даден клуб. Средно един играч в България се задържа в тима си 15 месеца (година и три месеца). Преди две години при  предишното изследване  на CIES България отново заема пето място, като тогава престоят е 15.5 месеца, а страната дели позицията си с Турция. В момента турското първенство е увеличило средния престой до 15.8 месеца. Най-голямо текучество има в Кипър - малко над година. Следват Гърция и Румъния с година и два месеца, и Сърбия със средно 14.7 месеца. Най-стабилните първенства са Англия с над две години и половина, Германия и Австрия. От клубовете най-голяма стабилност има в \"Реал\" (Мадрид), където футболистите се задържат средно 5.4 години, следван от украинския \"Шахтьор\" (Донецк) - 4.8 години. В България най-голямо е текучеството в \"Дунав\" (Русе), където футболистите се задържат по-малко от година, а на второ място е новакът \"Арда\" (Кърджали), който направи мащабна селекция. Лидер е  шампионът \"Лудогорец\"  със средно над две години и два месеца. Над две години средно имат и футболистите във \"Витоша\" (Бистрица). По отношение използването на свои юноши българският футбол е в дъното на класацията, сред първенствата, които залага на най-малко свои кадри. Процентът на изиграни минути от юноши, които са били в школата на съответния клуб поне три сезона между 15-ата и 21-ата си година, е едва 8.4. Това отрежда на България шесто място отзад напред. Единствените първенства с по-малък процент са Гърция (7.8%), Португалия (5.8%), Италия (5.6%), Турция (3.9%) и Кипър (3.6%). Начело е Словакия с 24.9%. В България данните показват, че \"Левски\" е клубът, използващ най-много свои юноши. За основа е взет процентът изиграни минути от общия брой от футболисти, прекарали поне три сезона между 15-ата и 21-ата си година в школата на клуба. При сините процентът е 30.9, а на второ място се нарежда \"Черно море\" с 25.9. Четири отбора от Първа лига нямат свой юноша (спрямо посочения показател), който да е играл този сезон - \"Царско село\", \"Дунав\", \"Ботев\" (Враца) и \"Берое\".", "date": "2019.09.28", "title": "Българският футбол остава в челото по текучество на играчите в Европа (инфографика)"}
{"url": "https://www.dnevnik.bg/kultura/2019/09/28/3969251_biliana_vuchkova_cigular_muzikata_ima_nujda_ot_dobur/", "text": "Малко повече от седмица преди това \"Дневник\" публикува интервю с нея, предоставено от организаторите, в което тя разказва повече за проекта, за своето музикално минало и настояще, както и за своята любопитна детска история, която я свързва трайно с Япония вече повече от 30 години.  - Не помня първата среща. Била съм само на 4 годинки. Това е станало съвсем незабелязано покрай родителите ми музиканти. Откакто съм се родила, познавам цигулката като инструмент. Първият ми спомен за осъзнат избор да бъда цигуларка е след случка в прогимназиалните ми години, около 11-12. Майка ми ме разкри в момент, когато би трябвало да свиря, а аз играех на улицата. Обясни ми, че ако не искам да се занимавам сериозно, по-добре да си избера друга професия и да сменя музикалното училище, в което учих от първи клас. Прибра някъде цигулката и аз останах на воля без нея. След известни дни на радост от безгрижието и свободното време, на което истински се наслаждавах, осъзнах, че ми липсва музиката, не толкова цигулката като инструмент. Запитах се какво бих правила без задълбоченото навлизане в друга материя, без насладата от успешен концерт, постигнат с труд и всеотдайност, без удовлетворението, което неминуемо следва, след като съм успяла да науча трудна пиеса, без чувството за преодоляване на всяко препятствие, без споделените силни моменти с магията на музиката, когато полети Е, тогава не помислих за разочарованията, когато нещата не са толкова гладки. Но разбрах, че не бих могла да намеря заместител, а и празнината след безгрижните дни беше осезателна. И така се родих като осъзнат артист – музикант. - През последни години като ученичка в Музикалното училище в София у мен се появи един специфичен копнеж да открия и науча нещо различно от това, което вече знам като концертираща млада класическа изпълнителка. Интуитивно търсех начин на изразяване, различен от познатия, нещо ново и интригуващо. Тази първа все още неудовлетворена страст към новото, към непознатото, ме насочи към търсене на различни музикални жанрове, различни музики, и след преместването ми в Америка, открих света на съвременната и импровизирана музика. Знаех със сигурност, че това е пътеката, по която си бях представяла да тръгна, и без колебание поех по нея. - Връзката е изумително силна. Средата, в която творим, ни обособява като индивиди – и това се отразява директно в изкуството ни. Затова е и търсенето на онова \"перфектно\" място, според критериите на всеки артист. Аз го намерих в Берлин. И в богато раздаващата се дива природа в България и по целия свят. - Идеята се роди като естествено продължение на работата между нас четиримата в различни комбинации и по различни предишни проекти, където се открихме (като проекта Compovisation или Rheionhold resonanzen). Свързва ни силният ни интерес към импровизацията и към създаването на мултидисциплинарно изкуство, така че всеки жанр да е в симбиозна връзка с останалите, без да е приоритетен. Това изисква специфичен начин на работа и дълбоко разбиране и връзка с всеки елемент – звук, музика, танц, визия, пространство. Създаването на \"Златни илюзии\" обобщава естетика ни в манифестирането и като пърформанс. - Всеки един от колегите ми е изключително индивидуален професионалист с изразен автономен език. Ханс Питър е привилегирован като най-дълго практикуващ между нас, имайки предвид възрастта му. Успехите му са напълно заслужени, творчеството му е уникално, а освен това е и прекрасен лъчезарен човек с чудно чувство за хумор. Джунко Вада, с която дългогодишно си партнират в професионалния и в личния живот, е по-непозната за мен. Това ще бъде първата ни съвместна работа като екип. Тя е умозрителна, ефирна и някак си недостижима в артистичния си индивидуален свят като капка дъжд, капнала до океана. Работи често над солови танцови проекти или като художничка.  Акеми Нагао е истински дзен артист - вглъбена, но изключително приемствена, отворена към всеки нюанс, силно сензитивна.  - Съвсем не. За да разбират, за да чуват музиката, която слушат, хората имат нужда от добър водач, който да ги въвлече със себе си, с магнетизма на самата музика и собственото си вглъбяване и присъствие. Този водач може да бъде един или екип от хора, а всяка комбинация или соло жанр е в състояние да предостави този вид преживяване. Важни са създателите - проводници и магията, която предразполагат. - Вярата в нещо по-силно, мащабно и извисено, интуицията, природата. - Не мисля, че изкуството и естетиката, с които работя, намират разбиране и признание навсякъде по-света. За жалост, родната ми България е едно от местата, където това не се случва. Иновативното изкуство намира доста странни пътеки да докосне някого. Част от предначертания път на тези, които имат необходимостта да го следват, е да търсят тези пътеки и устремено да вървят по тях. Радостта ми е, че има единици стойностни хора, които ме познават добре в България и ми се доверяват, разбират ме, следят ме и ме подкрепят. Това за мен е достатъчно признание. - Вкъщи е, където е любовта. За нея няма граници и разделения. - Да, доста често. Обичам България с нейната прекрасна природа, с местата, където съм израснала от дете, с близките ми и приятелите, които са до мен години наред. Не искам да взимам нищо със себе си, всяко от местата, на които съм, ми дава нещо различно и неповторимо. Съгласна съм аз да бъда преносимата. - Директно след това заминавам на едномесечно турне в Австралия, Корея, Тайван и Япония, за да отпразнувам 30-годишнината от първото ми японско турне, свързано с моята невероятна детска история: На 16-годишна възраст бях избрана за телевизионна реклама на Meiji Yogurt, която бе в ефира на японската телевизия в продължение на една година. Там изпълнявах кратък откъс от La Campanella на Паганини. След многобройни писма от зрителите бях поканена в Япония и представяна от мениджърска компания Japan Orchestral Society в продължение на около 10 години. Изнасях концерти в цялата страна, също в Тайван и Хонконг, включително рецитали и солови концерти с оркестър в едни от най-престижните концертни зали - сред тях са Сънтори Хол, Симфонична зала Осака, Национална концертна зала Тайпе и т.н. По това време бях много класически ориентиран музикант и ученичка в Софийското музикално училище. Много неща са се променили оттогава насам, включително моите естетически и артистични предпочитания. Тази година е 30-годишнината от първото ми турне в Япония. Благодарна съм, че мога да отпразнувам този повод, подкрепена от Сената на Берлин, местните институти на Гьоте и различни организатори, за да реализирам разширено турне в Австралия, Корея, Тайван и Япония.  Очаквам с нетърпение този специален за мен момент, в който ще представя и споделя настоящата си работа, както се е развила през тези 30 години. Турнето ще включва соло концерти с моя оригинална музика, съвместни солови концерти с композитори, включително премиери и нови пиеси, написани за мен, колаборации с местни музиканти, мултидисциплинарни изпълнения, майсторски класове и записи.", "date": "2019.09.28", "title": "Биляна Вучкова, цигулар: Музиката има нужда от добър водач"}
{"url": "https://www.dnevnik.bg/v_pamet/2019/09/28/3969472_pochina_ruskiiat_rejisyor_mark_zaharov/", "text": "Марк Захаров, един от най-известните театрални и кино режисьори на СССР и Русия, почина на 85 години. На 20 август руски медии съобщиха, че Захаров е настанен в болница в тежко състояние с двустранно възпаление на белите дробове. През последните 35 години той бе художествен ръководител на московския Театър на Ленинския комсомол, в който бяха поставени едни от най-провокативните и свободомислещи спектакли в годините на комунистическата диктатура. Захаров бе също сценарист, педагог, актьор и литератор. Повечето от постановките му се превръщаха в събитие за театралния живот не само в СССР, но и в бившия комунистически блок в Източна Европа. Най-известната му работа е вероятно рок операта \"Юнона и Авось\", но той също така засне известни филми като \"12-те стола\", \"Същият този Мюнхаузен, \"Формула на любовта\", \"Обикновено чудо\". Последният му филм е приказната антиутопия \"Да убиеш дракон\" от 1988 г., но продължи да работи в театъра, като през 2018 г. поставя пиесата \"Фалстаф и Уелският принц\". Марк Захаров се ражда в Москва през 1933 г., като баща му работи за физическата подготовка в армията, а майка му мечтаела да стане актриса и учи при Юрий Завадски. Но през 1934 г. бащата е осъден за контрареволюционна дейност и изселен за 3 години със забрана да се връща в столицата. На практика Марк е отгледан от майка си и баба си и получават право да се върнат в Москва 10 години по-късно. Баща отново е изселен, а майка му остава да ръководи драматичен курс. Малкият Марк Захаров прави първи стъпки в театъра с помощта на Андрей Тарковски, но след това опитва различни неща - не успява да влезе в Архитектурния институт, а заради биографията на баща му не го допускат във Военно-ингенерната академия. Не го одобряват и на прослушване за роля в Московския художествен академичен театър (МХАТ), но с помощта на майка си се подготвя и влиза в Държавния институт за театрално изкуство (ГИТИС). След кратък престой в театъра в Перм Захаров се завръща в Москва през 1959 г. като играе в епизодични роли, пише, рисува... През 1965 г. решава, че няма бъдеще като актьор и го влече режисурата. И веднага две от първите му постановки са забранени. В \"Ленком\" Захаров работи с талантливи актьори като Николай Караченцов, Александр Абдулов и Инна Чурикова, а в киното - с Олег Янковски и Евгений Леонов. През 1973 г. става член на КПСС и после пояснява, че го направил, за да може да работи самостоятелно, а не да е под надзора на някой назначен от партията кадър. Така става и художествен ръководител на \"Ленком\". През 1991 г. Захаров изгоря пред телевизионните камери партийната си книжка. После коментира, че това е било \"необуздана и абсолютно излишна театралност\".", "date": "2019.09.28", "title": "Почина руският режисьор Марк Захаров"}
{"url": "https://www.dnevnik.bg/bulgaria/2019/09/28/3969284_kakvo_predlagat_kandidatite_za_kmet_na_sofiia_za/", "text": "Независимата платформа за отчитане чистотата на въздуха airsofia организира дискусия с няколко от кандидатите за кмет на София по един от най-големите проблеми на града - качеството на въздуха. Какво ще направи следващият кмет за по-чист въздух е темата на дискусията, в която участват кандидатът на ГЕРБ за трети мандат на поста Йорданка Фандъкова, бившият омбудсман, който се ползва с подкрепата на БСП Мая Манолова, Борислав Игнатов, издигнат от \"Демократична България\", Борис Бонев от \"Спаси София\" и Ангел Джамбазки от ВМРО.  Дискусията се излъчва онлайн.", "date": "2019.09.28", "title": "Какво предлагат кандидати за кмет на София за по-чист въздух (видео)"}
{"url": "https://www.dnevnik.bg/photos/2019/09/28/3969432_snimka_na_denia_v_podkrepa_na_abortite/", "text": "В Буенос Айрес, Аржентина се проведе митинг в полза на легализирането на абортите. На 28 септември се отбелязва Световният ден за защита правото на аборт.", "date": "2019.09.28", "title": "Снимка на деня: В подкрепа на абортите"}
{"url": "https://www.dnevnik.bg/biznes/2019/09/28/3969469_zemedelskoto_ministerstvo_otnovo_shte_kupuva_chastni/", "text": "От 1 октомври започва прием на документи за купуване на поземлени имоти в горски територии, собственост на физически лица, съобщи Министерството на земеделието. През 2016 г. процедурата беше обявена за първи път и предизвика изключително голям интерес, посочва ведомството. Изкупуването ще се извършва от 6-те държавни горски предприятия. Целта е към държавните гори да бъдат присъединени малки горски имоти, които не могат да бъдат обслужвани и поддържани в добро състояние от настоящите им собственици. Заявления ще могат да се подават до 15 януари 2020 г., след което ще бъде извършено оценяване. Одобрените предложения ще бъдат придвижени за закупуване на следващ етап. Държавните горски предприятия няма да купуват поземлени имоти в горски територии, които са собственост на общини, юридически организации и сдружения. Въвежда се нов праг на изискването за максимална обща площ на поземлените имоти, предлагани от един и същ собственик за покупка. Тя не трябва да надхвърля 50 дка в рамките на една процедура. Предвидено е да отпадне изискването за представяне на таксационни описания на подотделите, включени в предлаганите от заявителите имоти. С цел намаляване на административната тежест, тази информация ще се изисква по служебен път от съответното държавното горско или държавното ловно стопанство, в чийто обхват попада предлагания за продажба имот. За улеснение на заявителите, ценовото предложение се предлага да бъде по образец. При проведената през 2016 г. процедура са приключени сделки за покупката на 126 имота с обща площ 1029 дка, на стойност от близо 600 хил. лева.", "date": "2019.09.28", "title": "Земеделското министерство отново ще купува частни земи в горски територии"}
{"url": "https://www.dnevnik.bg/bulgaria/2019/09/28/3969474_shefut_na_cik_podkrepia_izbornite_rezultati_da_se/", "text": "Председателят на Централната избирателна комисия Стефка Стоева смята, че е нормално законът да разреши оповестяването на изборните резултати по време на целия изборен ден. В предаването \"Седмицата\" на Дарик радио тя коментира, че всички виждат какво правят медиите, за да информират читателите си, но да не нарушават закона - изготвят се музикални класации, представят се менюта на ресторанти и други подобни. По-добре да се оповестяват тези данни след като цялото общество знае данните още до обяд, нека да се даде възможност социологическите агенции да ги обявяват по-рано от края на изборния ден, обяви Стоева. Обясни, че цял ден Централната избирателна комисия се занимава с това да контролира дали не се нарушава законът като той не обхваща платформи като тази на \"Фейсбук\", където именно обичайно се обявяват тези класации. Коментира, че това е забрана, която вече \"не върши много работа\", а освен това, според нея, хората биха гласували по-активно, ако разберат по обед, че техният кандидат изостава с подкрепата. В отговор на въпрос Стоева заяви и че според нея е кратък срок само една седмица между два тура на изборите, защото до сряда се броят бюлетини, до петък трябва да бъдат подготвени тези за балотажа, а кандидатите нямат време за кампания. Тя даде пример с други страни, където балотажът е след поне две седмици или месец. Трябва да има някаква нормалност и спокойствие, иначе грешките са неизбежни, посочи тя. По казуса с бившия кмет на район \"Младост\" в София Десислава Иванчева, на която Общинската избирателна комисия отказа регистрация заради закъснение, а снощи  ЦИК върна в изборната надпревара , Стоева обяви, че не е имало закъснение. Посочи, че е доказано по безспорен начин, че хората, отишли да регистрират Иванчева, са влезли в сградата \"десетина минути\" преди крайния час - 17 ч. и затова е отменено  решението на комисията .", "date": "2019.09.28", "title": "Шефът на ЦИК подкрепя изборните резултати да се съобщават и преди края на вота"}
{"url": "https://www.dnevnik.bg/gradska_sreda/2019/09/28/3969483_kandidatite_za_kmet_na_sofiia_sporiha_kak_shte_spasiat/", "text": "Основните кандидати за кмет на София участваха в дебат \"Какво може да направи следващият кмет за по-чист въздух на София\". Организаторът Стефан Димитров от AirBG.info., независима организация, която следи с апаратура качеството на въздуха в цялата страна, зададе няколко въпроса на Йорданка Фандъкова от ГЕРБ, Мая Манолова, независима, подкрепена от БСП, Борислав Игнатов на Демократична България, Борис Бонев от \"Спаси София\" и Ангел Джамбазки от ВМРО. Модераторът Стефан Димитров попита всички кандидати с какъв транспорт са дошли за тази дискусия. Фандъкова посочи метрото, Игнатов дошъл с велосипед, Бонев с трамвай, Джамбазки с кола, а Манолова обясни, че живее наблизо (дискусията бе в \"Хладилника\" и бе предавана онлайн във \"Фейсбук\". Видео от нея можете да видите  тук .). Въпросът кой е най-важен в града – пешеходецът, градският транспорт, велосипедите или метрото – Игнатов и Манолова посочиха пешеходците, Бонев и Джамбазки – градския транспорт, а Фандъкова напомни, че в момента се изпълнява програма за ремонт на тротоарите, и подчерта успешното развитие на метрото. Манолова обаче я попита защо площад \"Св. Александър Невски\" не беше превърнат в пешеходна зона, а и сега е платен паркинг за коли. Не последва отговор. Бонев запита защо се купуват скъпи електробуси, след като един струва колкото два автобуса на газ със стандарт Евро 6. За него най-важно е масовият транспорт да е редовен и с по-къси интервали. \"Затова трябват повече автобуси и трамваи, а не да се купуват най-скъпите\". Фандъкова му отговори, че електробусите имат място в градския транспорт и скоро ще се купят от 15. Сериозен спор възникна при въпроса как да се ограничи трафикът в центъра на София. Игнатов посочи неговото решение – да се спрат \"димящите\" коли като се проверява от КАТ наличието на работещ катализатор. Санкцията, ако няма – колата да се спира от движение. \"Сега са купени от Столичната община 17 апарата за измерване на такива коли, дадени са на КАТ, но нищо не се случва\", даде пример Игнатов. Джамбазки добави, че сега се карат коли дори с олио вместо гориво и никой не санкционира нарушителите. Бонев даде по-радикално решение на проблема – създаване на повече пешеходни зони в центъра. Той е разработил проект за т.нар. \"нискоемисионни зони\" по примера на Париж, където е учил и работил. В тях няма да се допускат коли замърсители. Той обеща да разшири синята зона от бул.\"Дондуков\" на север до бул. \"Сливница\" като осигури паркоместа за живеещите там. Синята и зелената зона не са за да се печелят пари, а за да балансират паркирането и да ограничат движението на коли в центъра, подчерта Бонев от \"Спаси София\". Фандъкова подкрепи предложенията на Игнатов и напомни, че тя въведе синята и зелената зона за паркиране в София. Нейният екип вече изгражда така наречения вътрешен ринг на София, който включва бул. \"Т.Каблешков\" и ще бъде обиколен на центъра. Така ще се пренасочат колите, които сега минават транзитно през него, заяви кметът.      Мая Манолова цитира Джамбазки и постави въпроса Народното събрание да излезе със законова забрана за ползването на някои вредни горива. \"Бих поставила на референдум софиянци да решат въпроса да има ли нискоемисионни зони\", обяви тя по повод идеята на Борис Бонев от \"Спаси София\". Фандъкова отбеляза, че данните за качеството на въздуха се получават от 7 станции в София, а отскоро и от 22 нови сензора, поставени на места, посочени от научни екипи. Тя изтъкна, че нейната инициатива за предизвестяване на столичани за предстоящо замърсяване на въздуха, вече се проучва от кметовете на много европейски градове. Напомни и за мярката \"зелен билет\" от 1 лев за цялата градска мрежа в дни, когато въздухът е по-замърсен. Мая Манолова опонира, че от тези 7 станции – едната е на Копитото, а на Орлов мост няма. \"Като омбудсман получавах много сигнали, че тези нови 22 сензорни станции не са поставени на най-критичните за замърсяване места\", каза тя и обеща, ако е кмет да ги постави там. Манолова обеща и да създаде т.нар. бял билет, с който в дни с особено замърсен въздух гражданите да пътуват безплатно в градския транспорт. Джамбазки мигновено й опонира, че предизборно лесно се обещават безплатни неща. Той посочи ТЕЦ-Перник като голям замърсител на София и обеща да сложи сензорни станции, които да отчитат това.      За Игнатов информираността на хората за качеството на въздуха е много важна и със своите IT-специалисти, които са в листата за общински съветници на Демократична България, ще изгради система за бързо осведомяване на гражданите. Той предлага цветово сигнализиране в червено в сайта на общината, когато има рискови дни. За Борис Бонев \"зеленият билет\" е мярка без резултат. Той каза, че бързото осведомяване на хората е много важна и ще приложи практиката на Краков, ако стане кмет – на огромни екрани в града емотикон ще се усмихва, ако въздухът е чист и ще се мръщи, ако има сериозно замърсяване. Като най-голям замърсител Фандъкова посочи битовото отопление на въглища и мокри дърва. \"То е над 50% от замърсяването на въздуха в зимните месеци\", подчерта тя. \"Но защо тогава на социалнослабите се дават ваучери за въглища и дърва\", попита Бонев и заяви, че той ще изиска да има и ваучери за пелети и за газ. В София има 50 хиляди печки, а една печка замърсява колкото 13 автомобила, което значи 650 хиляди коли допълнително през зимата замърсяват въздуха, обяви той. Фандъкова веднага добави, че общината е имала дебати с \"момчетата от \"Спаси София\" по тази тема. Каза, че е говорила със социалния министър вече да има ваучери и за пелети. Помощите не трябва да са само за въглища, съгласи се и Манолова. За Джамбазки решението е да се премахнат гетата, защото всички вредни емисии във въздуха идвали от там. Да се изгради ли инсинератор за изгаряне на RDF-отпадъци в ТЕЦ \"София\" зад Централна гара, се оказа основната тема за дебата отпадъците на София между кандидатите за кмет. Бонев обяви, че инсинератор не трябва да има. \"Ще прекратя проекта. Как си представяте да се горят хиляди тонове отпадъци само на 2 км от центъра\", запита той. \"За мен отпадъците не са боклук, а ресурс\", обяви Фандъкова. Преди да сана кмет се депонираха 100% от боклука, а сега едва 15%, а останалата част се рециклира. С нея се добива еленергия, каза кметът. Бъдещият инсинератор за RDF-отпадъци ще осигури електричество за 70 хиляди домакинства, подчерта тя. Манолова контрира с твърдението, че сега 180 хиляди тона RDF-гориво, което се произвежда в завода за отпадъци край Долни Богров, само част от него се изгаряли в циментовия завод във Враца. Става въпрос за над 110 хиляди тона, които се изхвърлят в сметището в Долни Богров годишно. Фандъкова опонира, че заводът е на гара Яна и произвежда толкова отпадъци, колкото могат да изгорят заводите в страната. Игнатов разясни, че RDF е всъщност сушен боклук, а инсинераторът е пещ, в която ще се изгаря. \"Той не е рентабилен, защото евродирективите изискват до 2025 г. 50% от сметта да се рециклира, а през 2050 г. вече да е 70%. Което значи, че в перспектива няма да има гориво за този бъдещ инсинератор насред София\", каза той. Инсинератор не се прави в град в котловина, каквато е София. Дава се пример с Виена, но тя не е в котловина, добави Игнатов.", "date": "2019.09.28", "title": "Кандидати за кмет на София спориха как ще спасят града от мръсния въздух"}
{"url": "https://www.dnevnik.bg/sport/2019/09/28/3969485_grigor_dimitrov_zapochva_sreshtu_rusnak_na_turnira_v/", "text": "Руснакът Андрей Рубльов ще бъде съперниик на Григор Димитров в първия кръг на турнира от сериите АТП 500 в Пекин. Това отреди жребият за надпреварата, теглен в китайската столица. Това е втори турнир от азиатското турне, което за Димитров започна с участие в Ченду. Там българинът отпадна на четвъртфиналите от  казахстанеца Александър Бублик . До момента Димитров и Рубльов са се срещали три пъти, а бившият №3 води с две на една победи. В първия двубой помежду им Рубльов спечели, като се наложи на старта на US Open през 2017 г. През 2018-а дойдоха два последователни успеха за българина - на Australian Open и на турнира в Ротердам. Потенциален съперник на Димитров още във втория кръг е Фабио Фонини, който се изправя срещу Михаил Кукушкин от Казахстан. В потока на българина са още Карен Хачанов, Марко Чекинато, Анди Мъри и Домииник Тийм, който е първи поставен. В другата половиина на схемата са Александър Зверев, Гаел Монфис и Стефанос Циципас. В надпреварата не участват първите трима в световната ранглиста Новак Джокович, Рафаел Надал и Роджър Федерер. Междувременно след обновяването на световната ранглиста в понеделник Григор Димитров ще се изкачи с едно място. След като преди турнира в Ченду българинът загуби една позиция и беше 26-и заради скок на Лука Пуй с две места. Достигането до четвъртфиналите на турнира от сериите АТП 250 в Ченду Димитров взима 33 точки и изпреварва Милош Раонич на 25-ата позиция. През следващата седмица в Пекин българинът има да защитава 45 точки, след като преди година отпадна във втори кръг от сърбина Душан Лайович.", "date": "2019.09.28", "title": "Григор Димитров започва срещу руснак на турнира в Пекин"}
{"url": "https://www.dnevnik.bg/sport/2019/09/28/3969572_levski_izleze_na_vurha_v_purva_liga_sled_pobeda_nad/", "text": "\"Левски\" взе трета поредна победа в Първа лига и излезе на върха в таблицата с две точки пред шампиона \"Лудогорец\". Сините се справиха с гостуващия \"Ботев\" (Враца) на своя \"Георги Аспарухов\", като победиха с 3:1. Въпреки пълното превъзходствто на \"Левски\" през първите 45 минути, тимът на Петър Хубчев имаше големи трудности през втората част. Гостите от Враца се отчетоха с няколко пропуска, докато \"Левски\" показа характерната си ефективност в атака. По един гол за победителите вкараха Холмар Ейолфсон, Найджъл Роберта и Паулиньо. За гостите от Враца точен беше Даниел Генов. В шести пореден мач \"Левски\" вече няма загуба и излиза на върха преди \"Лудогорец\" да изиграе мача си от кръга, който е гостуване на \"Дунав\". Началото на срещата беше изцяло за домакините, които наложиха натиск. След два пропуска, в 12-ата минута Ейолфсон беше точен с глава. Централният защитник засече центриране от корнер на Филипе Нашименто.      В 27-ата минута точен беше и Роберта, който вкара след хубава атака. Холандецът беше изведен сам срещу вратаря от Паулиньо и без проблем вкара. До края на първата част имаше ситуации и за двата отбора, като в края трябваше да се намесва и вратарят на \"Левски\" Милан Миятович. С два точни удара за 45 минути обаче \"Левски\" стигна до два гола аванс. Веднага след почивката сините пропуснаха да вкарат и трети гол. Първо Роберта пропусна сам срещу вратарят на \"Ботев\", а при добавката изстрел на Паулиньо беше избит от голлинията. След двата пропуска \"Ботев\" нанесе удар и в 61-ата минута върна един гол. Комбинация между Валери Домовчийски и Доминик Янков даде шанс на последния да изведе Даниел Генов, а той с хубав диагонален изстрел вкара във вратата на сините. В заключителните 20 минути \"Левски\" отново беше по-добрият отбор, имаше предимство и опита да направи победата си по-изразителна. Първо в 75-ата минута Хали Тиам удари греда, но 13 по-късно грешка нямаше, когато точен беше Паулиньо. Бразилецът вкара след подаване на Станислав Иванов. В предходната атака обаче гостите от Враца имаха претенции за неотсъден корнер, след което се стигна и до попадението за \"Левски\".", "date": "2019.09.28", "title": "\"Левски\" излезе на върха в Първа лига след победа над \"Ботев\" (Враца)"}
{"url": "https://www.dnevnik.bg/sport/2019/09/28/3969581_krischun_koulman_specheli_svetovnata_titla_na_100_metra/", "text": "Американецът Крисчън Коулман е новият крал в 100-те метра в леката атлетика, след като спечели световната титла на първенството в Доха. Лидерът в световната ранглиста остави всичките си конкуренти зад себе си, след като направи бягане за 9.76 секунди. Сребърният медалист от Лондон 2017 детронира шампиона от преди две години Джъстин Гатлин. 37-годишният ветеран направи страхотен старт, но след това нямаше шанс да се бори с по-младия си сънародник. Двукратният световен шампион завърши за 9.89 секунди. Бронзовото отличие отиде в канадеца Андре Де Грас с 9.90 секунди. По-назад се наредиха Акани Симбине от Южна Африка (9.93) и шампионът от 2011 г. Йохан Блейк (9.97).   23-годишният Коулман  имаше проблеми през годината , след като стана ясно, че е пропуснал няколко допинг проверки. Той е четвъртият различен американец през 21 век, който печели световната титла след Морис Грийн, Тайсън Гей и Гатлин. Световното първенство в Доха е първото от 10 години насам, в което не участва Юсейн Болт. Във финала на 10 хиляди метра при дамите титлата спечели холандката Сифан Хасан. Тя завърши за 30:17.62 минути с близо пет секунди пред представителката на Етиопия Летесенбет Гидей. Бронзовото отличие спечели кенийката Агнес Джедет Тироп. Четвърта и пета останаха още две представителки на Кения Розмари Уанджиру и Хелен Обири. Световната титла при дамите в хвърлянето на чук взе американката Де Ана Прайс. Тя направи три опита над 75 метра - 77.54, 76.87 и 75.68. Среброто грабна полякината Йооана Фьодоров с най-добро лично постижение от 76.35 метра. Бронзът отиде в китайката Жен Ванг - 74.76 метра. Ямайски триумф имаше в сектора за дълъг скок при мъжете. Таджай Гейл постигна 8.69 метра, коитоо му бяха достатъчни, за да се справи с американеца Джеф Хендерсън (8.39). Бронз спечели кубинецът Хуан Мигел Ечевария с 8.34.", "date": "2019.09.28", "title": "Крисчън Коулман спечели световната титла на 100 метра"}
{"url": "https://www.dnevnik.bg/razvlechenie/2019/09/28/3969610_metalika_otmeniat_turneto_si_djeims_hetfild_shte/", "text": "Американската хеви метъл група \"Металика\" отмени предстоящото си турне в Австралия и Нова Зеландия, тъй като основният вокал и китарист, 56-годишният Джеймс Хетфилд е влязъл в болница за лечение на зависимост, предава \"Ройтерс\". Ларс Улрих, Кирк Хамет и Робърт Трухио пуснаха свое общо изявление в профила на групата в \"Инстаграм\", в което твърдят, че са \"съкрушени\" от това решение. В него те допълват, че възнамеряват да се върнат обратно на път и да включат тези части от света в своите концертни обиколки, \"веднага щом здравето и графикът позволят\". В изявлението се казва още, че Хетфилд отдавна се бори със зависимост и неколкократно е влизал повторно в програми за лечение. Липсват допълните детайли, но колегите му от групата благодарят на феновете за разбирането и подкрепата.  \"Металика\" трябваше да направи няколко концерта в Австралия в периода 17 - 28 октомври, след което да продължи в Нова Зеландия. Турнето им WorldWired продължава вече трета година и неотдавна бе обявено, че един от новите плакати за него е дело на българския илюстратор Дидо Пешев. Преди това в новините влезе и вестта, че \"Металика\" дарява 250 хил. евро за строежа на детска болница в Букурещ.", "date": "2019.09.28", "title": "\"Металика\" отменя турнето си, Джеймс Хетфилд ще лекува зависимост"}
{"url": "https://www.dnevnik.bg/sport/2019/09/28/3969625_snimka_na_denia_bitka_nervi_i_lipsa_na_golove_v/", "text": "Атлетико\" и \"Реал\" завършиха 0:0 в дербито на Мадрид, най-очакваният сблъсък от седмия кръг в Ла Лига. Двубоят на \"Уанда метрополитано\" предложи много емоции, нерви, но беше лишен от голове. Равенството остави \"Реал\" начело с 15 точки. Тимът няма загуба дотук през сезона, като е с четири успеха и три равенства. \"Атлетико\" дели втората позиция с \"Гранада\" с по 14 точки.", "date": "2019.09.28", "title": "Снимка на деня: Битка, нерви и липса на голове в дербито на Мадрид"}
