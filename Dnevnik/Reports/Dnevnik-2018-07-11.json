{"url": "https://www.dnevnik.bg/sport/2018/07/11/3280531_hurvatiia_produlji_futbolnata_si_mechta_i_sled_nov/", "text": "Хърватия продължава да пише футболната си история, като постигна най-големия си успех с класирането си за финала на световното първенство. Отборът, воден от Златко Далич, спечели с 2:1 срещу Англия след продължения в Москва. С единствения си точен удар в мача англичаните поведоха в петата минута, като гола вкара Киърън Трипиър. Хърватите съумяха да променят развоя с попаденията на Иван Перишич и Марио Манджукич. За тях това беше трети пореден успех след 120-минутни мачове. В предните два кръга от преките елиминации хърватите отстраниха след дузпи Дания и домакина Русия. Във финала в неделя те ще спорят с Франция. \"Петлите\"  стигнаха до 1:0 срещу Белгия във вторник . Още в петата минута англичаните взеха преднина. Тогава Трипиър изпълни много добре фаул централно пред наказателното поле и вкара. Това беше деветият гол за отбора от общо 12 на световното, дошъл след статично положение. В 14-ата Хари Магуайър стреля с глава след ъглов удар, но беше неточен. Хърватите владееха повече топката с поглед в нападение. Въпреки това не успяваха да създадат добри положения. В 19-ата минута Перишич стреля от далеч по тревата, но топката мина встрани. Англичаните изпуснаха отлична възможност да удвоят в 30-ата минута, когато Хари Кейн излезе в наказателното поле и стреля, но Субашич спаси. Топката се върна в нападателя на \"Тотнъм\", който стреля от малък ъгъл, уличи гредата и след рикошет в тялото на вратаря тя излезе. Последва и сигнал на страничния съдия. Хърватите отговориха с удар на Анте Ребич, спасен от Джордан Пикфорд. Малко преди почивката Иван Ракитич получи в наказателното поле, но се забави и защитата на съперника се справи. През второ полувреме хърватите започнаха да държат повече топката и да търсят изравняване. В 65-ата минута след силен удар на Иван Ракитич от границата на наказателното поле топката среща тяло на защитник. Три по-късно хърватите изравниха чрез Иван Перишич. Върсалко центрира, а нападателят изпревари защитата на съперника и с крак засече във вратата на англичаните. Последваха силни минути за хърватите, които се устремиха към пълен обрат. Най-добрата възможност дойде в 72-ата, когато Перишич улучи греда след удар в наказателното поле. След това пропуски направиха Марсело Брозович, Марио Манджукич и Деян Ловрен. В добавеното време след центриране Кейн не можа да улучи добре и се стигна до продължения. В тях първата добра възможност дойде пред Джон Стоунс, чийто удар с глава беше неточен. Манджукич и Брозович имаха нови пропуски. Хърватия направи пълен обрат в 109-ата минута, когато топката беше насочена в наказателното поле и английската защита остави Манджукич непокрит. Нападателят се възползва и донесе победата на отбора си.", "date": "2018.07.11", "title": "Хърватия продължи футболната си мечта и след нов епичен мач е на финал на световното"}
{"url": "https://www.dnevnik.bg/biznes/2018/07/11/3280472_akcizut_za_bezdimni_cigari_da_se_uvelichi_na_40_ot/", "text": "Управляващите се споразумяха да поправят текстовете за акциза на т.нар. бездимни цигари. На днешния коалиционен съвет в парламента е взето решение между първо и второ четене работна група да нанесе промените в законопроекта, съобщава  \"Капитал\".  Идеята е ставката да бъде увеличена от 26%, каквото е в момента, на 40% от акциза на стандартните цигари. След това щяло да има ново увеличение, което най-вероятно ще е 50%. Така България пак ще бъде сред лидерите по облагане на продукта. От 23 страни в ЕС, в които се предлагат бездимните цигари iQOS, продуктите се облагат с 67% във Франция, с 49-50% от акциза за обикновените цигари в Испания и Италия. 43% и съответно 45% са ставките в Швеция и Португалия. Останалите страни са под ставката от 40%, включително Германия, Великобритания, Унгария и др. Според първоначалното предложение, внесено от ГЕРБ, акцизите върху бездимните цигари трябваше да се изравнят с тези на конвенционалните цигари и една кутия да поскъпне от 5.50 на 10 лв. През миналата седмица първоначално премиерът  Бойко Борисов призова текстът , който предизвика обществено недоволство и разнобой в коалицията, да бъде изтеглен. На другия ден  депутатите обявиха, че ще го преработят,  но няма да го изтеглят. Така проектът ще се гледа в първоначалния си вид на първо четене в бюджетна комисия утре. Днес от тютюневата компания \"Филип Морис\" предложиха,  ако има увеличение на акцизите, то да е за всички изделия.", "date": "2018.07.11", "title": "Акцизът за бездимни цигари да се увеличи на 40% от този за обикновените, предлагат управляващите"}
{"url": "https://www.dnevnik.bg/bulgaria/2018/07/11/3280458_naselenieto_na_bulgariia_shte_e_pod_7_mln_prez_2020_g/", "text": "За година населението на България е намаляло с около 52 хил. души или приблизително колкото в момента са жителите на Кюстендил (53 000), сочи цитиран от БТА анализ на \"Евростат\" за демографските процеси в ЕС през 2017 г. по повод Световния ден на населението, който се отбелязва днес. На 1 януари 2018 г. населението у нас е било 7.05 млн. души, а година по-рано - 7.101 млн. души, показва европейската статистика. За 10 години населението на България е намаляло с половин милион души - на 1 януари 2008 г. е било 7.5 млн., а в началото на тази година - малко над 7 млн. България води по смъртност Смъртността в България е най-голямата в ЕС - 6.5 на сто на 1000 жители или общо 109 800 смъртни случая през миналата година, като след нея по дял регистрирана смъртност са Литва и Латвия (по минус 4 на сто на 1000) и Румъния (минус 3.6 на сто на 1000). За сравнение - броят на новородените деца е бил около 64 хил. Регистрира се също и отрицателна естествена промяна на населението на България от минус 7.3 на сто на 1000 жители. По-висок негативен дял в естествения прираст на населението е отчетен само в други три страни: Литва - минус 13.8 на сто, Хърватия - минус 11.8 на сто и Латвия - минус 8.1 на сто. При някои от съседните ня България страни има по-ниски показатели на естествения прираст на населението: Румъния (минус 6.2 на сто), Сърбия (минус 5.5 на сто), докато в Гърция има положителен прираст - плюс 2.1 на сто, Турция - плюс 12.4 на сто и Македония - плюс 0.8 на сто. Прогнозите за бъдещото демографско развитие на страната също са крайно негативни - още през 2020 г. се очаква населението да падне под 7 милиона - 6.9 млн., през 2030 г. - 6.5 млн., през 2040 г. - 6.1 милиона и през 2050 г. - 5.7 милиона. Населението на страните от ЕС намалява Естествената промяна на населението на ЕС е отрицателна, сочи анализът на \"Евростат\" - през миналата година в ЕС е имало регистрирани 5.3 млн. смъртни случая и 5.1 млн. раждания. Все пак населението на ЕС нараства с около 2 млн. души - на 1 януари 2018 г. населението се преброява като 512.6 млн. в сравнение с 511.5 млн на 1 януари 2017 г., като положителната разлика се дължи на нетната миграция от над 1.2 млн. души, отчита анализът. През миналата година страната с най-голям брой население в ЕС е била Германия - 82.5 млн. жители. Следват: Франция - 67 млн., Великобритания - 66.2 млн., Италия - 60.5 млн., Испания - 46.7 млн., Полша - 38.0 млн. Най-високите нива на раждаемост за миналата година са отчетени в Ирландия През 2017 г. в ЕС са родени 5.1 млн. бебета, или почти 90 000 по-малко от предходната година. Сред държавите-членки най-високите нива на раждаемост през м. г. са регистрирани в Ирландия - 13 бебета на 1 000 жители, Швеция - 11,5 на 1000, Великобритания и Франция - и двете по 11.4 на 1000 жители. На другия полюс най-ниските нива на раждаемост са регистрирани в южните държави на ЕС: Италия (7.6 на 1000), Гърция (8.2 на 1000), Португалия и Испания (и двете по 8.4 на 1000), Хърватия (8.9 на 1000) и България (9 на 1000 жители). На равнище ЕС средната раждаемост е била 9.9 на 1000 жители, отчита Евростат. Най-ниска смъртност в ЕС е регистрирана в Ирландия - 6.3 случая на 1000 жители и в Кипър - 7 случая на 1000 жители. Най-висока смъртност на 1000 жители е регистрирана в България - 15,5, Латвия - 15 на 1000, Литва - 14 на 1000 и Унгария и Румъния - по 13 смъртни случая на 1000 жители, показват данните от анализа на \"Евростат\".", "date": "2018.07.11", "title": "\"Евростат\": Населението на България ще е под 6 млн. през 2050 г."}
{"url": "https://www.dnevnik.bg/sport/2018/07/11/3280441_maurisio_sari_e_na_put_da_poeme_chelsi/", "text": "Маурицио Сари е близо до треньорския пост в \"Челси\". Това заяви президентът на \"Наполи\" Аурелио де Лаурентис. Ексцентричният бизнесмен и филмов продуцент обяви в края на май, че  клубът се разделя със Сари . Италианският специалист обаче остана на работа в \"Наполи\", тъй като в договора му има клауза за откупуване на стойност 8 милиона евро. \"На финалната права сме и сега всичко зависи от Сари и \"Челси\". Въпросът е близо до приключване, като адвокатите ми са изпратили документите към неговите\", каза Ди Лаурентис. Президентът на \"Наполи\" се надява да използва парите, които ще получи за Сари, за да плати заплатата на  Карло Анчелоти  (6.5 млн. евро) и екипа му за сезон 2018-2019. Бившият треньор на \"Байерн\" подписа договор с неаполитанците до 2021 г. \"Челси\" усилено търси заместник на Антонио Конте, който най-вероятно ще бъде уволнен, макар да започна лятната подготовка с лондончани. Италианецът ще получи 9 милиона паунда компенсация, ако клубът реши да го освободи.", "date": "2018.07.11", "title": "Маурицио Сари се приближава до мениджърския пост в \"Челси\""}
{"url": "https://www.dnevnik.bg/evropa/2018/07/11/3279803_migraciiata_e_nai-vajnata_tema_za_es_spored_vsichki/", "text": "Европейски специалисти дават приоритет на вътрешни за ЕС въпроси пред външната политика  според новото проучване  на Европейския съвет за външна политика (ЕСВП) - EU-28, като се потвърждава, че един от най-съществените въпроси за Европейския съюз е напливът на мигранти и неговият ефект в дългосрочен план. Макар и проучването, направено сред представители от всички 28 държави - членки на ЕС, да доказва важността на  миграционната тема , чрез него са установени и някои значителни разлики сред приоритетите на отделните страни. Например въпросът за общата политика в областта на имиграцията и убежището в момента доминира само в пряко засегнатите от миграцията държави, но се нарежда на първо място в списък с приоритети за следващите пет години във всички правителства и мозъчни тръстове на държавите - членки на ЕС. Миграцията е важна в България, но не колкото икономиката От списъка на най-важните теми едва петата е свързана с външна политика. На първо място е общата политика в областта на имиграцията и убежището с 12.2% от гласовете, след това са въпроси за еврозоната и единния пазар, а на четвърто място е друга тема, свързана с миграцията - въпросът за обща гранична полиция и брегова охрана с 10% от гласовете. Тези четири теми заедно представляват 30%, или повече от всички гласове в 12 от 28-те държави членки, като най-голям е броят в Австрия - 47.9%, следвана от Гърция, Малта и България. В същото време Германия и Швеция, две от страните с най-голям приток на бежанци, са на дъното на този списък. За разлика от миграцията външнополитическите въпроси не се нареждат високо в класациите на експерти. Общият брой на гласовете за десетте въпроса, свързани с външна политика (от общо 18), е едва около една трета от общия брой. Икономическите теми (единна фискална политика, единен пазар, обща енергийна, цифрова и социална политика) получават повече от 30 процента от гласовете навсякъде с изключение на Германия и Обединеното кралство. Разликата между гласовете за икономически и миграционни въпроси най-ясно се вижда в Словения,  Испания , Хърватия, България, Чехия, Унгария и  Италия , където акцентът е поставен на икономиката, а миграционната тема остава на заден план. Този резултат не означава, че миграцията не е водещ самостоятелен приоритет, а че сборът от гласовете за всички икономически въпроси надхвърля дадените за нея. Политиката към Русия Мнозинството от респондентите отдават голямо значение на въпроса за единна политика към Русия, но данните от проучването показват, че в повечето страни търсенето на общ подход не е приоритет. В балтийските страни, Полша, Обединеното кралство и Дания е най-големият дял на респондентите, които смятат, че ЕС трябва да разработва обща политика към големите геополитически сили - САЩ, Китай и Русия, а гласовете в Германия и Франция са изненадващо ниски. Интересно е и че само в шест от страните единна политика към трите държави среща подкрепата на над 20% от респондентите, като по-голямата част от гласувалите са го направили заради притеснения, свързани с Русия.", "date": "2018.07.11", "title": "Миграцията е най-важната тема за ЕС според всички държави членки, сочи проучване"}
{"url": "https://www.dnevnik.bg/bulgaria/2018/07/11/3280481_vzrivilite_bankomata_v_plovdiv_sa_moldovski_grajdani/", "text": "Двама молдовски граждани са взривили банкомата в пловдивския район \"Тракия\" в събота. В него е имало над 200 хил. лв., съобщи БНР. Единият от заподозрените извършители - 22 годишен, е задържан и му е повдигнато обвинение. Другият е напуснал страната и ще бъде обявен за издирване чрез \"Интерпол\", съобщи в Пловдив главният секретар на МВР Младен Маринов. В разследването са участвали криминалисти от дирекциите в София, Сливен, Бургас и Варна. Автомобилът, с който са се придвижвали молдовските граждани, е бил засечен от системите за видеонаблюдение. Колата е била с крадени номера. Установено е, че двамата са пристигнали като туристи в България на 17 юни, каза главният секретар. По думите му двамата имат отношение и към опита за кражба от банкомата в софийския квартал \"Люлин\" на 5 юли. Тогава крадците не успели да вземат парите, защото не могли да изкарат касетите от устройството. От откраднатото в Пловдив са открити 88 000 лева. Част от останалите са повредени от взрива, други са били изхарчени. Арестът на единият от крадците е станал на автомивка в Бургас в опит да заличи следите по колата. Властите в Молдова са информирали, че задържаният е регистриран за множество кражби.", "date": "2018.07.11", "title": "Взривилите банкомата в Пловдив са молдовски граждани, единият е задържан"}
{"url": "https://www.dnevnik.bg/bulgaria/2018/07/11/3280498_edinaiset_prokuraturi_shte_budat_ponijeni_do/", "text": "Общо 11 районни прокуратури ще бъдат закрити пилотно и ще станат териториални отделения. Това единодушно реши днес прокурорската колегия на Висшия съдебен съвет и предстои да го внесе в пленума на съвета за одобрение. От 1 януари 2019 г. се закриват районните прокуратури в Белоградчик, Кула, Дряново, Трявна, Тервел, Ардино, Брезник, Трън, Мадан, Чепеларе и Тополовград. Те ще функционират като отделения към районните прокуратури в съответните областни центрове. Прокурорският състав и администрацията на този етап се запазват, заяви главният прокурор Сотир Цацаров, цитиран от news.lex.bg. Принципното решение за окрупняването е взето през 2017 г. като целта е да се намалят разходите и да се подобри качеството на работата.", "date": "2018.07.11", "title": "Единайсет прокуратури ще бъдат \"понижени\" до териториални звена"}
{"url": "https://www.dnevnik.bg/sport/2018/07/11/3280502_sagan_vze_vtori_uspeh_v_tazgodishniia_tur_dyo_frans/", "text": "Трикратният световен шампион Петер Саган спечели втора етапна победа в тазгодишния  \"Тур дьо Франс\" . Словакът беше най-силен на сложния финал в Кемпер, като взе спринта на леко изкачване пред Сони Колбрели (\"Бахрейн Мерида\") и Филип Жилбер от \"Куикстеп\". Колоездачът на \"Бора\" затвърди отличната си форма, като в първите пет дни има  две първи  и две втори места, и води убедително в класирането за зелената фланелка. Петият етап беше 204.5 км между Лориан и Кемпер, като Саган измина разстоянието за 4:48.06 часа със средна скорост от 42.59 км/ч. \"Имах малко късмет, защото Сони Колбрели беше много близо до мен. Моите съотборници свършиха страхотна работа, от средата на етапа водехме и бяхме в челото. В изкачването бях на много добра позиция, въпреки че \"Скай\" дадоха газ\", каза трикратният световен шампион. Победата е 11-а за Саган в \"Тур дьо Франс\" и 108-а в неговата професионална кариера. Маршрутът на петия етап беше много начупен с общо пет изкачвания от трета и четвърта категория. Последните километри бяха сложни, по много тесни пътища и доведоха до доста нерви в групата. Никой от фаворитите за крайната победа не загуби време, като не се стигна и до промяна на жълтата фланелка. Лидер след пет етапа остава Грег ван Авермет от ВМС с две секунди пред съотборника си Тиджей ван Гардърен. Третото място в етапа на Филип Жилбер го изкачи трети в подреждането на три секунди от сънародника му Ван Авермет. Белгиецът изпревари Герант Томас. Етапът започна по атлантическото крайбрежие с много висока скорост и атаки буквално от първия километър. Седем колоездачи успяха да се откъснат – Том Скуинш от \"Трек\", Никола Еде от \"Кофидис\", Жулиен Фермот от \"Дайменшън дата\", бретанецът Ели Гесбер от \"Фортунео\", Яспер Де Бойст от \"Лото Судал\", както и съотборниците в \"Директ енержи\" Силван Шеванел и Лилиан Калмежан. В основната група обаче стана падане, което доведе и до отказване още в първите километри. Хърватинът Роберт Кишерловски се озова на асфалта, като от тима му \"Катюша\" обявиха, че има съмнения за счупена ключица. В първите 100 километра от етапа групата пусна бегълците на около четири минути и половина, като тимът на ВМС водеше преследването. След започва на по-начупен терен обаче зачестиха и атаките при челниците. Точно това доведе до проблеми за някои от спринтьорите, като Марк Кавендиш и Марсел Кител изостанаха рано. Ветеранът Шеванел, който започна своя 18-и рекорден \"Тур дьо Франс\", направи първата атака и премина пръв през изкачването от четвърта категория Кот де Калифорн. 39-годишният състезател на \"Директ енержи\" взе още една точка и от втората височина от четвърта категория Кот де Тримен. Ситуацията се повтори и на първата височина в Тура от трета категория – Кот де ла Рош дю Фо, където Шеванел спечели две точки, а Калмежан една. След това обаче Шеванел се отказа и се върна в основната група, докато Скуинш, Калмежан и Никола Еде продължиха в откъсването и задържаха аванса си, като на второто изкачване от трета категория латвиецът Скуинш премина пръв пред Калмежан. Голямата битка между двамата обаче беше на последното изкачване за деня, отново от трета категория, само 23 км преди финала. В него Скуинш взе две точки, а французинът само една. Това обаче позволи на латвиеца да облече и фланелката за най-добър катерач, като в класацията има четири точки. Последните двама от оригиналното откъсване се задържаха пред групата до 12 км преди финала, но не успяха да минат преди нея през спринта за бонификации. Жулиан Алафилип изскочи пред Грег ван Авермет и взе три секунди бонус срещу две за носителя на жълтата фланелка. Финалът на етапа беше много нервен, но от \"Скай\" се пласираха отлично в групата, а зад тях беше Саган, воден от съотборниците си. Филип Жилбер първи атакува около километър преди финалната линия, но беше хванат. Носителят на жълтата фланелка Ван Авермет тръгна 700 метра преди финала, но бързо беше разминат от Сони Колбрели и Саган. Световният шампион се оказа по-силен и спечели, като италианецът отново остана зад него. Етапната победа позволи на Саган да увеличи аванса си в класирането за зелената фланелка. Той има 180 точки, с 33 повече от  Фернандо Гавирия , а третият Александър Кристоф е далеч назад (78 точки). В четвъртък предстои шестият етап в Тура, който е с дължина от 181 километра между Брест и Мур де Бретан. Профилът е хълмист с три изкачвания от трета категория и едно от четвърта. Финалът пък е на височината от трета категория Мур де Бретан (2 км със среден наклон от 6.9%), но в последните 16 километра височината се минава два пъти.", "date": "2018.07.11", "title": "Саган взе втори успех в \"Тур дьо Франс\""}
{"url": "https://www.dnevnik.bg/sviat/2018/07/11/3280499_nato_pokani_makedoniia_na_pregovori_za_chlenstvo/", "text": "НАТО кани Македония да започне преговори за присъединяване, обяви генералният секретар на организацията Йенс Столтенберг в Брюксел, цитиран от \"Ройтерс\". \"Съгласихме се да поканим Македония да започне преговори за членство,\" каза той на пресконференция. Лидерите са се съгласили да отправят поканата и \"щом всички национални процедури са завършени за финализиране на споразумението за името, страната ще се присъедини към НАТО като 30-ти член,\"  се казва и в съобщение на Алианса . Там не се се посочва името на страната, а се говори за \"правителството в Скопие\". Столтенберг обаче уточни, че приемането в Алианса е  обвързано с финализирането на договора  за името с Гърция. Документът, подписан през юни, който обаче още не е ратифициран, задължава страната да се преименува на Република Северна Македония. \"Няма начин (Македония) да се присъедини към НАТО без промяна на името,\" каза генералният секретар. Македония ще бъде 30-ият член на Алианса, след като миналата година  към него се присъедини и Черна гора . На разширяването на организацията с  още страни от Западните Балкани  (членки в момента са Хърватия и Албания) през последната година реагира Русия,  която заплашва, че то няма да остане  без последствия. С атлантическата интеграция на страната се свързва и изгонването на двама руски дипломати от Гърция, за които се предполага, че са опитвали да попречат на Атина да ратифицира споразумението за името, вече подписано от гръцки и македонски представители. Какво трябва да направи Македония Присъединяването на страната към НАТО  е въпрос най-малко на няколко месеца . Парламентът ратифицира сделката за името  два пъти в последния месец , но досега президентът Георге Иванов отказва да я подпише и така законът за ратификацията не може да се публикува в държавния вестник. Второто гласуване на депутатите на практика заобиколи ветото му и той е длъжен да го подпише, но Конституцията не може да го обвърже със срок, в който да го направи, нито да определи стъпки, ако той все пак продължи да отхвърля документа. Дори да промени решението си, първо ще е нужно македонските граждани да гласуват на референдум тази есен, а опозицията ги призовава да отхвърлят новото име. Премиерът Зоран Заев  първоначално обмисляше варианта  мнозинството в парламента да търси възможности за отстраняване на Иванов.  След въпрос на \"Дневник\" в събота той обаче даде сигнал , че кабинетът допуска и сценарий, при който гласуване с \"да\" на референдума ще легитимира сделката за името и президентът ще е длъжен да я подпише. \"Много добри новини от Брюксел. Поздравявам моя колега Зоран Заев за тази сериозна стъпка напред\", написа премиерът Бойко Борисов в профила си във \"Фейсбук\".  \"Още една цел, поставена по време на българското председателство, е постигната. Положихме големи усилия и съм радостен от този напредък\", написа Борисов.", "date": "2018.07.11", "title": "НАТО покани Македония на преговори за членство"}
{"url": "https://www.dnevnik.bg/evropa/2018/07/11/3280339_evro_v_bulgariia_oshte_prez_2022_g_-_dobra_ideia_li_e/", "text": "Доходите на българите са едва 50% от тези на хората в еврозоната. Това обаче не е формална пречка пред присъединяването на страната към общата валута. На преден план излизат други препятствия, пише \"Франкфуртер алгемайне цайтунг\" (ФАЦ) по повод  предстоящото в четвъртък разглеждане на българската кандидатура . В една от двете си статии по темата германският вестник припомня фактите: \"Номинално България отдавна изпълнява критериите\" \"Българското правителство не желае повече да губи време по пътя на страната към европейския валутен съюз. Министър-председателят Бойко Борисов изпрати писмо до шефа на Еврогрупата Марио Сентено, с което официално внася българската кандидатура за \"чакалнята\" на еврозоната ERM-II. В писмото Борисов поема ангажимента да създаде условията за  влизане в банковия съюз , които по принцип важат за страните от еврозоната. Писмото е от  30 юни тази година  - последния ден от  приключилото българско европредседателство \", пише ФАЦ и съобщава, че на срещата си в четвъртък в Брюксел финансовите министри от еврозоната ще обсъдят молбата на България. Под заглавие \"В чакалнята\" ФАЦ публикува и коментар по темата. Ето какво пише авторът Вернер Муслер: \"Номинално България отдавна изпълнява критериите за конвергенция за присъединяване към еврото. Държавният бюджет е солиден, инфлацията е относително ниска, ниски са и лихвите по дългосрочните кредити\", пише ФАЦ и продължава: \"ЕЦБ с облекчение открива друг аргумент\" При тези условия присъединяването към ERM-II, което означава твърдо обвързване на българския лев с еврото, почти автоматично ще задейства и присъединяването към валутния съюз. Защото една страна, която в продължение на две години членува безпроблемно в ERM-II, вече не може да бъде спряна. И не играе никаква роля фактът, че доходът на глава от населението в България възлиза едва на 50% от средния в еврозоната. Реалната конвергенция не е част от критериите. Тъкмо поради това Европейската централна банка с облекчение открива друг аргумент: България все още не е нагодила банковото си законодателство към правилата в банковия съюз. И още не е консолидирала раздутия си банков сектор. Именно благодарение на тази основателна критика присъединяването на България към еврото може още малко да се отложи. В същото време си остава спорно дали изобщо е икономически разумно България да влиза в еврозоната към датата, взета на прицел - 2022 година. Защото е малко вероятно дотогава реалната конвергенция на страната да се е подобрила съществено\", коментира ФАЦ.", "date": "2018.07.11", "title": "Евро в България още през 2022 г. - добра идея ли е това"}
{"url": "https://www.dnevnik.bg/sviat/2018/07/11/3280485_arheolozi_otkriha_nai-stariia_zapazen_otkus_ot_odiseia/", "text": "Най-старият известен досега откъс от поемата \"Одисея\" на Омир, която е сред емблематичните творби на античността, е намерена на глинена плоча в древна Олимпия. Това съобщи гръцкото министерство на културата, цитирано от \"Ройтерс\". Плочата, открита от екип от гръцки и германски изследователи, съдържа 13 стиха от 14-а песен, където Одисей говори на приятеля си Евмей. Първите данни сочат, че находката вероятно може да се датира преди 3 в. от новата ера. Макар тази оценка да има нужда от потвърждение, плочата си остава \"голяма археологическа, епиграфска, литературна и историческа находка\". Историята на Одисей и пътя му към родната Итака след Троянската война е втората епическа поема, която се смята, че е създадена от Омир, вероятно между 725 и 675 г. пр. н. е.", "date": "2018.07.11", "title": "Археолози откриха най-стария запазен откъс от \"Одисея\""}
{"url": "https://www.dnevnik.bg/sviat/2018/07/11/3280507_trump_iska_durjavite_v_nato_da_zadeliat_po_4_ot_bvp_za/", "text": "Американският президент Доналд Тръмп е поискал от държавите, членуващи в НАТО, да заделят по 4 на сто от брутния си вътрешен продукт за отбрана - два пъти повече от дела, за който настояваше досега. Това съобщиха представители на Белия дом, цитирани от \"Ройтерс\". По същото време новината дойде и от българския колега на Тръмп Румен Радев в разговор с журналисти. Радев представлява България на срещата на върха на НАТО днес и утре, на която европейските лидери допускаха възможността Тръмп  да ги заплаши с крайни мерки  заради непропорционално малките разходи за отбрана, заради които САЩ поемат според него по-голямата част от бремето на колективната сигурност. Според представителя на Белия дом не става дума за формално предложение, а за призив, тъй като за Тръмп е важно всички партньори в НАТО да заделят повече средства за сектора. Откакто зае поста, Тръмп (който по време на кампанията си смяташе НАТО за отживелица) призовава останалите страни бюджетът им за отбрана да възлиза поне на 2% от техния БВП. В момента само пет държави освен САЩ отговарят на този критерий - Гърция, Естония, Великобритания, Румъния и Полша (за България делът е около 1.5% от БВП). Малко по-късно Тръмп отново нападна НАТО (и особено Германия)  в \"Туитър\"  и поиска Европа \"да плати 2% от БВП (за отбрана) НЕЗАБАВНО, не до 2025 г.\" Това е срокът, в който много от държавите се ангажираха да достигнат тази цел. \"Каква е ползата от НАТО,  ако Германия плаща на Русия  милиарди долари за газ и енергия? Защо само 5 от 29 държави са изпълнили ангажимента с? САЩ плащат за защитата на Европа и губят милиарди от Търговия,\" написа още той. \"Президентът от друга страна е прав,\" смята Радев \"Днешната среща е много важна, защото трябва да демонстрира единството, солидарността и решителността на всички държави членки. Засега въпросите стават повече от отговорите,\" каза и Радев, след разговорите на лидерите от НАТО в Брюксел. \"Президентът Тръмп, който говори първи, постави въпроса не само да се постигнат два процента, и то днес, а вече нова бариера - четири процента. Той тръгна, след като обяви това,\" поясни българският държавен глава. Попитан за настроението в заседателната зала, той заяви, че \"не е от най-приятните атмосфери\". Всички лидери са общо взето в сконфузено състояние, защото всеки мисли какво означават тези четири процента и доколко сериозен е президентът Тръмп, който ги постави като условие, посочи Радев, цитиран от БТА. Президентът Радев е поставил пред своите колеги въпроса какво става с трансатлантическата връзка, която е гръбнакът на НАТО като военни способности, ако не бъдат достигнати тези два процента сега. Никой не говори за четири процента, това в момента не се обсъжда, посочи Радев. Това е жизненоважно за бъдещето на организацията, касае всички страни, допълни той. \"НАТО не е борса, на която можеш да купиш сигурност. НАТО е съюз на суверенни държави, обединени от стратегически цели и общи ценности. Президентът Тръмп от друга страна е прав, защото всяка страна трябва да допринася в днешния свят на растяща неизвестност, да изгражда ефективни способности. Това, което той прави, е добре и за нашата страна. Виждате с каква неохота в България се заделят средства за въоръжените сили. Направих три консултативни съвета по национална сигурност - разбираме се за нещо, след това то се отменя,\" коментира българският държавен глава. НАТО, без способностите на Америка, не може да бъде същата, добави Радев. \"Напомних на всички за резултатите от операцията в Либия - тогава тя разкри огромни дефицити във военните способности на европейските държави - системи за разузнаване, високоточни оръжия, дозарядки във въздуха, мобилност, съвременни системи за командване и управление, които се предоставяха изцяло от САЩ. Каква е съдбата на европейската сигурност, ако тези способности, предоставени от САЩ, ги няма.\"", "date": "2018.07.11", "title": "Тръмп иска държавите в НАТО да заделят по 4% от БВП за отбрана, но \"да платят 2% веднага\""}
{"url": "https://www.dnevnik.bg/sport/2018/07/11/3280504_slujebniiat_dulg_na_purvo_miasto_kak_hurvatski/", "text": "Част от големите клишета във футбола са свързани с \"драмата на дузпите\". И не е случайно - това са мигове на върховно напрежение както за играчите, така и за привържениците. А когато става дума за четвъртфинал на световно първенство, усещането допълнително се засилва. Това обяснява и защо видео с хърватски пожарникари привлече огромно внимание в социалните мрежи. Камера е заснела как група пожарникари гледат дузпите по време на  мача с Русия . Точно преди решителната последна дузпа те получават сигнал за пожар и всички мигновено се насочват към служебния си дълг. Секунди по-късно екипът потегля към мястото, а пред телевизора остават само служители извън спешния екип. Тогава хърватите вкарват победната си дузпа и се класират за полуфиналите на световното. Във важния мач те се изправят срещу Англия тази вечер от 21.00 часа.", "date": "2018.07.11", "title": "Служебният дълг на първо място: как хърватски пожарникари загърбиха футболните страсти"}
{"url": "https://www.dnevnik.bg/sport/2018/07/11/3280486_federer_ruhna_sled_dva_seta_prednina_i_zrelishten/", "text": "Шампионът Роджър Федерер беше детрониран в четвъртфиналите на \"Уимбълдън\". Швейцарецът допусна поражение в зрелищен мач, след като водеше с два сета. Той отстъпи с 6:2, 7:6 (5), 5:7, 4:6, 11:13 срещу Кевин Андерсън. Двубоят, продължил 4.17 часа, се превърна в същинска драма. Началото не предвещаваше подобно развитие, като Федерер изпусна мачбол в третия сет. Новак Джокович стигна първия си полуфинал в турнира от 2015 г. насам. Трикратният шампион се наложи с 6:3, 3:6, 6:2, 6:2 срещу Кей Нишикори. Федерер започна в отличен ритъм и спечели убедително първия сет. Във втория той се спаси след изоставане от 0:3, а след това и от 0:2 точки в тайбрека, за да спечели. Това беше 34-ият пореден сет за швейцареца на \"Уимбълдън\", с което изравни собствения си рекорд от 2005-2006 г. Той обаче не можа да го подобри и серията му приключи. По-големият проблем за Федерер се оказа вдъхновената и силна игра на Андерсън. Третият сет вървеше на скорост с бързи сервис-геймове. При 4:5 южноафриканецът спаси мачбол и от този момент започна обрата си. Той се спаси и с пробив в следващия гейм поведе. Федерер имаше отлична възможност да изравни след 40:0 в 12-ия гейм, но и този път Андерсън не допусна пробив. Осмият в схемата продължи да играе добре и един пробив го отведе до успеха в четвъртия сет. Петият се оказа истински маратон, като двамата печелеха безпроблемно сервис-геймовете си. Решителен се оказа пробив на Андерсън за 12:11. Той дойде след двойна грешка на Федерер за 30:40 и успешно последвало разиграване на съперника му. Андерсън улови мига и завърши забележителния си обрат. Джокович допусна по-малко непредизвикани грешки в мача си с Нишикори - 21 срещу 34, като направи и повече печеливши удари - 40 срещу 29. Той се справи и значително по-добре в разиграванията при вкаран първи сервис. Джокович пръв проби, но Нишикори веднага отговори за 2:3. Нов пробив обаче изведе сърбина до успех в сета след 6:3. Японецът се спаси от 0:40 на свой сервис в началото на втория сет, след което проби и се устреми, за да изравни. Сръбският тенисист прояви нервност покрай породилото се напрежение, но съумя да овладее емоциите си. В петия гейм на третата част след изоставане с 0:40 на свой сервис той се вдигна и веднага след това проби. С добра игра до края на сета Джокович си върна предимството. Нишикори започна четвъртия сет с ранен пробив, но след това съперникът му влезе в серия и след четири поредни гейма натрупа преднина. Мачът приключи след шестия пробив на Джокович.", "date": "2018.07.11", "title": "Федерер рухна след два сета преднина и зрелищен обрат на Андерсън"}
{"url": "https://www.dnevnik.bg/sviat/2018/07/11/3280417_ksenofobska_vulna_zalia_jujna_koreia_s_idvaneto_na/", "text": "Откакто в Южна Корея пристигнаха няколкостотин кандидати за убежище от Йемен, в местното етнически хомогенно общество се надигна небивала ксенофобска вълна - сякаш отзвук от антимигрантските нагласи, плъзнали из Европа и спомогнали за настаняването на Доналд Тръмп в Белия дом. През 2017 г. ООН регистрира  рекорден брой бежанци  и вътрешно разселени лица, бягащи от конфликти и гонения тук и там по света - 68.5 милиона души. Но щом в Южна Корея пристигнаха за няколко месеца общо към 550 йеменци, враждебните реакции не закъсняха. \"Правителството да не е полудяло? Това са мюсюлмани, ще изнасилят дъщерите ни!\" - така звучи един от най-популярните коментари, във водещия южнокорейски портал \"Нейвър\" (Naver), събрал хиляди лайкове. Стотици излязоха миналия месец на демонстрация в Сеул с искане властите \"да отпратят фалшивите бежанци\". Близо 700 000 жители на страната - повече от всякога, подписаха на сайта на президентския офис петиция за по-сурови текстове в закона за бежанците, бездруго смятан за един от най-строгите в света. \"Европа може да е наследила историческо бреме с някои страни (бивши колонии)\", се казва в текста, \"но Южна Корея няма подобни морални ангажименти\". Представата за убежище не е много разпространена в Южна Корея, където едва 4 на сто сред 50-те милиона жители са дошли от другаде, повечето от Китай и Югоизточна Азия. Подлагат ги на дискриминация навсякъде. Обсипват ги с подигравки в транспорта, обвиняват ги, че са \"мръсни\", че \"смърдят\", или пък не ги пускат в луксозни ресторанти и обществени бани. Според правителствено проучване от 2015 г. 32 на сто от южнокорейците не желаят да имат чужденец за съсед - много повече, отколкото в САЩ (14%) и Китай (12.2%). \"Избягали от бомбите\" Йеменците са пристигнали по силата на регламент за насърчаване на туризма, според който не се изискват визи за хората, пристигащи на южния остров Чеджу. С оглед бурните протести обаче властите премахнаха това изключение. Проведена наскоро анкета показа, че близо 50% от южнокорейците са против приемането на йеменски кандидати за убежище, 39 на сто го подкрепят, а 12% нямат мнение. Пак Со-Юн, двайсетгодишна студентка от Теджон, е против. \"Чувала съм, че в Йемен не се спазват правата на жените. Страх ме е, че тук ще стане по-опасно, ще скочи престъпността\", казва тя пред АФП. Друга студентка, Хан Юи-Ми, допълва: \"Защо пътуват чак до Южна Корея, щом има толкова страни около тях?\" Около 40 от новопристигналите живеят в хотел, разположен в град Тегу. Скупчени по четирима в стая, за да пестят средства, те си готвят йеменски ястия в общо помещение в сутерена. Мохамед Салем Духаиш, 33-годишен кандидат за убежище, обаче е подслонен от южнокорейско семейство заедно с жена си и осеммесечния им син. Бивш служител на летището на Сана, той избягал, когато бунтовниците хуси, сражаващи се с коалицията, предвождана от Саудитска Арабия, взривили военна база недалеч оттам. \"Имаше трупове навсякъде, сблъсъци, стрелба, бомби\", обяснява той пред АФП. \"Да си върнем дълга\" Мъжът платил 600 долара на посредник, който му издействал виза за Оман, след което заминал за Малайзия и работил там на черно три години. Мечтаел до едно време да се установи в САЩ, където има много роднини, но се отказал, щом там дошъл на власт Доналд Тръмп. Тогава семейството решило да отиде в Южна Корея. Мохамед разказва, че дочул за тази страна от южнокорейските телевизионни сериали, свръхпопулярни в Азия. \"Искаме корейското правителство и народът да ни приемат, да видят в нас хора, нуждаещи се от помощ\", добавя той. Мнозина от пристигналите на остров Чеджу са живели с години в Малайзия, което поражда въпроса дали вече са имали възможност да поискат убежище. Отношението към кандидатите за убежище ще е пробен камък за положението с човешките права в страната, разкъсвана навремето от война, но успяла да се издигне до позицията на 11-а икономика в света, коментира левият всекидневник \"Кюнхян\". Милиони са избягали от полуострова по време на окупацията от японските колонизатори през периода 1910-1945 г., после по време на Корейската война (1950-1953 г.) \"Трагичните събития от съвременната ни история принудиха хората да заминат против желанието си, да зависят от добрата воля на друг някой в чужбина, пише вестникът. С приемането на тези бежанци получаваме шанс да върнем дълга си към международната общност.\"", "date": "2018.07.11", "title": "Ксенофобска вълна заля Южна Корея с идването на търсещи убежище от Йемен"}
{"url": "https://www.dnevnik.bg/zelen/2018/07/11/3280512_zookutut_v_pazardjik_vse_pak_se_sdobi_s_luvove_ot/", "text": "Лъвовете Рая и Хектор са най-новите обитатели на зоокъта в парк-остров \"Свобода\" в Пазарджик, съобщи БТА като цитира общинската администрация. Родените през 2005 г. лъвове са пристигнали днес със специализиран транспорт и съдействието на Фондация \"Четири лапи\", се казва в съобщението. От \"Четири лапи\" уточниха пред \"Дневник\", че преместването е временно докато в софийския зоопарк тече ремонт. Организацията ще обучи персонала и ще поеме лечението на животните, ако се наложи. Хектор и Рая са брат и сестра, които до декември 2017 година са обитавали зоопарка в Разград, откъдето са прехвърлени в София. Те са родителите на трите лъвчета Терез, Масуд и Асен, които след множество скандали бяха изпратени от Разград в спасителен център Холандия вместо в Пазарджик, където здравословното им състояние се подобри чувствително. Здравословното състояние на Хектор и Рая в момента е стабилизирано, налични са само малки възрастови изменения, се казва в съобщението на общината. След пристигането си в Пазарджик те трябва да останат в затворените пространства поне седмица, докато приключи периодът на адаптация. Кога точно ще могат да им се радват посетителите ще преценят специалистите, се казва в съобщението на общинската администрация.", "date": "2018.07.11", "title": "Зоокътът в Пазарджик все пак се сдоби с лъвове от Разград"}
{"url": "https://www.dnevnik.bg/sport/2018/07/11/3279893_dnes_na_svetovnoto_anglichanite_sreshtat_ambiciranite/", "text": "Хърватия и Англия излизат в спор за място на финала на световното първенство в Русия. Двубоят между двата отбора е днес от 21.00 часа на стадион \"Лужники\" в Москва. Победителят ще играе с Франция в спора за световната купа на 15 юли. \"Петлите\"  се наложиха с 1:0 срещу Белгия . Англичаните са сочени за фаворит на букмейкърите, но с представянето си досега хърватите показаха, че в никакъв случай не трябва да бъдат подценявани. В тяхно лице  младият състав на Гарет Саутгейт ще срещне най-трудния си съперник  от началото на турнира. Англичаните за трети път са сред най-добрите четири на шампионата след 1966 и 1990 г. Те са достигали веднъж до финала в турнира през 1966 г., когато спечелиха единствената си световна титла в домашната надпревара. В Русия младият състав на Саутгейт потегли без големи очаквания, но с постоянство се превърна в основен фаворит за място на финала в долната половина на схемата. Англичаните се възползваха отлично от по-лекия поток, като по пътя си към полуфинала победиха Колумбия след изпълнение дузпи и Швеция  благодарение на умелото използване на статичните положения . Именно корнерите и свободните удари се превърнаха в най-голямото оръжие на \"трите лъва\". Цели осем от 11-те гола на англичаните дойдоха след статични положения. В основата на това освен отлично разработените ситуации и движението на всички играчи в наказателното поле са блестящите центрирания на крайните бранители Киърън Трипиър и Ашли Йънг. Срещу себе си англичаните ще имат една от най-добрите халфови линии в турнира. Със звездите си Лука Модрич и Иван Ракитич хърватите ще се опитат да наложат контрол върху в центъра на терена.  Въпреки по-голямото изпитание, Саутгейт намекна, че тимът ще продължи да разчита на същите изпълнители и същата игрова формация. Селекционерът на Англия няма да може да разчита единствено на нападателя Джейми Варди, който е с травма в слабините. Попитан какво ще изисква от своите играчи в предстоящия двубой, той заяви: \"Да продължим да правим това, което правим. Когато топката не е в нас, да играем с наистина добра дисциплина в защита, с добра организация, с тактическа грамотност. Когато я притежаваме, да играем със свободата и експресивността, които имаме, и със същата структура и движение, които показахме досега.\" Хърватия е един от отборите, които впечатлиха най-много с представянето си в групите. Тимът обаче трябваше да премине през доста трудности и 240 минути, за да стигне за втори път сред най-добрите четири в турнира след 1998 г. Хърватите бяха надиграни в осминафинала срещу Дания и въпреки че Модрич изпусна дузпа в края на второто продължение, отборът съумя да продължи напред заради отличните изяви на вратата на Даниел Субашич при изпълнението на дузпите. Той отново беше на висота и при другата драма с дузпи - срещу Русия в четвъртфинала. Победата срещу домакина на турнира беше съпътствана от  заснемането на провокативен запис  на скаута в отбора Огниен Вукойевич и защитника Дамагой Вида. Във видеото футболистът обявява: \"Слава на Украйна\" - слоганът на украинските антируски националисти след анексирането на Крим през 2014 г. Вида беше заплашен да пропусне мачовете на отбора до края на шампионата, но се размина само с предупреждение. От своя страна Вукойевич беше отстранен от щаба на отбора и  глобен с 15 хиляди франка от ФИФА . Проблемите за селекционера Златко Далич обаче се простират отвъд напрежението около видеото. Специалистът няма да може да разчита на  десния краен бранител Върсалко  заради контузия в коляното. Вратарят Субашич и централният защитник Деян Ловрен бяха на облекчен режим при заниманието в понеделник, като се очаква да бъдат готови за мача.", "date": "2018.07.11", "title": "Днес на световното: Окрилените англичани срещат уверения хърватски отбор"}
{"url": "https://www.dnevnik.bg/sviat/2018/07/11/3280043_zaradi_trump_evropa_se_opasiava_ot_nai-loshiia/", "text": "Европейците се приготвят за трудна среща на върха на държавни и правителствени ръководители на страните от НАТО, които се събират днес и утре. Лидерите на Стария континент вече са подготвени за лекция на американския президент Доналд Тръмп за разходите за отбрана, от които най-голямата част се пада на САЩ, пише в. \"Гардиън\". Те обаче се опасяват, че Тръмп може да стигне и по-далеч -  например до изтегляне на войски  и прекратяване на учения. На фона на тези опасения дойде и призивът от  председателя на Европейския съвет Доналд Туск , който вчера поиска от Тръмп да уважава и цени съюзниците си. Напрежението, според някои анализатори, нараства и заради факта, че само дни след срещата държавният глава на Съединените щати ще се срещне с руския си колега  Владимир Путин в Хелзинки . Самият Тръмп допусна вчера, че разговорите с Путин в Хелзинки може да са по-леки от срещата на върха в Брюксел или от посещението му във Великобритания, предаде \"Франс прес\", цитирана от БТА. Тръмп говори пред репортери, преди да се отправи на едноседмична обиколка, която включва и посещение във Великобритания. \"Откровено казано, с Путин може да се окаже най-лесно. Кой би помислил\", отбеляза Тръмп пред журналистите в градината на Белия дом. Президентът призна, че в момента не може да определи дали руският му колега е приятел или враг и го нарече \"конкурент\" в момент, когато някои европейски страни се притесняват,  че Тръмп е склонен  да отстъпи от американски позиции  в полза на Путин . Все пак проблемът, с който е най-сигурно, че участниците в срещата ще се сблъскат, е свързан с националните разходи за отбрана. Миналата седмица  Тръмп изпрати на европейски лидери писма с напомняне , че те имат ангажимент да увеличат бюджета за отбрана до 2% от брутния вътрешен продукт. Според \"Гардиън\" Европа не е сигурна \"с кой Тръмп ще трябва да се справи\" днес и утре - този, който ще подхвърли няколко гневни реплики, но ще запази трансатлантическата връзка непокътната, или ще предизвика най-голямата криза в историята на Алианса. Дори най-притеснените обаче вярват, че НАТО ще оцелее, продължава вестникът. На срещата се очаква освен това Македония да получи покана за членство, както и да бъдат проведени работни дискусии с президентите на Грузия и Украйна. а \"Страните от НАТО трябва да плащат ПОВЕЧЕ, САЩ трябва да плащат ПО-МАЛКО. Много Нечестно!\" Това написа Тръмп в профила си в \"Туитър\" вчера след обяд. Само няколко часа по-късно написа от самолета си на път към Брюксел, че \"някои страни от НАТО, които (САЩ) се очаква да защитават, не само не изпълняват ангажимента си, но са виновни за години наред неосъществявани плащания. Ще възстановят ли разходите на САЩ?\" Генералният секретар на НАТО Йенс Столтенберг каза вчера, че очаква разногласия и напрежение и напрежение по време на срещата. \"Няма да се изненадам, ако разговорите бъдат напрегнати, включително за разходите за отбрана,\" коментира той на пресконференция, цитиран от БТА. Той каза, че различните мнения са нормални между съюзници, но че вярва в способността на НАТО да остане стълб на евроатлантическата сигурност въпреки разногласията. Той направи сравнения с предишни кризи в историята на НАТО - изтеглянето на Франция от командните структури през 1966 г. или разногласията за включването във войната в Ирак през миналото десетилетие. Аргумент за европейците е и фактът, че бюджетът за отбрана на САЩ може да е 70% от комбинирания на съюзниците, но едва 15% са за Европа или отбрана, свързана с НАТО, а от оперативните разходи за Алианса САЩ дават едва 22 на сто. Столтенберг припомни и че независимо от заявките на Тръмп американското  военно присъствие в Европа  се е увеличило с 40%, откакто той е на власт. Генералният секретар вече е признавал, че поделянето на разходите в момента не е справедиво и въпреки огромния напредък (266 млрд. долара, заделени до 2024 г. от страните членки) остава дълъг път. Едва 5 държави освен САЩ заделят над 2% от БВП за отбрана - Гърция, Естония, Великобритания, Румъния и Полша. Според данни на НАТО Съединените щати, най-голямата икономика в света, е заделила за миналата година 3.58% от брутния си вътрешен продукт. Очаква се Столтенберг да обяви, че две държави (вероятно Латвия и Литва) са достигнали изискването тази година, а още 7 са обещали да го направят в следващите 6-7 г. Сред тях обаче не е Германия, от която президентът заплашва да изтегли военнослужещи и срещу която се очаква да бъде насочена част от гнева му. Какво още ще се реши Предвижда се държавните и правителствените ръководители от НАТО да одобрят създаването на сили за бърза намеса, съставени от 30 бронирани батальона, 30 изтребителни ескадрили и 30 военноморски съда, готови да се задействат в срок до 30 дни. Ще бъде утвърдено оказването на допълнителна подкрепа в областта на сигурността в Тунис, Йордания и Ирак. Предвижда се да бъде прието решение за продължаване на финансирането на афганистанските сили за сигурност след 2020 година. Ще бъде подкрепено обособяването на нови две командни структури на алианса в САЩ и в Германия. Очаква се да бъде прието решение, според което занапред въздухоплавателните средства на НАТО да летят със самостоятелна позивна, която ясно ги отличава от останалите самолети в небето. Големият ден за Македония В четвъртък се очаква НАТО да отправи покана към Македония за преговори за присъединяване към алианса. Столтенберг е казвал, че след сделката за името с Гърция Македония може да получи покана от Алианса. Ако договорът обаче не бъде финализиран (с подписване от президента Георге Иванов и с положително гласуване на референдума през есента), страната не би могла да се присъедини към НАТО. Затова гражданите трябва да се възползват от шанса. \"Не пропускайте тази възможност\",  каза още Столтенберг на среща със Заев  по-рано този месец. Разнопосочни искания и в Европа Днес и утре Италия ще настоява НАТО да преразпредели ресурсите си от източните към южните граници на Европа. Това каза вчера външният министър Енцо Моаверо Миланези, според когото мярката ще помогне за борбата срещу нелегалната миграция, предаде \"Асошиейтед прес\", цитирана от БТА. Министърът каза, че има доказателства за това, че чужди бойци са проникнали сред мигрантите, напускащи с лодки Либия, което представлява заплаха за сигурността на ЕС, оправдаваща намесата на НАТО. \"Ние твърдо ще призовем по време на срещата на върха на НАТО за ребалансиране на ангажиментите на Северноатлантическия алианс към Средиземноморието. Трябва да има еднакъв ангажимент както в източна, така и в южна посока\", заяви Миланези.", "date": "2018.07.11", "title": "Заради Тръмп Европа се опасява от най-лошия сценарий на срещата на НАТО днес и утре"}
{"url": "https://www.dnevnik.bg/evropa/2018/07/11/3232061_mejdu_ambiciite_i_realnostta_kakvo_ne_napravi/", "text": "Не е съвсем страна за пример, но затова пък е ангажиран член на ЕС.\" Тези думи на германския ежедневник \"Зюддойче цайтунг\", макар и написани преди българското европредседателство, доста точно описват изминалите шест месеца на страната начело на Съвета на ЕС. Първото за България ротационно председателство приключи в края на юни. И оттогава  не спряха да валят числа  - 36 465 делегати и 4738  журналисти  са посетили страната, проведени са 284 събития, 12 неформални съвета, затворени са 78  от 105 наследени от естонското председателство досиета . Звучи впечатляващо, особено за малка страна като България. Какво означават обаче всички тези срещи и може ли да се каже, че броят им или този на постигнатите споразумения в съвета са показател за успех или са просто част от програмата на всяко едно ротационно председателство,  което се сменя на шест месеца ? Успя ли България да направи пробив по трудни теми, например по широко обсъжданото сближаване със Западните Балкани, или се оказа безсилна да помири противоположни позиции в ЕС? Нещо повече от срещи? Важно е да се отбележи, че България трудно може да се похвали, че е поела кормилото на ЕС или е била лидер, защото европредседателството не означава това. То е свързано с координация и търсене на компромиси, а не с лидерство. Всяка председателстваща Съвета на ЕС страна е отговорна за организирането на срещи и функционирането на работните групи на съвета, за определянето на дневния ред, ръководеното на сесиите, постигането на общ подход в дискусиите. Държавата председател трябва да представлява и защитава постигнатите споразумения в преговорите с Европейската комисия и Европейския парламент. В сътрудничество с европарламента Съветът на ЕС приема решения, които са задължителни за държавите членки. Три последователни председателства (в случая Естония, България и Австрия) определят заедно няколко приоритета, по които да работят в продължение на 18 месеца. За сравнение: по време на естонското председателство в Талин  са били организирани 275 събития  - една среща на върха, 10 неформални министерски срещи, 10 конференции на високо ниво, около 20 посещения, 226 срещи на експерти и осем събития от парламентарното измерение. Общо 34 хил. души са посетили събитията в Талин, 27 хил. от които чуждестранни гости, включително и журналисти. В Брюксел са се провели 1228 срещи на работни групи и 31 съвета. През втората половина на 2016 г. Словакия проведе 1212 сесии (всички сесии от министерски съвети до срещи на работни групи, специални събития на председателството, както и експертни срещи, срещата на високо ниво в Братислава). Макар тези числа да изглеждат внушително, особено за по-малките държави членки, те са част от една нормална процедура за ЕС и се случват по време на всяко европредседателство. Не може да се отрече, че те създават огромен натиск за държавната администрация и са обвързани със засилени мерки за сигурност, натоварен график и организация на много нива, но трудно могат да се определят като някакво голямо постижение на което и да било председателство. Така че макар тези данни да говорят за организационния мащаб и сложност на европредседателството, истинското постижение оттук нататък ще бъде запазването на доброто функциониране на администрацията извън натоварения режим през последните шест месеца. Все пак ролята на държавата председател, въпреки че в голяма степен е предопределена от дневния ред в ЕС, е важна, защото от дипломатическите й умения и способността й да постига компромис по често доста сложни теми, зависи напредъка по зададените теми. Така че броят затворени досиета не бива да се подценява. Отвъд числата Започване на  преговорите за многогодишната финансова рамка , придвижване на  разговорите за Брекзит , намиране на компромис за реформата на европейската система за предоставяне на убежище. Това са все амбициозни проекти, които обаче тъй или иначе се придвижват независимо дали председателят на Съвета на ЕС е Естония, България или Австрия. София опита да остави своя почерк най-вече по една тема - свързаността със Западните Балкани. През всичките шест месеца от началото на годината въпросът за европейската перспектива на региона присъстваше в почти всички изказвания по време на срещи от календара на председателството. Положителните оценки са логични поради факта, че  среща в този формат  бе проведена за пръв път от 15 години. Въпросът обаче е какво стои отвъд събирането на десетки лидери и многократно рекламираното от българското председателство \"поставяне на темата високо в дневния ред на ЕС\". Тук  оценките са противоречиви . От една страна, на т.нар. Декларация от София й липсваше голямата амбиция, която се очакваше. От друга обаче, България трудно може да помири Прищина и Белград например, или пък да промени  позицията на Испания за независимостта на Косово . За Македония развитието също не е еднозначно. Въпреки споразумението за името между Скопие и Атина Македония трябваше да се примири с  отлагането на обещаните преговори  за еврочленство чак за следващата година, макар да се очакваше те да започнат през юни. И все пак, ако не беше стимулът за Скопие, не е сигурно, че изобщо щеше да се стигне до сделка за името на Македония. Реалността бе обобщена с ярки тонове от  германския \"Ханделсблат\" : \"По тази тема Бойко Борисов влезе в ролята на портиер, който се опитва да вкара в ЕС страните от Западните Балкани. Да даде тласък на евроразширяването - това наследство иска да остави Борисов от българското европредседателство. Но далеч не всички от колегите му в ЕС реагират с възторг\". Изданието акцентира върху упоритостта, с която София повдига този въпрос на всички форуми в рамките на българското европредседателство. В този смисъл европредседателството може наистина да се похвали с успех за връщането на темата сред основните в ЕС, но не може да се пребори с  твърдите национални политики  на някои държави членки. Една от най-трудните задачи за България бе да постигне компромис по темата за миграцията. София даде заявка, че  ще предложи нов подход и нова философия  за реформата на общата европейска система за убежище от гледна точка на засилен граничен контрол на външните граници и максимално добър анализ на вход. И тук обаче националните интереси надскочиха възможностите на европредседателството и срещата на върха в края на юни бе далеч от очаквания пробив, а  резултатите по-скоро  отложиха проблема, отколкото да го решат. Министърът за европредседателството Лиляна Павлова многократно изтъкна като най-голямата гордост, че още в първото тримесечие е бил постигнат успех в рамките на социалния стълб, а именно  споразумението за командироването на работници  и единното заплащане на тях. Освен това по време на българското председателство са били затворени три досиета, по които не е имало съгласие в продължение на две години и половина - за единните системи за социална сигурност, за регламента за баланса между личния и професионалния живот и за прозрачността на условията на труд. Поставяйки тази и още няколко теми ( за двойния стандарт за храните ,  увеличаването на средствата за България  по кохезионната политика, исканията на  българските превозвачи ), страната  от позицията на пръв сред равни  искаше да покаже, че не е \"втора класа\". Друг въпрос е за какво говори вътрешнополитическото развитие. А междувременно в България Заявките на българските управници, че България е променила имиджа си и се е доказала като надежден партньор, са очаквани. Не толкова очаквани обаче бяха някои събития, които засенчиха както председателството, така и опитите за излъскване на образа на България на международната сцена. През  целия януари  дебатите около Истанбулската конвенция се откроиха като основна тема, разделяща общественото мнение, а международните гости надали са пропуснали и случаите с  шесторното убийство в Нови Искър  и  показното убийство  на бизнесмена Петър Христов. Февруари не помогна много да се повиши самочувствието на българите, че са европейци и страната им заслужава мястото си сред останалите 27 членове на ЕС. Казусът с  атаката на Валери Симеонов срещу евродепутата Ска Келер , който  стигна и до Европейската комисия , и неяснотите около сделката за ЧЕЗ бяха далеч по-коментирани от довършването на подготвеното при естонското председателство подписване на регламента за  неоснователното блокиране на географски принцип , който е смятан за едно от важните досиета на ЕС и за стъпка към създаването на единен цифров пазар. Ако не беше срещата на председателите на Европейската комисия и на Европейския съвет  с турския президент във Варна , третият месец от българското европредседателство щеше изцяло да премине под знака на разправиите  покрай посещението на патриарха  на Руската православна църква Кирил. В срещата с Ердоган България съумя да бъде посредник и макар да постави пред него двустранни въпроси ( обезщетенията за имотите на бежанците от Беломорска Тракия ), като в същото време не превърна разговорите в заложник на междудържавни спорове. Притесненията за спазването на правата в Турция обаче останаха, а отношенията между Анкара и Брюксел продължават да са в много ниска точка. Вътрешните скандали не се разминаха и през април. В средата на месеца кметът на район \"Младост\" Десислава Иванчева  бе показно арестувана в центъра на София , а впоследствие  бе обвинена  за подкуп в особено големи размери. Така страната, която иска да е пример за Западните Балкани, се оказа в ситуация да защитава собствените си стандарти, а  в поредния си годишен доклад \"Репортери без граници\"  заяви, че България е не само медийно най-несвободната държава от ЕС, но и е единствената в съюза в категорията \"трудна ситуация\". Кулминацията на европредседателството (срещата за Западните Балкани през май) също беше в известна степен засенчена и заради по-важни към този момент теми за ЕС ( отношенията със САЩ ), и заради посещенията на  премиера Бойко Борисов  и  президента Румен Радев  в Русия. И все пак според скорошно проучване на \"Алфа Рисърч\"  81% от българите оценяват положително  европредседателството. Сравнението показва, че от гледна точка на общественото мнение най-силният информационен акцент е поставен върху Западните Балкани. Мненията подготвена - неподготвена през декември са 47:21, а през юни 60:14. Тоест в съотношение 4:1 българите изразяват удовлетвореност от подготвеността на страната и участващите екипи. Тези числа изглеждат положително, особено на фона на това, че България тръгна от  нелека позиция  по пътя на своето европредседателство. Малко позната, известна предимно с корупция и бедност, тя трябваше да накара останалите страни да чуват гласа й по важни теми в ЕС. Не особено ласкаво обаче звучи  коментарът на Юлия Роне  за \"Вашингтон пост\", според който за разлика от Унгария и Полша до днес България не е \"проблемно дете\" за ЕС, но говоренето за стабилност прави крайната десница да изглежда нещо нормално и създава ситуация на постоянна бедност, корупция и масово емигриране на младите.\" Това повдига въпроса наистина ли България е възприемана като надежден партньор в ЕС или на нея се гледа просто като на не създаващ проблем аутсайдер и, ако последното е вярно, дали председателството поне малко промени това в положителна посока. Преди началото му друг германски вестник, \"Ханделсблат\", писа, че \"в това начинание българският министър-председател иска да се представи като европеец за пример\". Отговорите дали е успял предстоят, а  оценките  далеч няма да са еднакви.", "date": "2018.07.11", "title": "Между амбициите и реалността: какво искаше и какво направи България като европредседател"}
{"url": "https://www.dnevnik.bg/sport/2018/07/11/3279934_ludogorec_i_levski_izlizat_na_promenenata_evropeiska/", "text": "Лудогорец\" и \"Левски\" започват участието си в европейските турнири с мачове срещу непретенциозните \"Крусейдърс\" и \"Вадуц\". Първият и третият от миналия сезон стартират още от първия кръг на Шампионската лига и Лига Европа, като шампионът играе вкъщи, а сините гостуват в Лихтенщайн. Заради промените в европейските турнири и увеличаване на квотите за тимовете от големите първенства, \"Лудогорец\" ще преминава още един предварителен кръг по пътя към групите. В последните години българският шампион започваше от втория предварителен кръг, но за да играе в групите, сега ще трябва да отстрани четири съперника. Северноирландският \"Крусейдърс\", който гостува днес в Разград, няма успехи в Европа. Тимът е прескачал само два пъти първия предварителен кръг и има едва една победа като гост. Въпреки това  мениджърът на \"Лудогорец\" Пауло Аутуори  призова за концентрация в отбора си. \"Аз като треньор не мога да допусна мисленето, че един мач е спечелен, преди да започне\", предупреди бразилският специалист. \"Всички отбори излизат на терена, за да спечелят. По време на мача е важно да направиш достатъчно да победиш\", продължи той. По думите му в днешно време отборите се проучват взаимно и тайни няма. \"Важна е стратегията на отбора. Гледаме световното първенство и урокът е, че най-добрият начин да спечелиш уважението на всеки съперник, е да играеш на предела на физическите, психическите и тактическите си възможности.\" \"Лудогорец\" изигра миналата седмица първия си официален мач за сезона, като  победи с 1:0 \"Славия\" в спора за Суперкупата . Двубоят с \"Крусейдърс\" е в 20 часа и ще бъде излъчен по \"Диема Спорт\" 2. \"Левски\" гостува в Лихтенщайн като тестът е първи за сините, които през лятото се разделиха с един от лидерите си Роман Прохазка, както и с Васил Панайотов, Нелуц Рошу и Антонио Вутов. Дотук на \"Герена\" бяха привлечени двама нови – Мартин Полачек и Давиде Мариани. Треньорът Делио Роси  вярва, че \"Левски\" е готов за европейските мачове. Италианецът предупреди, че \"Вадуц\" е сменил голяма част от футболистите си през лятото и това може да доведе до проблеми за \"Левски\", като част от тях не са много познати. \"Те имат двама нападатели, които играят по крилата и са много бързи. Играят в схема 4-3-3 и работят добре отзад, също така атакуват всички. И друг път съм казвал обаче, че всичко зависи от нас, искам да видя как ще играе моят отбор\", каза още Роси. Мачът на \"Левски\" започва в 18.45 ч. и ще бъде излъчен по \"Диема Спорт\".", "date": "2018.07.11", "title": "\"Лудогорец\" и \"Левски\" излизат на променената европейска сцена с надежди"}
{"url": "https://www.dnevnik.bg/sport/2018/07/11/3280106_video_kristiano_ronaldo_i_negovite_nezabravimi_migove/", "text": "\"Реал\" (Мадрид)  се раздели със звездата си Кристиано Роналдо , като му благодари за всичко с емоционално видео. Белите обявиха във вторник следобед, че португалецът преминава в \"Ювентус\". Мадридчани изтъкнаха, че са се съобразили с желанието на играча да премине в нов отбор. Роналдо, от своя страна, благодари за отношението. \"Реал\" припомни пред привържениците си най-добрите моменти в кариерата на нападателя от идването му на \"Сантяго Бернабеу\" преди девет години до последния голям триумф в Шампионската лига.", "date": "2018.07.11", "title": "Видео: Кристиано Роналдо и неговите незабравими мигове в \"Реал\" (Мадрид)"}
{"url": "https://www.dnevnik.bg/intervju/2018/07/11/3231745_arh_valentina_vasileva_investitorskiiat_interes_chesto/", "text": ". - Напоследък има и позитивни случаи, нагласа да се пази, да се защитават старите сгради. За съжаление тези добри примери много често са след реакции от няколко общественици и експерти. В същото време София става все по-аморфна, хаотична. Тя просто нараства, всяка година идват десетки хиляди нови хора. Има над милион празни жилища, а ние продължаваме да строим нови. Докога? Не може да се раздува до безкрай. Столицата се обезличава. Липсва ни култура, за да разберем смисъла от съществуването на историческата среда. Не виждам отношение към стойностите. В София всичко е навсякъде, стърчат високи сгради. Ако човек се качи нависоко в Париж, ще види, че той е на десет етажа. Вземете Солун, голям колкото София, с огромно пристанище, летище. Пак 10 етажа и край. Защо там може нищо да не стърчи като таралеж? Има една лакомия – всеки иска да забогатее сега и веднага и вижда имота си като машина за пари. Все по-често ставаме свидетели и на това да се удовлетворяват инвеститорски интереси, да се дават разрешения, да се свалят статути на защитени сгради - паметници на културата, само защото инвеститорът поискал, имал инвестиционно намерение. И сякаш се предават, не искат да си създават главоболието да се занимават с някой инвеститор и неговите намерения и натиск. - Еднозначно решение няма. Има множество фактори – каква културна ценност е дадена сграда, какво й е състоянието. Има достатъчно съвременни решения за укрепване и адаптиране на старите сгради, за да са безопасни и удобни. Не изпадам в крайности, не всичко трябва да бъде съхранено в оригинал, не ме притесняват и случаи, в които биват запазени само фасадите, а вътре се построява нещо ново. Но това трябва да е само когато сградата не е с висока културна стойност и нейното състояние е лошо, пред падане. И задължително това да е оригиналната фасада, а не възстановка. Защото тогава вече нямаме културна ценност. Копие, реплика - да, но не и паметник на културата. Колкото до паметници с национално и местно значение, там трябва да се стремим да запазим както външността, така и елементите вътре. Ще ви дам пример - преди години едно крило на сградата на Журналистическия факултет на Софийския университет се беше напукала сериозно, оказа се, че има дървени подови конструкции, прогнили, изкривени. Ремонтирахме. Сега помещенията са напълно използваеми и безопасни, а отвън си е старата сграда, не личи да е имало намеса. - Всяка реконструкция е по-скъпа, но какво значение има това, като имаш паметник на културата и си задължен да го опазваш. Ако искаш да си построиш нещо ново - софийското поле е голямо, вземи си празен парцел, построй си реплика. Защо се гордеем с писателите си или със старите си художници. Дайте да накълцаме картините на Майстора, някой ще мацне друго подобно и него да закачим в музеите. Това се предлага, когато се говори за преизграждане на старите къщи със съвременни материали, същото е. - Всичко комплексно – и неспособността, нежеланието на държавата, на общините да предпазват, и съществуващите механизми за защита. В Закона за културното наследство има текстове, позволяващи да се ипотекират сгради - паметници на културата, ако собствениците им не се грижат за тях. Чрез средствата от ипотеката общините и държавата могат да направят нужните ремонти. Сега казват, че тези текстове не работят. Не са прилагани нито веднъж, а съществуват вече повече от 6 години, имаше подобни текстове и преди това. Ако разпоредбите не работят, защо не ги правят работещи? Кой трябва да ги направи действащи? Кого чакат? - Не мога да твърдя подобно нещо, не мога да гадая има ли натиск, има ли лобизъм и някой дали иска да услужи на собственика. Но мога да кажа, че има изненадващи решения. Ето вземете примера с \"Къщата с ягодите\" . Продължавам да твърдя, че тя е здрава и би могла да бъде укрепена. За нея безпрецедентно беше насрочен извънреден експертен съвет с единствена точка – да се приеме експертизата от страна на инвеститора, че тази къща не отговаря на съвременните противоземетръсни изисквания. Беше поканен целият проектантски екип, което не се е случвало при други обсъждания. Те присъстваха и на гласуването. Безпрецедентно присъстваше Влади Калинов, тогава директор на \"Общински строителен контрол\", който удостовери, че общината е съгласна тази къща да се събори. Работеше се с поръчани от инвеститора документи, макар и много прецизно, професионално изработени. А в същото време в съвета няма нито един инженер-конструктор, който може да потвърди като независим експерт дали платените от инвеститора обследвания за състоянието на сградата отговарят на истината. Имаше и случай - обсъждахме последната еднофамилна къща по бул. \"Цариградско шосе\". Тя е реперът къде е свършвала стара София, след нея са започвали бившите казарми и полето. Какви са аргументите да се иска свалянето на статута и защитата? Собствениците имали други инвестиционни намерения. Посочваше се, че не могат да поддържат къщата. Това аргумент ли е ние изобщо да обсъждаме снемане на статута? Ситуацията с това да се вслушваме в инвеститорски заявки стигна  до безумие с т.нар. Двойна къща . Когато от Националния институт за недвижимо културно наследство (НИНКН) внесоха искането да й бъде отнет статутът, отбелязаха, че има постъпило инвестиционно намерение. Тогава попитах колегите, ако има много мощен инвеститор, който иска да построи нещо върху Народното събрание, дали бихме се съгласили, защото има \"инвестиционно намерение\". Не ме чуха, падна статутът, отнеха й го. И я събориха. И сега какво става - изведнъж НИНКН отново внася в експертния съвет казуса с \"Двойната къща\", на която пък този път да бъде даден статут на недвижима културна ценност. И й го дадоха. Не можах да разбера на какво съветът даде статут, тъй като там в момента няма нищо. Като иска инвеститорът да възстанови две фасади, нищо не му пречи да го направи. Но как това ще е паметник! Да, има предвидена законова процедура по преизграждане по автентични данни. Но какво ще имаме ние в крайна сметка на мястото на \"Двойната къща\" – допуска се ново строителство, надстрояване, дострояване, бухване на цялата сграда. И ще имаме две стени, които ще представят старата къща. При това не автентичните фасади, а нещо ново. Как това нещо, как една непостроена, непроектирана дори сграда вече е паметник. Това нарушава и равнопоставеността в архитектурната общност. За един проектант вече се знае, че той ще направи паметник на културата. Не се спазва и изискването сградата - паметник на културата, да е построена преди поне 50 години, това беше мотив за отказ т.нар. Японски хотел да не получи статут например. Така че веднъж съветът отне статута на истинския паметник, защото собственикът поискал. После пак, защото собственикът поискал, даде статут на нещо непостроено. Каквото поиска собственикът, съветът го изпълнява. - Паважите са градообразуващ белег – когато селото е станало град, си е сложило калдъръм, който се е развил до паваж. Първото нещо, което са правили римляните, основавайки град, е да се направи паваж на улиците. Паважът е ценностно постижение на Европа. Това дава категорията на населеното място. София още в 1906 г. е имала достатъчно далновидна управа, която е предпочела да се сложат павета. И тогава се е поставял въпросът за асфалт. Но е било решено да се сложи паваж, макар и по-скъпо като изработка и поставяне. Общината дори взима голям заем, който се изплаща години наред – от нашите дядовци, от софиянци. За да го имаме днес. А и паважът е по-лесен за поддръжка. В случая имаме неразбиране, неглижиране от страна на общината. Ето  примера с ремонта на бул. \"Дондуков\" . Паважите са недвижима културна ценност. Винаги когато ще се пипа нещо по тях, трябва да има специално разрешение. И не може първо да направиш нещо, а после да поискаш разрешението. Общината обаче възлага да се прави ремонт на бул. \"Дондуков\", възлага проектиране, прави търг и сключва договор за строителство. Едва тогава се сеща да иска съгласуване в експертния съвет. И от нас се очаква да дадем със задна дата разрешение. Това показва неуважение към процедурата от общината, която си мисли, че всичко й е позволено, защото е общината, а не е частният инвеститор. Изтъкваха се какви ли не аргументи, за да се премахне паважът – за шум, прах, замърсяване. Оказва се в крайна сметка, че въпросът не е искаме или не искаме паваж, а в това, че изпълнителят няма павьори. Общината също няма павьори. Тази управа е в общината вече 10 години. Когато е влязла в управлението, трябва да знае, че в този град има градски транспорт, следователно трябват шофьори и техника, има топлоснабдяване – значи трябват топлотехници, има електрозахранване и трябват електротехници за поддръжката. Има и улици с павета, следователно трябват павьори. Ами, като виждаш, че няма, осигури! Българи павьори редят паважи в Чехия, в Холандия. В Прага и тротоарите са с павенца, от тях са направили цели мозайки, фигури. Всеки квартал си има собствен рисунък. В Париж, Виена, Рим – всички стари европейски столици имат павета не само в пешеходната си част. Европейски градове изкупуват наши стари павета. Едно паве е около 3 евро, в един квадрат има 50-60 павета. Сами можете да пресметнете колко струват 600 метра от бул. \"Дондуков\". И аз си задавам въпрос – къде са тези павета? Къде са и предишните? Къде са жълтите павета, които преди започваха от Орлов мост? - Въпросът не е да има ли павета, а как те да са наредени, за да бъдат нормална градска настилка и да се поддържат. На ул. \"Иван Асен\" в центъра на София преди години искаха да махнат паважа, но в квартала се вдигнаха на протести. Като отмъщение върнаха паважа по най-калпавия начин. Има едни специални петоъгълни павета, които се нареждат покрай бордюра и по тях вървят редовете с останалите. Тези петоъгълни павета в момента могат да бъдат видени навсякъде из улицата – по средата на платното, в група, самостоятелно, в края, вляво, вдясно. Което показва абсолютна неграмотност на този технически ръководител, ако изобщо го е имало. Лицевата страна на паветата често е слагана отдолу и какво ли още не. Минете по бул. \"Цар Борис Трети\" – там, където паважът не е пипан от десетилетия, колата върви гладко, не друса, не шуми. Новата част е разбита. - Индустриалните сгради отпреди войната. От такива индустриални обекти по света се правят страхотни неща – културни центрове, библиотеки, спортни центрове, дискотеки. Изчезва цяло направление от материалната култура. Те показват ясно, че София преди началото на комунистическата власт не е била само поле, каруци и кукуруз, те носят паметта. В много от тях могат да бъдат видени елементи, материали, на които има дори метални пластини, върху които е изписано откъде са внесени. А строителството, изработката, елементите ясно показват, че преди толкова години нашите строители са се учили, били са на висотата на европейските.", "date": "2018.07.11", "title": "Арх. Валентина Василева: Инвеститорският интерес често е водещ при взимането на решения за културни ценности"}
{"url": "https://www.dnevnik.bg/sport/2018/07/11/3280134_banka_ot_oae_stana_poredniiat_sponsor_na_barselona/", "text": "Националната банка на Рас Ал Хайма – едно от седемте арабски емирстваq стана партньор на \"Барселона\", обявиха от клуба. RAKBANK ще бъде спонсор на каталунците за следващите три години с опция за удължаване на партньорството с още две. Двете страни подписаха договор на стадион \"Камп ноу\", като изпълнителният директор на \"Барселона\" Оскар Грау изрази задоволството си. Той изтъкна факта, че клубът продължава да засилва популярността си в Азия и най-вече на Арабския полуостров. В рамките на договора ще бъдат създадени няколко нови продукта и общи марки между двете страни. RAKBANK дори ще пусне платинени дебитни и кредитни карти. Клиентите на банката, които са и фенове на \"Барселона\", пък ще имат различни възможности да гледат любимия си отбор, както и други преференции. \"ОАЕ е страна, която много обича футбола, а \"Барселона\" е един от най-големите клубове в света, така че това партньорство е с огромни мащаби\", каза управляващият директор на банката Фредерик де Мелкер. Двете страни необявиха параметри по договора. Наскоро стана ясно, че  \"Барселона\" е клубът, който получава най-много пари от спонсори , след като през миналия сезон си осигури договор с японската компания \"Ракутен\".", "date": "2018.07.11", "title": "Банка от ОАЕ стана поредният спонсор на \"Барселона\""}
{"url": "https://www.dnevnik.bg/skorost/2018/07/11/3280139_bulgarski_otbor_specheli_eko_rali_v_surbiia/", "text": "Първият екипаж на българския отбор \"Ре Спорт\" Калин Дедиков и Георги Павлов с \"Рено Зои\" спечели в класа на електромобилите в седмото издание на \"Тесла рали\" в Сърбия. Надпреварата е втори кръг от \"Интернешанъл Еко Рали Къп\" (IERC), а в нея за първи път участват коли на ток. Кръстено на Никола Тесла, ралито е част от ежегоден фестивал, на който се събират учени, студенти, предприемачи, за да споделят идеи и заедно да отпразнуват рождения ден на сръбския учен. Българският екипаж премина с най-малко наказателни точки по 240 километровото трасе и завърши като победител. Основни конкуренти на българите бяха словенският отбор на \"Рено Адриатик\" също със \"Зои\". Бронзовите медали взе вторият екипаж на \"Ре Спорт\". Мария Бобар и Антоанета Дедикова с \"Фолксваген Е Голф\" от \"Порше Сърбия\" завършиха със 188 наказателни точки, но на финала имаха огромна преднина спрямо преследвачите си.", "date": "2018.07.11", "title": "Български отбор спечели екорали в Сърбия"}
{"url": "https://www.dnevnik.bg/biznes/2018/07/11/3280141_vsichki_lobistki_tekstove_triabva_da_budat_mahnati_ot/", "text": "Всички лобистки текстове, които са доказани, трябва да бъдат премахнати от Закона за горивата, каза днес по Би Ти Ви министърът на икономиката Емил Караниколов. Коментарът му беше по повод  споровете между партиите, част от коалицията \"Обединени патриоти\" по темата . Караниколов обясни, че специален закон за горивата е нужен, защото всички акцизни стоки имат свой закон. Той уточни, че е важно тестовете в него да защитават интересите на малките, средните и големите фирми на пазара. \"Работа на законодателя е да намери този баланс. Парламентът трябва да го намери\", допълни министърът на икономиката. Попитан дали споровете между патриотите застрашават управляващата коалиция, Караниколов поясни, че между лидерите на партиите в \"Обединени патриоти\" винаги има динамика, но чрез диалог ще се намери най-доброто решение. Акцизът на бездимните цигари да зависи от тяхната вредност Попитан за дискусията около  акциза на бездимните цигари , министърът посочи, че щом изделието съдържа тютюн, върху него трябва да има акциз. Караниколов изрази мнение, че трябва да се види дали наистина бездимните цигари са по-безвредни от традиционните. \"Ако това е така, акцизът трябва да се намали с процента с колко са по-безвредни те\", обобщи министърът на икономиката.", "date": "2018.07.11", "title": "В закона за горивата не трябва да има лобистки текстове, смята министърът на икономиката"}
{"url": "https://www.dnevnik.bg/evropa/2018/07/11/3280142_zapochna_delo_sreshtu_ungarski_evrodeputat_obvinen_v/", "text": "Започна процесът срещу унгарския евродепутат Бела Ковач, обвинен в шпиониране на Европейския съюз в полза на Русия, предаде \"Асошиейтед прес\", цитирана от БТА. Делото започна вчера в окръжния съд на Будапеща при затворени врати заради класифицирания характер на случая. Ковач, който се оттегли от националистическата партия \"Йоббик\" след повдигнатото срещу него през декември обвинение, настоя отново, че е невинен. Той продължава работата си като евродепутат. Срещу него и трима други са повдигнати и обвинения в измама заради фиктивно наемане на сътрудници в Европейския парламент през 2012-2013 г. В изявление пред журналисти извън съдебната зала, Бела Ковач заяви: \"Съвестта ми е абсолютно чиста\". Адвокатът на Ковач заяви, че очаква делото да приключи догодина, отбелязва \"Асошиейтед прес\". Евродепутатът е получил образованието си в Московския институт за международни отношения в бившия Съветски съюз през 80-те и е прекарал голяма част от съзнателния си живот в руската столица като собственик на бизнес за международна търговия, показва биографията му. Той се връща в Унгария през 2004 г., когато страната му се влиза в Европейския съюз. Следващата година се присъединява към крайнодясната партия \"Йоббик\", която тогава е малка група от млади ентусиасти. В Европарламента той помага за основаването на Алианс на европейските национални движения. Според прокурорите Ковач е поддържал редовен и продължителен контакт със служител от разузнаването на руските тайни служби и активно е подпомагал на работата на руското разузнаване. \"Крайната цел на тази дейност е била да формира, в интересите на Руската федерация, открито антиевропейски лагер... в рамките на Европейския парламент\", се посочва в тяхно изявление.", "date": "2018.07.11", "title": "Започна дело срещу унгарски евродепутат, обвинен в шпионаж в полза на Русия"}
{"url": "https://www.dnevnik.bg/citat_na_deniia/2018/07/11/3280145_citat_na_denia_direktorut_na_bnr_se_durji_kato_v/", "text": "Директорът на Българското национално радио се държи като в градината на баща си, на неудобните казва едва ли не - марш оттук, малко човече. Така описа стила на управление на Александър Велев бившият директор на програма \"Хоризонт\" и водещ на предаването \"Неделя 150\" в БНР Лили Маринкова. Вчера  тя беше пенсионирана, броени часове след като беше възстановена на работа  след решение на съда. Маринкова посочи, че има подозрения дали БНР не е дадено под аренда, като хората, които го управляват, участват в една игра на зависимости.", "date": "2018.07.11", "title": "Цитат на деня: Директорът на БНР се държи като в градината на баща си"}
{"url": "https://www.dnevnik.bg/na_put/2018/07/11/3279569_fotogaleriia_sakromonte_-_prozrachniiat_hotel/", "text": "Уругвайският хотел \"Сакромонте\" е първият в света, който се слива с околната среда.", "date": "2018.07.11", "title": "Фотогалерия: \"Сакромонте\" - прозрачният хотел"}
{"url": "https://www.dnevnik.bg/biznes/2018/07/11/3280149_proektut_za_aec_belene_triabva_da_se_realizira_na/", "text": "Проектът за АЕЦ \"Белене\" трябва да се реализира на пазарен принцип, каза днес по Би Ти Ви посланикът на Китай в България Джан Хайджоу. Той посочи, че страната му има отворено и положително отношение към проекта.. Към момента като потенциален инвеститор във втората българска атомна електроцентрала  се спряга Китайската национална ядрена корпорация  (CNNC). \"За АЕЦ \"Белене\" може да има двустранно и тристранно сътрудничество, може и многостранно\", обобщи вариантите посланикът на Китай в България. Той уточни, че това е само един от възможните проекти в областта на атомната енергетика, в които двете страни могат да си сътрудничат. Също по Би Ти Ви министърът на икономиката Емил Караниколов за пореден път обясни, че Китай има интерес да  инвестира в редица проекти в България . Тепърва се чакали делегации от експерти от страната, които да разгледат всичко възможности подробно. Караниколов подчерта, че всеки проект ще трябва да е съобразен с европейското право.", "date": "2018.07.11", "title": "Проектът за АЕЦ \"Белене\" трябва да се реализира на пазарен принцип, смята китайският посланик"}
{"url": "https://www.dnevnik.bg/evropa/2018/07/11/3280146_italiia_iska_nato_da_zasili_namesata_si_v_jujna_evropa/", "text": "Италианският външен министър заяви вчера, че ще призове за ребалансиране на ресурсите на НАТО от източните граници на Европа към нейните южни граници, за да помогне в борбата с нелегалната миграция, предаде \"Асошиейтед прес\", цитирана от БТА. Енцо Моаверо Миланези очерта пред парламента външнополитическите приоритети на популисткото правителство на коалицията между антиимигрантската партия \"Лига\" и извънсистемното Движение \"Пет звезди\", в навечерието на  срещата на върха на НАТО в Брюксел . Министърът каза, че има доказателства за това, че чужди бойци са проникнали сред мигрантите, напускащи с лодки Либия, което представлява заплаха за сигурността на ЕС, оправдаваща намесата на НАТО. \"Ние твърдо ще призовем по време на срещата на върха на НАТО за ребалансиране на ангажиментите на Северноатлантическия алианс към Средиземноморието. Трябва да има еднакъв ангажимент както в източна, така и в южна посока\", заяви Миланези. Италианското правителство предприе енергични мерки срещу миграцията и се стреми  да предоговори мандата  на мисиите на ЕС в Средиземно море, за да се попречи на спасените мигранти да дебаркират в Италия.", "date": "2018.07.11", "title": "Италия иска НАТО да засили намесата си в Южна Европа заради мигрантите"}
{"url": "https://www.dnevnik.bg/sport/2018/07/11/3280154_didie_deshan_igrata_ni_beshe_dostoina_za_miasto_vuv/", "text": "Селекционерът на Франция Дидие Дешан оцени много високо представянето на своите футболисти при  победата срещу Белгия в полуфиналите на световното първенство . \"Петлите\" спечелиха с 1:0 и се класираха за финала в Москва, където очакват Англия или Хърватия. \"Това е просто невероятно. Пътят ни дотук беше много дълъг, но си заслужихме класирането за финала. Показахме характер и манталитет. Белгия е страхотен отбор. Заслужават поздравления за представянето си\", каза Дешан веднага след двубоя. Според него френският отбор се е представил страхотно във всички фази на играта. \"Бяхме на високо ниво както в защита, така и в предни позиции. Показахме, че можем и да диктуваме темпото, и да играем на контраатака, когато се налага. Показахме игра, достойна за финал.\" На пресконференцията след мача френският селекционер заяви, че отборът все още не е превъзмогнал голямото разочарование от загубения финал срещу Португалия (0:1 след продължения) на европейското първенство на родна земя през 2016 г. \"Помня какво се случи преди две години. Беше толкова болезнено. Искаме да спечелим предстоящия финал, защото все още не сме преодолели финала на европейското. Това е спорт и ние имаме шанса и привилегията да донесем радост на френския народ\", каза още Дешан. Той може да стане едва третият човек в историята на футбола, който печели световната титла и като играч, и като треньор. Досега това са правили само бразилецът Марио Загало и германецът Франц Бекенбауер. Дешан обаче отказа да прави сравнения с шампионския отбор на Франция от 1998 г., на който той беше капитан. \"Всеки трябва да живее в своето време. Аз никога, никога, никога не съм споменавал моята история и успехи (пред играчите). Някои от тях не са били родени, но са виждали снимки. Онзи момент принадлежи на много французи, които са го преживели, но не и на младото поколение.\" \"Тук съм, за да напишем нова страница в историята, най-красивата страница. Не казвам, че не се гордея с това, което постигнахме преди 20 години. Но не може непрекъснато да гледаме назад\", каза още Дешан.", "date": "2018.07.11", "title": "Дидие Дешан: Играта ни беше достойна за място във финала"}
{"url": "https://www.dnevnik.bg/bulgaria/2018/07/11/3280158_sled_obeshtaniiata_za_promeni_rezultatut_e_edno/", "text": "Всички обещания за промени в Българското национално радио доведоха до едно голямо нищо. Топката се прехвърля между министърът на културата и комисията по култура в парламента. Това казаха днес излезлите на протест служители на БНР. Сутринта пред сградата на радиото излязоха не само работещите в симфоничния оркестър към радиото,  които недоволстват от месеци , но и журналисти и технически персонал. Протестиращите имат редица искания, като основното е прозрачност в управлението. \"Искаме да има прозрачност, обясниха ни, че при този бюджет на радиото няма как да се вдигнат заплати, искаме някой компетентен да каже дали това е така\", каза пред Би Ти Ви журналист от радиото. Музикант от състава на БНР пък уточни, че при участието им в концерта за закриване на европредседателството, им е било забранено да разпънат транспарант с исканията си. \"Забраните дойдоха от всички етажи на БНР. Казаха ни, че щяло да стане голям скандал\", посочи жената. Другите искания,  посочени в декларация от вчера , са за диалог между ръководството на БНР и работещите в медията, вдигане на заплатите и спиране на назначенията на хора, които нямат пряко отношение към работния процес в медията.", "date": "2018.07.11", "title": "След обещанията за промени резултатът е едно голямо нищо, казаха протестиращите от БНР"}
{"url": "https://www.dnevnik.bg/evropa/2018/07/11/3280150_v_germaniia_dnes_se_ochakva_prisudata_po_nashumeliia/", "text": "След пет години на дебати германското правосъдие произнася днес присъдата по един от най-големите процеси срещу неонацисти след края на Втората световна война. Случаят обаче бе белязан  от скандали и проблеми , предаде \"Франс прес\". Петима съдии от мюнхенски съд трябва да решат дали  43-годишната Беате Цшепе , е участвала в девет ксенофобски убийства и в убийството на полицайка в периода 2000-2007 г. Подсъдимата е единствената оцеляла  от трио неонацисти , произхождащи от бившата комунистическа ГДР. Цшепе е заподозряна също така, че е замесена в два атентата срещу представители на чужди общности в Германия и в 15 обира на банки. Прокуратурата твърди, че тя е предоставила важна логистична подкрепа на двамата си партньори и е управлявала финансите на триото, а също, че е намирала жилища, в които те да живеят дълги години в нелегалност. Ако вината на Цшепе бъде призната, тя може да получи доживотна присъда. Четирима други неонацисти, заподозрени, че са осигурявали логистична подкрепа на триото, също са обвиняеми от началото на процеса на 6 май 2013 г. Те може да получат до 12 години затвор. В триото, от което оцеля Беате Цшепе, влизаха и Уве Мундлос (38 години) и Уве Бьонхарт (34 години). През ноември 2011 г. двамата мъже бяха намерени мъртви при опит да бъдат арестувани от полицията. Разследващите смятат, че те са се самоубили, или пък, че единият от тях е убил другия и после се е самоубил. Делото включваше 437 дни съдебни заседания, досие от 300 000 страници, 15 адвокати на защитата, 750 свидетели, над 50 експерти и близо 80 конституирани като граждански страни. Осем от жертвите на триото са турци или от турски произход, дребни търговци. Сред жертвите има и полицайка и една гъркиня. Случаят  разтърси дълбоко Германия  и извади на яве проблемите и пропуските на вътрешното разузнаване, както и подценяваната опасност на германските крайнодесни мрежи. Той постави правителството в неудобна позиция, защото предполагаемите убийци са действали години наред, без да бъдат обезпокоени. Германия поднесе извинения в ООН за грешките, допуснати по време на разследването, а германският канцлер Ангела Меркел изрази срама на страната си пред тези престъпления. Семействата на жертвите бяха обвинени погрешка първоначално. Някои от близките на жертвите свидетелстваха по време на процеса, че са били обект на подозрение от страна на полицаите, които мислели, че убийствата са резултат от уреждане на сметки между трафиканти на дрога или, че са извършени във връзка с пране на пари. Както изглежда, разследващите първоначално не се спирали на версията за ксенофобски и неонацистки престъпления. Освен това преди края на разследването се оказа, че важни документи са били унищожени. Германска парламентарна комисия проучи всички тези пропуски на полицията и на съдебната система. Тогавашният председател на Бундестага дори спомена за \"безпрецедентно историческо бедствие\" и разкритикува \"масовия провал на властите\". \"Нито един от полицаите, разпитани като свидетели по делото, не се е извинил на семействата на жертвите\", написа неотдавна в. \"Берлинер цайтунг\". Процесът освен това се забави по процедурни причини, а основната обвиняема се опита да спечели време като се отказа от трима от адвокатите си и накрая нае двама други адвокати. Запазила дълго време мълчание, Беате Цшепе най-накрая проговори, първо в писмо, прочетено от адвокатите й, а след това на два пъти директно. \"Моля ви, не ме осъждайте за нещо, което не съм искала, нито извършила\", каза тя в заседателната зала, обръщайки се към председателя на съда Манфред Гьотци. \"Студена и пресметлива\" Германски медии представят Цшепе като въплъщение на злото. В съда тя отрече да е била замесена в подготовката и в поръчителството на атаките. Тя каза, че нямала смелост да изостави двамата си съратници, извършители на убийствата. Цшепе заяви, че се е примирила с техните действия, че, за да отвлече вниманието си от тях, тя играела видеоигри и пиела по четири бутилки пенливо вино на ден, докато те извършвали престъпленията. Но обвинението отхвърли нейните твърдения и каза, че напротив тя активно е участвала в замислянето на тези расистки престъпления. Прокуратурата я обрисува като \"студена и пресметлива и каза, че за нея човешкият живот не играе никаква роля\". Беате Цшепе се предаде в полицията на 8 ноември 2011 г., четири дни след смъртта на съратниците си, с които тя последователно е имала връзка. Смята се, че освен да управлява парите им, тя е готвела за неонацистите и се е занимавала с двете им котки - Хайди и Лили. Беате Цшепе е влязла в неонацистките среди на 20 години и се е срещнала с двамата си съратници в началото на 90-те години в център за млади хора. Много бързо триото се радикализирало и въоръжило. През 1998 г. триото е набелязано от вътрешното разузнаване и е принудено да премине в нелегалност. Тогава Цшепе скъсва връзки с роднините си. /БТА", "date": "2018.07.11", "title": "В Германия днес се очаква присъдата по нашумелия процес за серия от неонацистки убийства"}
{"url": "https://www.dnevnik.bg/sport/2018/07/11/3280161_martines_razlikata_mejdu_pobedata_i_zagubata_beshe/", "text": "Белгия плати цената за това, че не се възползва от своите шансове срещу Франция, но сега трябва да се отърси от разочарованието и да спечели мача за третото място. Това заяви селекционерът на \"червените дяволи\" Роберто Мартинес след  загубата с 0:1 в първия полуфинал на световното първенство. Франция поведе в началото на второто полувреме след гол с глава на Самуел Умтити след центриране от корнер. След това тимът на Дидие Дешан показа солидна игра в защита и успя да удържи крехката си преднина. \"Беше завързан мач. Нямаше много големи ситуации. Разликата между победата и загубата беше просто едно статично положение\", каза Мартинес. \"Контролирахме техните контраатаки. Държахме топката, но трябва да отдадем заслуженото на Франция за начина, по който се защитаваше. На нас ни липсваше малко магия пред гола\", допълни испанският треньор на Белгия. Той похвали играчите си за себераздаването и желанието, което са показали. \"Не видях Франция да ни надиграва. Всичко се реши от един корнер. Разочарованието е огромно. В момента съблекалнята е обзета от тъга. Но не искам никой от играчите ми да е ядосан или разочарован от представянето си.\" По думите му ще бъде много трудно отборът да преодолее негативните емоции от пропуснатия шанс за финал. Той обаче очаква играчите да се вдигнат и да спечелят мача за третото място, което би било най-доброто класиране на световни първенства в историята на Белгия. \"Нямам как да не си много разочарован, когато загубиш на полуфинал. Много трудно е да погледнеш позитивно на възможността да изиграеш още един мач. Ние обаче трябва да се вдигнем и да се възстановим. Да видим шанса, който ни се открива. Да завършиш трети на световно първенство не се случва често. Единственият път, когато сме били на полуфинал, е през 1986 г. и тогава завършихме четвърти.\" \"Трябва да разберем важността на предстоящия двубой. Но знам, че ще е много трудно с емоциите, които остават в нас след мача с Франция. Когато си имал амбицията да стигнеш до финала, е трудно да се подготвиш за следващия мач - и като колектив, и индивидуално\", каза още Мартинес.", "date": "2018.07.11", "title": "Мартинес: Разликата между победата и загубата беше само едно статично положение"}
{"url": "https://www.dnevnik.bg/bulgaria/2018/07/11/3280166_zdravnoto_ministerstvo_vuzobnovi_poruchkata_za/", "text": "Министерството на здравеопазването е възобновило поръчката за доставка на 400 линейки, след като на 6 юли Върховният административен съд е оставил без уважение искането за спиране й, съобщиха от ведомството. Сроковете за подаване на оферти са удължени в съответствие със Закона за обществените поръчки и такива ще се приемат до 10 август. Планираната дата за отваряне на офертите е 13 август тази година. Дружеството със 100 лв. капитал  \"Вайнман Технолоджи\" ЕООД на два пъти спира търга , който беше обявен първоначално през април.  Комисията за защита на конкуренцията остави без уважение искането на компанията  и поръчката беше подновена през юни. Последва нова жалба от същата компания. Обществената поръчка за купуването на линейките е част мащабния инвестиционен проект за  модернизация на системата за спешна медицинска помощ  в цялата страна. Общият бюджет по проекта е над 163 млн. лв., като включва и модернизация на 237 обекта от системата за спешна медицинска помощ.", "date": "2018.07.11", "title": "Здравното министерство възобнови поръчката за доставка на 400 линейки"}
{"url": "https://www.dnevnik.bg/evropa/2018/07/11/3280159_es_stava_vse_po-neturpeliv_zaradi_nejelanieto_na/", "text": "Европейските лидери стават \"все по-нетърпеливи\" към нежеланието на страните от Западните Балкани да приемат необходимостта от реформи за върховенството на закона и това застрашава шансовете им да се присъединят към Европейския съюз до 2025 г., предаде \"Гардиън\". \"Във всички тези държави срещам известна съпротива да се адресират правилно въпросите, свързани с върховенството на закона. Това е задължително изискване за ЕС\", заяви еврокомисарят по политиката за съседство и преговори за разширяване Йоханес Хан по време на  срещата на върха в Лондон в рамките на т.нар. Берлински процес . \"Прзнавам, че нашите държави членки стават все по-нетърпеливи по този въпрос, защото виждат, че това е от ключово значение – борбата срещу корупцията, медийната реформа и независимостта на съдебната система\", подчерта еврокомисарят. По думите му приемането на държави като Албания, Сърбия, Македония, Черна гора и Косово в ЕС представлява шанс да се изнася стабилност към региона, а алтернативата на статуквото просто ще доведе до внос на нестабилност в ЕС. Срещата в Лондон имаше за цел да подготви балканските страни за еврочленство, като ускори процеса на реформи, засили сигурността и задълбочи върховенството на закона. Великобритания искаше, домакинствайки среща, посветена на разширяването на ЕС, да покаже, че въпреки Брекзит остава ангажирана с Европа и нейната сигурност. Македонският външен министър Никола Димитров, чиято страна  постигна споразумение  за името с Гърция и получи  обещание за преговори с ЕС  до края на 2019 г., коментира: \"Крайната цел е да бъдем европейска демокрация, но е крайно време нашият регион да поеме отговорност. Не разполагаме с лукса да изпуснем златната възможност\". За решението на ЕС да започне преговори с Македония и Албания следващата година той обясни: \"Бяхме заключени в чакалнята за известно време, но сега тичаме след влака, макар да не сме съвсем сигурни в каква посока\". Попитан дали Македония иска да се присъедини към ЕС в момента на напускането на Великобритания, Димитров отговори: \"Може би тези, които са вътре, забравят колко студено е навън\".", "date": "2018.07.11", "title": "ЕС става все по-нетърпелив заради нежеланието на Западните Балкани да направят реформи"}
{"url": "https://www.dnevnik.bg/bulgaria/2018/07/11/3280181_direktorut_na_agenciiata_po_lekarstvata_shte_dokladva/", "text": "Парламентът задължи директорът на Изпълнителната агенция по лекарствата проф. Асена Стоименова да дойде в пленарна зала и да докладва за спрените 62 медикамента за хипертоници. Това стана, след като проф. Стоименова е отказала да бъде изслушана по искане на БСП. Мотивът й - информацията била на сайта на агенцията. Социалистите обявиха това за недопутимо и поискаха парламентът да приложи правилника и да задължи проф. Стоименова да се яви в пленарна зала. Във вторник се разбра, че лекарствата срещу хипертония и сърдечни заболявания, които бяха изтеглени от аптеките, ще бъдат заменяни и отпускани безпрепятствено на пациентите. В списъка са включени 62 лекарства, които  бяха спрени у нас и в цяла Европа  заради активното вещество валсартан, доставено от китайска фирма, и съмненията, че в него има канцерогенен примес.", "date": "2018.07.11", "title": "Директорът на агенцията по лекарствата ще докладва в парламента за спрените медикаменти"}
{"url": "https://www.dnevnik.bg/citat_na_deniia/2018/07/11/3280197_citat_na_denia_gerb_i_bsp_veche_traino_se_sdrujiha_s/", "text": "Това написа икономистът и член на \"Демократична България\" Мартин Димитров в профила си във \"Фейсбук\". Той посочва шест примера, които според него доказвали, че \"малките фирми започват да изчезват, а монополите и картелите да получават допълнителна увереност\", а крайният резултат бил по-високи цени за по-лоши услуги. Димитров очаква закриване на редица малки бензиностанции, след като ГЕРБ и БСП подкрепиха законопроекта за горивата, зад който стои депутатът от \"Обединени патриоти\" Емил Димитров. Законът доведе и до разединение сред коалиционния партньор на ГЕРБ, като  срещу него се обяви вицепремиерът и лидер на НФСБ Валери Симеонов.  Димитров пита още кой има достъп до данъчно-акцизните складове в България и съответно може да внася горива. Друг от примерите за сближаване на позициите между управляващи и опозиция е решението за  сваляне на мораториума за строежа на АЕЦ \"Белене\".  Според него \"извън всички останали негативни ефекти ще има за последствие фалит на половината съществуваща българска енергетика и на много малки и средни компании\". Икономистът допълва, че \"България е тотално зависима от вноса на газ от Русия\", а за последните 17 години, в които управляват ГЕРБ и БСП, двете партии не са направили нищо, за да променят това. Мартин Димитров пише още, че големите обществени поръчки се печелят от малко на брой фирми, като ГЕРБ и БСП толерирали процеса. Заради това \"много малки и средни фирми спряха дори да кандидатстват по обществени поръчки\". \"Редица големи фирми въобще не плащат данъци или плащат съмнително малко. Това очевидно се толерира и от ГЕРБ и от БСП. Контролът е фокусиран върху малките, а за големите има политически \"чадър\", завършва Димитров.", "date": "2018.07.11", "title": "Цитат на деня: ГЕРБ и БСП вече трайно се сдружиха с монополистите срещу гражданите"}
{"url": "https://www.dnevnik.bg/sport/2018/07/11/3280070_fotogaleriia_450_gola_i_15_trofeia_-_izumitelnata/", "text": "След девет години, изпълнени с бляскави моменти и изключителни успехи, ", "date": "2018.07.11", "title": "Фотогалерия: 450 гола и 15 трофея - изумителната кариера на Кристиано Роналдо в \"Реал\""}
{"url": "https://www.dnevnik.bg/sviat/2018/07/11/3280210_gurciia_goni_dvama_ruski_diplomati_zaradi_opiti_za/", "text": "Гърция ще прогони двама руски дипломати и ще забрани на двама други да влизат в страната заради дейности, несъвместими със статута им, съобщи в. \"Катимерини\", позовавайки се на свои източници. Според медията Атина обвинява дипломатите, че са опитвали да събират и разпространяват информация и неуспешно да подкупват гръцки държавни служители. \"Ройтерс\" пише, че става въпрос включително за опити да се подкопае споразумението за  името на Република Македония , както и за опити за влияние и в местната власт и в православната църква. Москва обяви, че също ще изгони двама гръцки дипломати. \"Катимерини\" пише, че според високопоставени гръцки дипломатически източници в последните години Русия опитва да увеличи влиянието си в Гърция чрез многобройни инициативи, сред които и дейността на Императорското православно палестинско общество. Негов председател от 2007 г. е бившият директор на Федералната служба за сигурност (ФСБ) Сергей Степашин.", "date": "2018.07.11", "title": "Гърция гони двама руски дипломати заради опити за намеса във вътрешните ѝ работи"}
{"url": "https://www.dnevnik.bg/politika/2018/07/11/3280211_demokratichna_bulgariia_gerb_poddurjat_starite_i/", "text": "\"Демократична България\" обвини ГЕРБ, БСП и \"Обединени патриоти\" в приемането на лобистки закони, в създаване и стимулиране на картели.  \"На първо четене с гласовете на ГЕРБ, БСП и т.нар. \"патриоти\" бе приет Закон за административно регулиране на търговията с горива, срещу който продължават масираните протести на земеделски производители и малки търговци, чиито бизнес ще бъде смазан с въвеждане на неизпълними изисквания – всичко отново в полза на големите играчи, картелизирали пазара. И в ущърб на държавата и гражданите, които ще продължат да плащат едни от най-високите цени на горивата в ЕС преди облагане с данъци\", посочват от \"Демократична България\" в  позиция . \"Демократична България\"  подкрепя протестите  на малките търговци на горива в България и застава зад техните искания за свободен от картели и монополисти пазар и работещи държавни регулатори, които бранят конкуренцията. От обединението заплашват, че чрез евродепутата Светослав Малинов ще уведомят ЕК за \"поредното безобразие, което сегашната власт извършва в България, включително и за явно лобисткото увеличаване на акциза върху бездимните цигари и упражнявания нерегламентиран натиск от данъчни и административни органи върху протестиращия бизнес\".", "date": "2018.07.11", "title": "\"Демократична България\": ГЕРБ поддържа старите и създава нови картели"}
{"url": "https://www.dnevnik.bg/politika/2018/07/11/3280213_bsp_shte_probva_da_spre_koncesiiata_na_letishte_sofiia/", "text": "Депутатите от \"БСП за България\" внесоха законови промени, с които да се забрани отдаването на концесия на обекти, приватизацията на които не е разрешена. Сред тях е и летище София, за спирането на концесията на което социалистите настояват отдавна. Според социалистите концесиите по същество са форма на приватизация и при осъществяването им държавата ще загуби своята икономическа мощ. По думите на депутат Крум Зарков в списъка освен летище София влизат и други важни обекти. Миналата седмица социалистите заподозряха, че концесията на летище София е подготвена така, че да бъде спечелена от Турция.", "date": "2018.07.11", "title": "БСП ще пробва да спре концесията на летище София със закон"}
{"url": "https://www.dnevnik.bg/biznes/turizam/2018/07/11/3280216_statistikata_otchete_20_rust_na_noshtuvkite_prez_mai/", "text": "Общият брой на нощувките във всички места за настаняване в България, регистрирани през май, е 1.571 млн., или с 20.0% повече в сравнение със същия месец на предходната година, съобщиха от Националния статистически институт. Анализите показват, че най-голямо увеличение на нощувките (с 26.4%) се наблюдава в местата за настаняване с 4 и 5 звезди, като може да се предположи, че причината е европредседателството. През май 2018 г. в хотелите с 4 и 5 звезди са реализирани 80 на сто от нощувките на чужди граждани и 35.3% на българи. В местата за настаняване с три звезди са осъществени 14.7% от нощувките на чужди граждани и 32.4% - на българи. През май 2018 г. в страната са функционирали 2345 места за настаняване с над 10 легла - хотели, мотели, къмпинги, хижи и други места за краткосрочно настаняване. Броят на стаите в тях е 107.1 хил., а на леглата - 233.8 хиляди. В сравнение с май 2017 г. общият брой на местата за настаняване, функционирали през периода, се увеличава с 4.7%, а на леглата в тях - с 2.4%. Броят на пренощувалите лица в местата за настаняване през май 2018 г. се увеличава с 15.6% в сравнение със същия месец на 2017 г. и достига 582 хиляди, като е регистрирано увеличение с 28.7 на сто при чужденците и с 4.6 процента при българите. Българските граждани, нощували в местата за настаняване през май 2018 г., са 286 200 и са реализирали средно по 1.9 нощувки. Чуждите граждани са 295 800, като 76.1% от тях са нощували в хотели с 4 и 5 звезди и са реализирали средно по 3.5 нощувки. Общата заетост на леглата в местата за настаняване през май 2018 г. е 23.6%, като се увеличава с 2.5 процентни пункта в сравнение с май 2017 година. Най-висока е заетостта на леглата в хотелите с 4 и 5 звезди - 31.0%, следват местата за настаняване с 3 звезди - 18.5%, и с 1 и 2 звезди - 14.3%.", "date": "2018.07.11", "title": "Статистиката отчете 20% ръст на нощувките през май"}
{"url": "https://www.dnevnik.bg/evropa/2018/07/11/3280212_obvinenata_v_seriia_ot_neonacistki_ubiistva_v/", "text": "Германската неонацистка Беате Цшепе бе призната за виновна за 10 убийства в Германия и осъдена на доживотен затвор, предаде \"Ройтерс\". Според  съда в Мюнхен  Цшепе е била част от  неонацистката групировка  \"Националсоциалистически нелегални\" (Nationalsozialistischer Untergrund – NSU), чиито членове са убили осем турци, една гъркиня и германска полицайка между 2000 и 2007 г. Повечето от жертвите са дребни търговци. Съдът лиши Цшепе от правото да поиска условно освобождаване след 15 години, прекарани в затвора. Подобно нещо й бе отказано заради особената сериозност на престъпленията, в които тя е участвала, отбелязва \"Франс прес\", цитирана от БТА. Цшепе бе обвинявана също така, че е замесена в два атентата срещу представители на чужди общности в Германия и в 15 обира на банки. Прокуратурата каза, че тя е предоставила важна логистична подкрепа на двамата си съратници и е управлявала финансите на триото, а също, че е намирала жилища, в които те да живеят дълги години в нелегалност. Цшепе отрече да е извършила убийствата заедно с двама мъже, Уве Мундлос и Уве Бьонхарт. През ноември 2011 г. те бяха намерени мъртви при опит да бъдат арестувани от полицията. Разследващите смятат, че двамата са се самоубили или пък, че единият от тях е убил другия и после се е самоубил. Чрез адвоката си Цшепе каза, че се чувства морално виновна за това, че не ги е спряла. По-късно днес нейният адвокат Волфганг Хер каза, че тя ще обжалва постановената й доживотна присъда. \"Осъждането на (Беате) Цшепе за съучастие в предумишлените убийства и грабежи, извършени от (другите членове на \"Националсоциалистически нелегални\" Уве) Бьонхарт и (Уве) Мундлос не е добре обосновано. Ще обжалваме присъдата\", каза Хер, цитиран от ДПА и БТА. Делото включваше 437 дни съдебни заседания, досие от 300 000 страници, 15 адвокати на защитата, 750 свидетели, над 50 експерти и близо 80 конституирани като граждански страни. Случаят  разтърси дълбоко Германия  и извади наяве проблемите и пропуските на вътрешното разузнаване, както и подценяваната опасност на германските крайнодесни мрежи. Той постави правителството в неудобна позиция, защото предполагаемите убийци са действали необезпокоявани години наред. Германия поднесе извинения в ООН за грешките, допуснати по време на разследването, а германският канцлер Ангела Меркел изрази срама на страната си заради тези престъпления. Германски медии представят Цшепе като въплъщение на злото. В съда тя отрече да е била замесена в подготовката и в поръчителството на атаките. Тя каза, че нямала смелост да изостави двамата си съратници, извършители на убийствата. Цшепе заяви, че се е примирила с техните действия, че, за да отвлече вниманието си от тях, тя играела видеоигри и пиела по четири бутилки пенливо вино на ден, докато те извършвали престъпленията. Но обвинението отхвърли нейните твърдения и каза, че напротив, тя активно е участвала в замислянето на тези расистки престъпления. Прокуратурата я обрисува като \"студена и пресметлива\" и каза, че за нея човешкият живот няма никакво значение. Беате Цшепе се предаде в полицията на 8 ноември 2011 г., четири дни след смъртта на съратниците си, с които тя последователно е имала връзка. Смята се, че освен да управлява парите им, тя е готвела за неонацистите и се е занимавала с двете им котки - Хайди и Лили. Беате Цшепе е влязла в неонацистките среди на 20 години и се е срещнала с двамата си съратници в началото на 90-те години в център за млади хора. Много бързо триото се радикализирало и въоръжило. През 1998 г. то е набелязано от вътрешното разузнаване и е принудено да премине в нелегалност. Тогава Цшепе скъсва връзки с роднините си.", "date": "2018.07.11", "title": "Обвинената в серия от неонацистки убийства в Германия получи доживотен затвор"}
{"url": "https://www.dnevnik.bg/bulgaria/2018/07/11/3280247_blizo_600_uchilishta_shte_kupiat_shkafcheta_za_decata/", "text": "Близо 600 държавни и общински училища ще купят нови шкафчета за ученици от I до VII клас с пари по национална програма \"Осигуряване на съвременна образователна среда\", съобщиха от пресцентъра на министерството на образованието. Общо 742 училища кандидатстваха за съфинансиране от просветното министерство. Класирането беше извършено от експерти от дирекция \"Учебници и училищна документация\" според най-ниската искана сума на брой шкафче. Предвижда се да бъдат купени 111 815 такива, които ще струват 2 894 068 лв. Списъкът на класираните е публикуван на официалната страница на МОН. Шкафчета за учениците е една от мерките, които министерството предприе за олекотяване на ученическите раници. В тях децата могат да оставят учебници, учебни комплекти, помагала и други материали, необходими за образователния процес, екипи за физическо възпитание и лични вещи. По националната програма \"Осигуряване на съвременна образователна среда\" ще бъдат отпуснати и пари за подобряване на условията за експериментална работа по природни науки. 244 държавни и 1880 общински училища към МОН и 23 училища към Министерството на културата ще могат да купят микроскопи и лупи, химикали, епруветки, колби и др. за лабораторни упражнения по биология в VII и IX клас. За часовете по физика в същите класове могат да се купят набори за електричество, за механични трептения и звук, за светлина и др., както и различни химикали, ръкавици и предпазни очила за опитите по химия.", "date": "2018.07.11", "title": "Близо 600 училища ще купят шкафчета за децата от I до VII клас"}
{"url": "https://www.dnevnik.bg/bulgaria/2018/07/11/3280279_mvr_proveriava_dali_policai_sa_uprajnili_nasilie/", "text": "Министърът на вътрешните работи Валентин Радев е разпоредил на главния секретар на МВР Младен Маринов и на дирекция \"Инспекторат\" към ведомството да проверят дали полицаи са упражнили насилие срещу Николай Колев-Босия. Проверката е провокирана от сигнал до Радев, който е изпратен на 6 юли. В него се твърди, че представители на жандармерията са се държали грубо и арогантно с обявилия преди близо месец гладна стачка Колев. Той протестира срещу купуването на шофьорски книжки. От МВР уточняват, че има още една жалба, която е от група граждани, за упражнено насилие от полицаи, като се уточнява, че инцидентът е станал на 5 юли. Вътрешното министерство уточни, че Николай Колев ще бъде запознат с резултатите от проверката. След като президентът  Румен Радев призова Босия да прекрати гладната си стачка , това направи и Валентин Радев. Въпреки това днес пред парламента се проведе протестно шествие под надслов \"Походът на гневните боси\", като в него се включиха десетки хора, подкрепящи Колев.", "date": "2018.07.11", "title": "МВР ще провери дали полицаи са упражнили насилие срещу Николай Колев-Босия"}
{"url": "https://www.dnevnik.bg/razvlechenie/2018/07/11/3279938_verdi_i_puchini_shte_zvuchat_na_belogradchishkite/", "text": "Летният фестивал \"Опера на върховете\", който Софийската опера и балет организира за трета година, ще се проведе от 13 до 29 юли на открита сцена на Белоградчишките скали, съобщиха от операта. Всички спектакли ще бъдат в първия двор на крепостта и ще започват в 20 часа. Програмата тази година ще включва балетни спектакли и опери, като някои от тях бяха изиграни през месец май тази година на сцената на \"Болшой театър\" в Москва. Част от балетната програма са световноизвестни заглавия като \"Корсар\", чиято първа премиера е на сцената на \"Пале Гарние\" в Париж през 1856 г. Постановката е по музика на Адолф Адам и режисура на Елдар Алиев. В афиша е и балетът \"Жизел\", отново по музика на Адолф Адам, а постановката и режисурата са на хореографа Петър Луканов. Балетната програма ще приключи с произведението на австрийския композитор Лудвиг Минкус \"Дон Кихот\", вдъхновено от романа на Мигел де Сервантес. Режисурата и постановката за българската сцена са на Петър Луканов. Произведение на Верди се посвещава на 330 години от избухването на Чипровското въстание Първи в оперната програма е \"Реквием\" на Джузепе Верди, който организаторите посвещават на 370 годишнина от основаването на Никополската епархия, на 330 години от избухването на Чипровското въстание и в памет на жертвите от въстанието в Северозападна България от 1850 г. Солисти ще бъдат Габриела Георгиева, Гергана Русекова, Камен Чанев, Светозар Ангелов. \"Кармен\" от френския оперен композитор Жорж Бизе и \"Тоска\" от композитора с италиански произход Джакомо Пучини са другите две постановки, които фестивалът ще представи. Те са под режисурата на директора на Софийската опера и балет Пламен Карталов. В ролята на Кармен ще бъде Виолета Радомирска, а ролята на Анджелоти в \"Тоска\" ще изиграе Ангел Христов. Мюзикълът \"Мамма миа\" с нова концепция \"Опера на върховете\" ще представи и  мюзикълът \"Мамма миа\" , чиято премиера е на 18 юли на сцената на Софийската опера и балет в София. \"Българската версия ще е съвсем различна от стотиците, направени досега\", каза Пламен Карталов на пресконференция по повод премиерния спектакъл и допълни, че има своя авторска концепция. В последните дни на фестивала посетителите ще могат да гледат спектакъла \"Вагнер Магура: Богове, великани, джуджета и валкюри\", който ще се състои в пещерата \"Магура\". Билетите за \"Опера на върховете\" са вече в продажба на касите на Софийската опера и балет, а също и онлайн на  сайта на операта .", "date": "2018.07.11", "title": "Верди и Пучини ще звучат на Белоградчишките скали в \"Опера на върховете\""}
{"url": "https://www.dnevnik.bg/sport/2018/07/11/3280281_cska_1948_predloji_vechno_derbi_na_levski_za_praznika/", "text": "Ръководството на втородивизионния \"ЦСКА 1948\" предложи на \"Левски\" да му стане съперник за празника по случай 75-годишнината от рождението на Георги Аспарухов-Гунди. В момента сините търсят заместник на \"Бока хуниорс\", който  се отказа от планирания мач на 19 август.  Срещата с аржентинския гранд трябваше да е кулминацията в празненствата. \"Бока хуниорс\" планираше да дойде в София след участие в турнир, организиран от \"Барселона\", но отмени всичките си ангажименти в Европа. Организаторът на събитието - \"Моко сълюшънс\", обяви пред \"Дневник\", че заместник на аржентинците ще бъде  един от петте водещи отбори в европейския футбол. \"Научихме, че гостуването на \"Бока хуниорс\" в София е осуетено, и затова решихме да ви предложим съперник на футболния терен на \"Левски\" за този специален празник да е ЦСКА. Нашите два клуба - чрез великите си футболисти като Гунди, чрез феноменалните си генерации и чрез своите уникални фенове, са създали явлението \"вечно дерби\", което няма аналог в българския футбол\", се казва в съобщението, изпратено от изпълнителния директор на \"ЦСКА 1948\" Добрин Гьонов до колегата му от \"Левски\" Красимир Иванов. От клуба изтъкнаха, че в началото на кариерата си Аспарухов е играл за кратко в ЦСКА, а \"приятелски двубой между двата столични гранда съвсем няма да е исторически прецедент - между 50-те и 80-те години на миналия век те се срещат шест пъти в двубои извън официалния календар\". \"Едва ли има по-подходящ начин да бъде отбелязан юбилеят на Аспарухов освен чрез възстановяване на великото съперничество между \"сини\" и \"червени\", прекъснато по нефутболни причини преди три години\", допълват от клуба, който беше основан на 19 юли 2016 г.  От този сезон \"ЦСКА 1948\" ще е част от професионалния футбол, след като  спечели промоция за Втора лига. \"ЦСКА тръгна от най-ниското ниво, за да извърви честно и достойно пътя до завръщането си сред най-добрите в България. Дори в най-тежките моменти не сме спирали да държим на морала и ценностите на нашия клуб. Затова и винаги ще уважаваме нашия голям исторически съперник, с който в миналото нееднократно сме се срещали в приятелски и юбилейни двубои. Вярваме, че България и българският футбол се нуждаят от своя голям мач - вечното дерби, а 75-годишнината от рождението на Георги Аспарухов е идеален повод да възкресим неговата славна традиция\", завършва съобщението. ", "date": "2018.07.11", "title": "\"ЦСКА 1948\" предложи \"вечно дерби\" на \"Левски\" за празника на Георги Аспарухов"}
{"url": "https://www.dnevnik.bg/bulgaria/2018/07/11/3280290_specializiranata_prokuratura_prikljuchi_razsledvaneto/", "text": "Специализираната прокуратура е приключила разследването за корупция срещу кмета на столичния район \"Младост\" Десислава Иванчева, заместник-кмета Биляна Петрова и  бившия кмет на общината Петко Дюлгеров , съобщиха от прокуратурата. На 9 и 10 юли прецизираните обвинения са били предявени на всеки от тримата. От днес, 11 юли 2018 г., започва предявяване на материалите по делото на обвиняемите и защитата им, се посочва в съобщението. В най-кратки срокове след това Специализираната прокуратура ще внесе в Специализирания наказателен съд обвинителен акт. Зрелищният арест  на Иванчева и Петрова бе в средата на април в центъра на София. След това съдът ги остави за постоянно в ареста, а прокуратурата поиска и отстраняването им от длъжност, което също бе уважено от две съдебни инстанции. Петрова пък  беше уволнена от и.д. кмет на район \"Младост\" , за което разбра на едно от заседанията по мерките за неотклонение. Всички предишни заседания - по налагане на мерки за неотклонение или по отстраняването от длъжност на двете жени, бяха отлагани с часове или с дни, за да могат обвиняемите да се запознаят с материалите по делото.", "date": "2018.07.11", "title": "Специализираната прокуратура приключи разследването срещу Десислава Иванчева"}
{"url": "https://www.dnevnik.bg/biznes/2018/07/11/3280286_bulgariia_moje_da_poluchi_utre_data_za/", "text": "България е изпратила официално писмо до финансовите министри на страните от еврозоната, с което е поискала да се присъедини към валутния механизъм ERM II и към банковия съюз. Очаква се утре на заседание на Еврогрупата да се определи дата за присъединяване на лева към т.нар. чакалня на еврозоната, съобщава  \"Капитал\".  На срещата в четвъртък трябва да се реши дали България ще получи конкретен политически ангажимент от страните в еврозоната и Европейската централна банка (ЕЦБ) да влезе в чакалнята заедно с банковия съюз. Всичко това обаче е свързано с предварителни проверки на банки и финансова регулация, преди страната да бъде приета в Механизма за тясно сътрудничество (начинът за страните извън еврозоната да са в банковия съюз). Този процес отнема минимум пет месеца. ЕЦБ може да изисква и допълнителна информация или да реши да проведе задълбочена оценка на институциите, които ще надзирава. Това обикновено са трите най-големи банки, но може да бъде избрана и всяка друга банка в страната. Позовавайки се на свои източници от Брюксел, агенция \"Ройтерс\" посочва, че оценката на ангажиментите, които поема България, може да отнеме повече от една година и едва тогава страната ще може да се присъедини към ERM II.", "date": "2018.07.11", "title": "България може да получи утре дата за присъединяването си към чакалнята за еврозоната"}
{"url": "https://www.dnevnik.bg/evropa/2018/07/11/3280285_evrodeputati_iskat_nakazatelna_procedura_sreshtu/", "text": "Европейската комисия да започне наказателна процедура срещу българското правителство за значителни нарушения на европейското законодателство, в частност Закона за опазването на околната среда, включващ задължения по \"Натура 2000\" в Национален парк \"Пирин\" и Кресненското дефиле. За това настояват група евродепутати в писмо до еврокомисаря по околна среда, морско дело и рибарство Кармену Вела. \"Ние, долуподписаните членове на Европейския парламент, Ви пишем, за да изразим безпокойството си от критичната ситуация в две защитени от европейското законодателство зони в България – Национален парк \"Пирин\" и Кресненското дефиле. Призоваваме Ви спешно да разгледате случая с Национален парк \"Пирин\". Молим Ви да се намесите и да гарантирате, че цялата магистрала ще бъде извън Кресненското дефиле\", се казва в писмото, имайки предвид строителството на магистрала \"Струма\". В него се припомня, че българското правителство наскоро е прокарало промени в плана за управление на Национален парк \"Пирин\",  които отварят почти половината от площта  на района за строителство. Обектът е част от \"Натура 2000\" и е обект на световното културно наследство на ЮНЕСКО, казват още евродепутатите. Според тях Кресненското дефиле, което също е част от \"Натура 2000\", е под заплаха заради строителството на магистрала \"Струма\". Членовете на Европейския парламент подчертават, че Национален парк \"Пирин\" е от огромно значение на национално, европейско и световно ниво, заради вековните си гори и биоразнообразието си. \"Въпреки това българското правителство иска да разреши ново строителство и развитие в зоната без необходимата оценка. Това нарушава чл. 6.3 от Директивата за опазване на естествените местообитания (92/43/ЕИО). С безпокойство отбелязваме, че отговорите на Комисията на парламентарни въпроси заключават, че не са извършени нарушения на европейските закони в Пирин към този момент\", продължава писмото. Отбелязва се, че в Кресненското дефиле се планира да бъде изградена магистрала \"Струма\". \"Скорошно  съдебно решение  на български съд не спря плановете за строеж. Тези планове представляват непосредствен риск за уникалната флора и фауна и нарушават директивата за \"Натура 2000\". Крайно време е Европейската комисия да се намеси, за да гарантира, че цялата магистрала ще се изгради извън Кресненското дефиле\", настояват евродепутатите. Те призовават Брюксел да се обърне към българското правителство, за да бъде спазено европейското законодателство и да се защитят зоните от \"Натура 2000\". Според тях Европейската комисия трябва да започне наказателна процедура срещу българското правителство. Подписалите писмото евродепутати са Светослав Малинов (Европейска народна партия), Ска Келер (Зелени/Европейски свободен алианс), Сирпа Пиетикайнен (Европейска народна партия), Катрин Биърдър (Алианс на либералите и демократите за Европа), Ребека Хармс (Зелени/Европейски свободен алианс), Елеонора Еви (Европа на свободата и пряката демокрация), Джо Лейнен (Прогресивен алианс на социалистите и демократите), Марк Демесмекер (Европейски консерватори и реформисти), Меря Килонен (Европейска обединена левица – Северна зелена левица).", "date": "2018.07.11", "title": "Евродепутати искат наказателна процедура срещу България заради Пирин и Кресненското дефиле"}
{"url": "https://www.dnevnik.bg/sviat/2018/07/11/3280296_velikobritaniia_shte_globi_feisbuk_s_500_hil_paunda/", "text": "Британският регулатор за защита на данните ще глоби \"Фейсбук\" с 500 хил. паунда (565 000 евро) заради скандала с аналитичната компания  \"Кеймбридж аналитика\" . Британската фирма е обвинена, че е събирала и използвала без съгласие  личните данни  на потребителите на  социалната мрежа , като това е било правено с политически цели. Засегнати вероятно са били п резидентските избори в САЩ  през ноември 2016 г. и  референдумът за Брекзит  през юни същата година. Британският регулаторен орган започна разследване по случая, засегнал около 87 милиона потребители на \"Фейсбук\". Социалната мрежа призна, че е знаела още от 2015 г., че лични данни на потребителите са стигали до \"Кеймбридж аналитика\". Глобата ще бъде наложена заради нарушение на британския закон за защита на личните данни. \"Фейсбук\" разполага с възможности за реакция, преди да бъде взето окончателно решение по въпроса.", "date": "2018.07.11", "title": "Великобритания ще глоби \"Фейсбук\" с 500 хил. паунда заради \"Кеймбридж аналитика\""}
{"url": "https://www.dnevnik.bg/skorost/2018/07/11/3280305_za_elektromobilite_niama_da_se_plashta_ekotaksata_za/", "text": "При регистрирането на електромобил в България до края на 2021 година няма да се дължи продуктова такса, реши днес кабинетът, като прие промени в Наредбата за излезлите от употреба моторни превозни средства. Актуализираните текстове предвиждат т.нар екотакса за новите автомобили да бъде намалена с 10% и да стане 125 лева. За леките и лекотоварните автомобили на до 5 години сумата остава без промяна - 194 лева. За моторните превозни над 5 години увеличението на екотаксата ще с между 12 и 13% в зависимост от възрастта, а сумите ще варират между 290 и 310 лева. За новите хибридни автомобили таксата се намалява с около 20% до 100 лева, за тези до 5 години остава без промяна (170 лева), а за по-старите се увеличава с 12%. Целта на промените е стимулиране на употребата на автомобили с по-ниски нива на замърсяване, отделящи по-малко вредни емисии в атмосферата, се посочва в мотивите. Реално обаче собствениците на електромобили ще си спестят 102 лева, а за останалите бонусът достига 40 лева, тъй като продуктовата такса се плаща еднократно. Екотакса вече ще се дължи за автобуси и камиони Голямата промяна в наредбата е въвеждането на продуктова такса при регистрацията и на моторни превозни средства за превоз на повече от 8 пътници и за превоз на товари над 3.5 тона, които до момента бяха освободени от нея. В зависимост от категорията, в която попадат те, и възрастта дължимата сума е между 625 и 2325 лева. Очакваният резултат от промените е предотвратяване изхвърлянето на опасни вещества, нерегламентирано горене и третиране на компоненти и части от превозни средства от тези категории. Въведените такси за моторни превозни средства от категории М2, МЗ, N2 и N3 са съобразени с по-голямото въздействие върху околната среда като отпадъци и източници на емисии, се посочва още в мотивите. Днес правителството прие и промени в Наредбата за опаковките и отпадъците от опаковки, с които се увеличава реално обхванатото население в системите за разделно събиране на отпадъци. С тях се увеличава броят на разположените съдове за населени места с под 50 000 жители средно с 15%, от 50 000 до 100 000 жители с 9% и над 100 000 жители - с около 7%.", "date": "2018.07.11", "title": "За електромобилите няма да се плаща екотакса, за новите коли се намалява леко"}
{"url": "https://www.dnevnik.bg/biznes/2018/07/11/3280309_v_ahtopol_chadurut_i_shezlongut_shte_struvat_do_5_lv/", "text": "Чадърът и шезлонгът на плаж \"Ахтопол-север-източна зона\" ще струват до 5 лв. Това е записано в концесионните договори на новите стопани, одобрени днес от правителството. След проведен конкурс за концесионер е избрана фирмата \"Л-Петрол инвестмънт\" ООД. Тя ще стопанисва плажа за срок от 10 години. Размерът на годишното концесионно плащане за първата година е в размер на близо 40 хил. лв. Правителството одобри също така и допълнително споразумение с концесионера на плаж \"Ривиера\", с което срокът на концесията се удължава до края на настоящата година. Това се налага, за да се избегне възможността плажът да остане неохраняем по средата на летния сезон. Допълнителното концесионно възнаграждение за 2018 г., което ще бъде заплатено, е малко над 210 хил. лв.", "date": "2018.07.11", "title": "В Ахтопол чадърът и шезлонгът ще струват до 5 лв."}
{"url": "https://www.dnevnik.bg/bulgaria/2018/07/11/3280316_kratki_novini_deloto_sreshtu_daniel_mitov_za_skupite/", "text": "С решение на Министерския съвет дружеството \"Държавна консолидационна компания\" ще възлага ремонтите на язовири, които са държавна и общинска собственост – с изключение на съоръженията, дадени на концесия. За целта, с промени в бюджета на Министерството на икономиката за тази година, капиталът на дружеството се е увеличен с половин милиард лева. МВР издирва 90-годишния Тодор Маринов Николов от София Възрастният мъж е видян за последен път на 8 юли сутринта, когато напуснал дома си в столичния квартал \"Дружба\"-2 и оттогава е в неизвестност. Той е висок около 174 см, с набола бяла брада, със светлосив каскет, облечен е бил с черен панталон, синя риза и черно сако. От полицията призовават хората, които имат информация за възрастния човек, да сигнализират при гарантирана анонимност на тел. 112, 02/9825310, 02/9827339 или в най близкото районно управление. Борисов поиска веднага да започне ремонт на разрушените от пороя улици Още днес да започне асфалтирането на разрушените от пороя улици в Дупница и в Мизия, разпореди днес, преди началото на заседанието на кабинета, премиерът Бойко Борисов. Министърът на регионалното развитие Николай Нанков побърза да уточни, че още от сутринта работят над 20 леки и тежки машини, които разчистват калта и тинята в горната част на Мизия. Борисов нареди улиците първо да се оправят, а после да се търсят пари от Фонда за подпомагане, с които да се плати за ремонтите. Психично болен мъж уби баща си и нападна полицаи в София Психично болен мъж е убил баща си, след което е нападнал полицаите, които са се опитали да го изведат принудително от дома му в София, съобщава СДВР. Майката на младия мъж е подала сигнал вчера следобед, че е била пребита от него. Тя успяла да избяга от дома им, но там останал съпругът ѝ, който също бил удрян от психично болния. На място на инцидента пристигнал полицейски екип, който при опита си да влезе в жилището бил нападнат от мъжа. Той бил въоръжен с два ножа. В крайна сметка няма пострадали полицаи. Младият мъж е отведен принудително в център за психично здраве, а екип на Спешна помощ е констатирал смъртта на баща му, който бил с прорезни рани. Докато търси изчезнала полякиня, полицията откри над 23 хил. кутии с цигари без бандерол Полицаи от Поморие откриха и иззеха над 23 хил. кутии с цигари без бандерол при проверка на адрес в курортния град. Те ги открили случайно, докато издирвали изчезнала 41-годишна полска туристка. След подадения сигнал, че тя не се е върнала в хотела си, полицаите започнали проверки на различни адреси. Така на един от тях, намиращ се на поморийската улица \"Райна Княгиня\", са намерени множество цигари без акцизен бандерол на обща стойност около 93 хил. лв. За 24 часа е задържан мъжът, който се е намирал на адреса. Делото срещу Даниел Митов за скъпите самолетни билети е отложено за октомври Делото срещу бившия министър на външните работи Даниел Митов и неговия заместник Христо Ангеличин  за престъпление по служба и безстопанственост , свързана с покупката на самолетни билети, беше отложено за пореден път, съобщи \"Клуб Z\". По време на днешното заседание бяха разпитани свидетели. Следващото заседание ще е на 4 октомври, като от прокуратурата поискаха нови разпити на свидетели. Отлагането стана факт, въпреки че защитата днес обяви готовност да пледира. България е изпълнила 92 от 125 мерки, произтичащи от членството в ЕС България е изпълнила 92 от общо 125 мерки, произтичащи от членството на страната в ЕС, които е трябвало да се покрият до края на юни. Това се казва в приет днес от кабинета доклад по темата. Неизпълнените мерки представляват 26.4 % неизпълнение. В края на март процентът неизпълнени мерки беше 40.9 %. Мерките за енергийна ефективност са спестили над 5 хил. гигаватчаса ток В периода 2014-2017 г. в България са спестени над 5000 гигаватчаса енергия. С това са изпълнени 60.7% от националната цел за енергийни спестявания до 2020 г. Това е посочено в годишния отчет за изпълнение на Националния план за действие по енергийна ефективност през 2017 г., одобрен от правителството на днешното му заседание. Постигнатите енергийни спестявания са резултат от изпълнението на енергоспестяващи мерки във всички икономически сектори.", "date": "2018.07.11", "title": "Кратки новини: Държавната консолидационна компания ще ремонтира язовирите"}
{"url": "https://www.dnevnik.bg/sport/2018/07/11/3280326_milur_okonchatelno_otkaza_mach_s_kubrat_pulev_hjui/", "text": "Преговорите за двубой между Кубрат Пулев и Джарел Милър окончателно пропаднаха. Причината е, че американският боксьор не желае да се боксира в България, обяви промотърът му Дмитрий Салита. Международната боксова федерация (IBF) насрочи търг за елиминационен мач между Пулев и Милър, който да излъчи задължителен претендент за световната титла на Антъни Джошуа. Търгът беше спечелен от българския боксьор  и промотърската компания Epic Sports, в която съсобственик е друг българин - Ивайло Гоцев. Те предложиха 2.11 милиона долара, за да придобият правото да определят условията на двубоя. Желанието на Пулев и Epic Sports беше мачът да е през септември в София. Международната боксова федерация даде на Милър и екипа му срок от 15 дни да обявят дали приемат, или отказват двубоя. \"Опитахме се да направим мача в САЩ или поне на някое неутрално място, но не можахме да се договорим. Джарел иска да се бие с най-добрите в света, а Пулев е много добър боксьор. Обмисляхме този мач, но просто локацията не ни устройва\", каза Салита пред \"Скай спортс\". Милър е вторият съперник,  който се отказва от мач с Пулев . IBF първоначално насрочи двубой между българина и британеца Дилиън Уайт. Тогава отново имаше наддаване, което беше спечелено от Epic Sports с оферта от 1.5 млн. долара. Уайт щеше да получи 375 хил. долара от наградния фонд, но се отказа и  си уреди по-доходоносен сблъсък  с доскорошния световен шампион на Световната боксова организация (WBO) Джоузеф Паркър във Великобритания. Следващият вариант за съперник на Пулев е Хюи Фюри. 23-годишният британец, който е братовчед на бившия световен шампион Тайсън Фюри, заема петото място в ранглистата на IBF. Четвърти е руснакът Александър Поветкин, но той ще се боксира с Джошуа като претендент на Световната боксова асоциация (WBA). Фюри има 21 победи в 22 мача на професионалния ринг. Единствената му загуба дойде срещу  Джоузеф в двубой за световната титла на WBO . Оттогава британецът има една среща - победа с технически нокаут в петия рунд срещу сънародника си Сам Секстън на 12 май. Пулев не се е боксирал повече от година. Последният мач на българина беше победата по точки срещу американеца Кевин Джонсън в зала \"Арена Армеец\" на 28 април 2017 г. Преди това той имаше още един мач в България - нокаута в третия рунд срещу нигериеца Самюел Питър в края на 2016 г. Днес екипът на Фюри е получил покана от IBF за организиране на елиминационен мач с Пулев. \"Хюи го иска, Пулев го иска. България, идваме\", обяви бащата и треньор на британеца Питър Фюри.", "date": "2018.07.11", "title": "Милър окончателно отказа мач с Кубрат Пулев, Хюи Фюри е следващият в списъка"}
{"url": "https://www.dnevnik.bg/sviat/2018/07/11/3280331_niama_priroden_zakon_spored_koito_nato_da_sushtestvuva/", "text": "Важно е да се разбере, че няма природен закон, според който НАТО да съществува вечно. Това заяви генералният секретар на пакта Йенс Столтенберг преди началото на двудневната среща на държавните и правителствените ръководители на страните от военнополитическия съюз, предаде БТА. \"Трябва да запазим пакта и да го осъвременяваме. Опитвам се да огранича възможно най-много отрицателното отражение от разногласията в НАТО. Досега те не са се отразили чак толкова, не знам как ще бъде занапред, добави той. Ако говоря за всички възможности пред НАТО, ще подкопая съюза\", каза Столтенберг. \"Основната ми задача е 29-те държави от алианса да останат заедно, затова търся обща почва. По основния въпрос сме единодушни - разходите за отбрана не са справедливо поделени.\" По повод днешната си закуска с президента на САЩ, на която  Доналд Тръмп порица Германия за зависимостта ѝ  от вноса на руски газ  и заради ниските отбранителни разходи , Столтенберг отбеляза, че Тръмп е прям. САЩ платиха за закуската - хубав портокалов сок, пресни препечени филийки, уточни той. \"Две световни войни и студената война доказаха, че заедно сме по-силни. Това е добре за всички, особено за САЩ, защото им позволява да бъдат световна сила - така те могат да присъстват в Азия и Африка. Европа е тази, която се притече в помощ на САЩ (след 11 септември 2001 г. - бел. кор.). Няма друга сила и държава с толкова съюзници в света, както САЩ. Заедно сме половината от световната военна и търговска сила, отбеляза Столтенберг на фона на вчерашното изказване на председателя на Европейския съвет Доналд Туск, че САЩ трябва да ценят съюзниците си, защото не са много. \"Не виждаме непосредствена заплаха от Русия към който и да било от съюзниците в НАТО. Моят подход към Москва е изграден от опита ми от 90-те години насам в качеството ми на министър. Дори през студената война Норвегия имаше отношения с Москва\", продължи генералният секретар. \"Има нужда да бъдем силни и твърди, като влагаме в сигурността - тогава можем да водим политически разговор с Русия. Възможно е да се постигне подобряване на отношенията с Москва. Но не приемаме руската намеса във вътрешните работи на други държави, като нападението в Солсбъри, опита за преврат в Черна гора, събитията в Крим. Това не означава да спрем да разговаряме с Москва\", обобщи Столтенберг.", "date": "2018.07.11", "title": "Няма природен закон, според който НАТО да съществува вечно, предупреди Столтенберг"}
{"url": "https://www.dnevnik.bg/evropa/2018/07/11/3280311_trump_obvini_germaniia_che_e_zalojnik_na_rusiia/", "text": "Германия не е заложник на руската политика, заяви днес германският министър на отбраната Урсула фон дер Лайен, цитирана от \"Ройтерс\". Изказването й бе реакция на обвинението на президента на САЩ Доналд Тръмп, че Германия е \"напълно под контрола\" на Русия. Тръмп каза на генералния секретар на НАТО Йенс Столтенберг, че Германия грешно е подкрепила нов газопровод за 11 милиарда долара през Балтийско море, който ще внася руски газ, а в същото време е бавна в изпълнението на целите за принос към разходите за отбрана на НАТО. \"Ние трябва да пазим от Русия и в същото време Германия отива и плаща милиарди долари на Русия всяка година\", заяви президентът, който е в Брюксел  за срещата на върха на НАТО. Той  отбеляза още, че бившият германски канцлер Герхард Шрьодер работи за \"Газпром\", посочва БТА. Защитаваме всички, плащаме много, това продължава от десетилетия. Много нечестно е за нашата страна. Не за десет години, а незабавно трябва да се изпълни целта от два процента от БВП разходи за отбрана, призова още президентът на САЩ. Според Тръмп затварянето на въглищните и ядрените електроцентрали по екологични причини е увеличило зависимостта на Германия от руския газ, както се случва с голяма част от Европа. \"Ние защитаваме Германия, ние защитаваме Франция, ние защитаваме всички тези държави. И след това много от тези страни отиват и сключват сделка за тръбопровод с Русия, където плащат милиарди долари за руската хазна... Мисля, че това е много неуместно\", подчерта той. Германският канцлер Ангела Меркел, която ще се срещне с Тръмп в Брюксел, даде политическа подкрепа за газопровода \"Северен поток 2\", за да внася повече газ, въпреки критиките от други правителства в ЕС. Берлин обаче настоява, че това е частно финансиран търговски проект с никакъв принос от държавни пари. По думите на Тръмп \"Германия е напълно контролирана от Русия, защото те получават 60 до 70% от енергията си от Русия и заради нов газопровод\". Всъщност обаче около 20% от германското енергийно потребление идва от внос на газ и петрол от Русия. Фон дер Лайен отвърна на коментара на Тръмп, като заяви, че \"без съмнение имаме много проблеми с Русия\". \"От друга страна, без съмнение трябва да бъде запазен каналът за комуникация между страните или съюзите и противниците\", допълни тя на английски. Разходите на Германия за отбрана ще достигнат до 2024 г. минимум 1.5 процента от брутния вътрешен продукт, подчерта Фон дер Лайен, като допълни, че това е, което \"можем да гарантираме\". САЩ са прави да искат целта от 2 процента от БВП да бъде изпълнена, призна германският министър. В същото време Фон дер Лайен обърна внимание, че до 2014 г. в Германия в продължение на 25 години са били съкращавани военните разходи и към момента, в който са били постигнати договореностите от Уелс, страната е давала за нуждите на отбраната 1.1 процента от БВП. \"Важно е обаче да се гледат не само числата, но и приносът в НАТО, защото може да харчиш 2 процента за отбрана и да не правиш нищо за алианса\", подчерта германският министър на отбраната. Фон дер Лайен припомни, че \"германският контингент е втори по численост в НАТО, разходите на Германия за отбрана са втори по големина (в алианса)\". \"Движим се в правилна посока. Предстои да се свърши още много, но ние сме ангажирани с постигането на поставената цел\", допълни тя.", "date": "2018.07.11", "title": "Тръмп обвини Германия, че е \"заложник\" на Русия"}
{"url": "https://www.dnevnik.bg/politika/2018/07/11/3280342_turgovcite_na_goriva_triabva_da_obezpechat_s_pari_v/", "text": "Законът за административното регулиране на икономически дейности, свързани с нефт и продукти от нефтен произход, срещу който протестират малки търговци и предизвика напрежение в коалицията \"Обединени патриоти\", бе приет частично. Всеки търговец на горива трябва да обезпечи с пари или с банкова гаранция бъдещи задължения по някой от законите, регулиращи дейността им. 500 000 лв. е обезпечението за търговия на едро с нефтени продукти и газ. Същият размер на обезпечения е за съхранение на горива извън данъчни складове. За търговия на дребно обезпечението е 20 000 лв. за всеки обект, както и за пълнене на бутилки с втечнен газ. За дистрибуцията на газ в бутилки обезпечението е 100 000 лв. Обезпечението може да е чрез депозит в пари в брой в Министерството на финансите или с банкова гаранция. Уставният капитал на фирма, искаща да търгува с горива на едро, трябва да е 1 млн. лв. и 20 000 за фирма, която ще търгува на дребно. Дистрибуторите на бутилиран газ трябва да притежават минимум 10 000 бутилки за съхранение. Депутатът от НФСБ Йордан Апостолов каза при обсъждането, че обезпечението би могло да е финансова тежест. Предвидените изисквания за обезпечение може да доведат до концентрация в бизнеса и недопускане до пазара, цитира Димитров становище на Министерството на финансите по закона. Това е нарушение на правилата на ЕС и може да доведе до наказателна процедура, каза още Апостолов. Вицепремирът Валери Симеонов и депутатите от партията му се противопоставят на закона и го смятат за лобистки в полза на големите търговци на горива, което предизвика напрежение в коалицията. Махнахме всички големи прагове, наказахме големите вериги, но това никой не го отрази, каза депутатът от \"Обединени патриоти\" Емил Димитров, който е вносител на закона, предаде репортер на агенция \"Фокус\". \"Законът няма никакво отношение към това кой как да се развива и една, две или сто бензиностанции да има\", смята Димитров. Вчера от НСФБ  разпространиха декларация срещу закона , която председателят на групата на \"Обединени патриоти\" в парламента Волен Сидеров определи като удар по достойнството му и добави, че очаква извинения от Валери Симеонов. В \"Обединени патриоти\" сме три различни партии и по някои въпроси имаме различни позиции, никой не може да ни отнеме правото да си ги защитаваме, коментира след заседанието на Министерски съвет вицепремиерът Валери Симеонов. \"Смятам, че този закон създава големи рискове за унищожаване на стотици търговци от този бранш от дребен и среден ранг. Такъв е този закон. Аз разбирам от друга страна, че главната му цел е борбата със сивия сектор, но в случая се получава нещо като заради гангренясъл пръст да отрежем ръката\", каза още Симеонов. Той добави, че ще сезира Европейската комисия, тъй като в случая има нарушаване на европейски директиви, има и нарушаване на конкурентни права.", "date": "2018.07.11", "title": "Търговците на горива трябва да обезпечат с пари в брой бъдещи искове"}
{"url": "https://www.dnevnik.bg/sviat/2018/07/11/3280333_kanada_predloji_da_rukovodi_novata_misiia_na_nato_v/", "text": "Канадският министър-председател Джъстин Трюдо каза днес, че страната му предлага да ръководи новата мисия на НАТО за военно обучение в Ирак през първата година и е готова да осигури за нея 250 войници плюс хеликоптери, предаде \"Асошиейтед прес\", цитирана от БТА. Важно е да се помогне на Ирак да стане по-устойчива срещу групировката \"Ислямска държава\", заяви Трюдо. Той каза на събитие на Германския фонд \"Маршал\" (GMF) в кулоарите на срещата на върха на НАТО в Брюксел, че \"трябва да изградим тази демокрация и да я подсилим\", а това е \"нещо, в което дълбоко вярваме\". Очаква се НАТО да обяви по-късно днес, че увеличава своите усилия за обучение на иракските въоръжени сили.", "date": "2018.07.11", "title": "Канада предложи да ръководи новата мисия на НАТО в Ирак"}
{"url": "https://www.dnevnik.bg/politika/2018/07/11/3280332_peevski_predlaga_mediite_da_deklarirat_i_bankovi/", "text": "Седмица след като  ГЕРБ, ДПС и \"Обединените патриоти\" приеха на първо четене засягащия медиите закон , чийто основен вносител е депутатът Делян Пеевски, той и колегите му  внесоха допълнителни предложения  по законопроекта. С тях се задължават доставчиците на медийни услуги, в т.ч. печатни, електронни и онлайн медии, да декларират до 30 юни всяко получено финансиране в предходната календарна година, в т.ч. заеми и банкови кредити, както и безвъзмездно получаване на парични средства и имущество. Предвижда се да се декларират размерът на финансирането, основанието за предоставянето му, както и данни за лицето, което го е предоставило. Депутатите от ДПС предлагат още в декларацията да се посочва стойността на всички договори, сключени в предходната година с държавни и общински учреждения и дружества с такова участие, с политически партии, в резултат на обществени поръчки, както и рекламни договори с лица, осъществяващи дейност, подлежаща на регулация. Предвижда се още да бъде декларирано и финансиране от европейските фондове за предходната година. Пред \"Дневник\" Хамид Хамид, който е един от вносителите, уточни, че не се предвижда деклариране на получено финансиране, в т.ч. дарения и банкови кредите от медиите със задна дата. След разрива с банкера Цветан Василев и фалита на КТБ Пеевски постепенно разкри собствеността си в няколко медии (преди това част от тях бяха собственост на майка му и бяха придобити със заеми от КТБ) - \"Монитор\", \"Телеграф\", \"Политика\", \"Меридиан мач\", \"Борба\". Декларациите се предвижда да се публикуват в регистър на Министерството на културата. При забавяне, неподаване на декларция или обявяване на неверни данни се предвижда санкция от 10 до 15 хил. лева. Глобата за повторно нарушение е от 20 до 30 хил. лева. Когато нарушителят не може да бъде установен, се предвижда Министерството на културата да уведомява Министерството на вътрешните работи.  На първо четене бяха приети текстове, според които доставчиците на медийни услуги, в т.ч. печатни, електронни и онлайн медии, трябва да посочват на сайтовете си информация за действителния си собственик. С новите предложения се допълва, че трябва да се даде информация дали той е лице, заемащо публична длъжност и дали има влязла в сила присъда спрямо него. Предвижда се да се декларира и лицето, което фактически контролира съдържанието на медийната услуга и редакционната политика, ако то е различно от собственика. Освен Делян Пеевски вносители на предложенията са депутатите от ДПС Йордан Цонев, Велислава Кръстева и Хамид Хамид. Днес Кръствева обясни, че новите предложения са отговор на най-големите критици на законопроекта. Тя обяви, че ще бъде иницииран и обществен дебат по предложенията, на който ще бъдат поканени собственици на медии. Хамид Хамид пък каза, че текстовете не третират журналисти и заради това не приема в публичното пространство да се въртят отворени писма, че се засяга свободата на словото. Приетите на първо четене текстове предвиждат разпространителите на печатни издания да декларират в Министерството на културата действителния си собственик, както и броя на обекти за продажба на дребно. Ако последните са 1/3 от всички обекти, ще се праща информация в Комисията за защита на конкуренцията. Сега се предлагат санкции за неподаване на декларация и невярна информация, които са от 10 до 15 хил. лева за първо и от 20 до 30 хил. лева за повторно нарушение.", "date": "2018.07.11", "title": "Пеевски предлага медиите да декларират и банкови кредити и еврофинансиране, но само за година назад"}
{"url": "https://www.dnevnik.bg/sviat/2018/07/11/3280356_putin_i_makron_shte_se_sreshtnat_predi_finala_na/", "text": "Президентът на Русия Владимир Путин и френският му колега Еманюел Макрон планират да разговарят преди финала на световното първенство по футбол в Москва тази неделя, съобщи РИА \"Новости\". \"Задължително ще има контакти\", е казал за агенцията прессекретарят на Кремъл Дмитрий Песков. По-рано \"Франс прес\" съобщи, като се позова на свои източници, че  Макрон  и съпругата му ще посетят последния мач, на който Франция е сигурен финалист. Макрон бе и на полуфинала снощи в Петербург,  на който Франция победи Белгия с 1:0 . Той посети Русия и през май , когато се срещна с Путин за втори път, а двамата по-късно разговаряха и в кулоарите на среща на Г-20.", "date": "2018.07.11", "title": "Путин и Макрон ще се срещнат преди финала на световното"}
{"url": "https://www.dnevnik.bg/bulgaria/2018/07/11/3280376_borisov_golemite_v_evropa_razbirat_che_ako_ne_doidat/", "text": "Големите държави в Европа разбират, че ако не дойдат те, ще дойдат други геостратегически сили, това казва премиерът Бойко Борисов пред министрите на днешното правителствено заседание. Изявлението му е по повод  срещата в Лондон  от началото на седмицата, в която участваха лидерите от страните от Западните Балкани и ЕС. На срещата  ЕС и Великобритания се ангажираха да увеличат подкрепата си  за Западните Балкани, като заделят общо над 200 млн. евро и опитат да съберат милиард. Пред министрите от кабинета премиерът подчертава, че България е реанимирала темата \"Западни Балкани\" и това се отчита от всички. \"За нас това е важно - магистралите, жп линиите, пристанищата, дигиталната инфраструктура, културният обмен, стабилността, ако щете на Балканите. Знаем какво се случи с България, докато беше югоембаргото и докато се биеха Сърбия и Косово, Сърбия и Хърватия, Сърбия с останалите. Проблемите между Македония и Гърция\", казва Борисов, се вижда в публикуваната на сайта на правителството стенограма от днешното правителствено заседание. Българският премиер посочва, че развитието на Балканите ще се отрази на инвестициите, туризма, пътникопотока и товарите. \"Идеята впоследствие е да се направи единна такса, единни тарифи за движението на стоките, хората и товарите - това може действително да направи Балканите в една привлекателна за инвеститорите зона\", подчертава Борисов. Той е доволен, че след края на българското председателство темата \"Западни Балкани \"няма да утихне\". \"Газовата инфраструктура я коментирахме, от една страна, чрез терминала ни в Гърция за втечнен газ, интерконектора, да имаме алтернатива на доставки и в същото време през газовия хъб \"Балкан\" да се осъществява търговия, транзит и всичко останало, което сме го говорили\", казва още Борисов.", "date": "2018.07.11", "title": "Борисов: Големите в Европа разбират, че ако не дойдат на Балканите, ще дойдат други"}
{"url": "https://www.dnevnik.bg/evropa/2018/07/11/3280372_brjuksel_zapochva_zasileno_nabljudenie_na_reformite_v/", "text": "Европейската комисия съобщи, че е приела решение за привеждането в действие на рамката за засилено наблюдение на Гърция, предаде пресслужбата на институцията. Целта е да се подпомогне изпълнението на договорените реформи след успешното приключване на програмата за подкрепа на стабилността по линия на Европейския механизъм за стабилност (ЕМС). На 20 август Гърция  ще приключи своята програма за подкрепа  на стабилността по ЕМС. Днешното решение на еврокомисията улеснява процеса на нормализиране в Гърция, като укрепва постигнатия напредък, се посочва в съобщението. Въвеждането на наблюдението ще подпомогне завършването и непрекъснатостта на реформите, договорени по програмата, в съответствие с обещанията, дадени от гръцките власти. Това е от решаващо значение за спечелването на доверието на пазарите и за засилването на икономическото възстановяване на Гърция, особено непосредствено след приключването на програмата. Решението беше прието след споразумението на заседанието на Еврогрупата на 22 юни, на което бе потвърдено, че Гърция е изпълнила всички предишни действия в рамките на четвъртия и последен преглед, и бе взето решение за мерки по дълга, които ще позволят на страната да се изправи на крака без външна финансова помощ. Като част от цялостното споразумение, постигнато на заседанието на Еврогрупата, гръцките власти обещаха да завършат изпълнението на ключови реформи, договорени в рамките на настоящата програма. Те поеха конкретни политически ангажименти за приключването на ключови структурни реформи и се съгласиха да бъде предприето наблюдение над тяхната икономика. Ще бъдат наблюдавани икономическото, данъчното и финансовото положение в Гърция. Това ще помогне на страната да може занапред да определя своите политически цели. Що се отнася до споразумението на Еврогрупата, тази политика следва да запази целите на ключовите реформи, предприети по програмата на ЕМС. Тя не предполага никакви нови елементи на реформа или ангажименти и следователно слага ясен край на годините на програми за финансова помощ. Съгласно тази рамка се предвижда извършването на преглед на всеки три месеца с цел ранно установяване на опасностите, което ще позволи да бъдат предприети мерки за ранно справяне с тези заплахи. На всеки три месеца еврокомисията ще представя доклади до Европейския парламент, гръцкия парламент и Икономическия и финансов комитет в конфигурацията му за еврозоната - Работна група за Еврогрупата, в съответствие с приложимия регламент. Основание за привеждането в действие на мерките за дълга, зависещи от осъществяването на определена политика и договорени на заседанието на Еврогрупата от 22 юни, ще бъде изготвянето на положителни доклади по рамката за засилено наблюдение. В днешното решение се предвижда еврокомисията да предприеме засилено наблюдение в сътрудничество с Европейската централна банка и когато е целесъобразно, Международния валутен фонд. ЕМС също ще участва. Същевременно, смятано от приключването на своята програма за подкрепа на стабилността на 20 август, Гърция ще бъде напълно включена в  европейския семестър за съгласуване на икономическите и социалните политики . Полезните взаимодействия между засиленото наблюдение и европейския семестър ще бъдат повишени максимално, за да се избегне създаването на ненужна тежест за администрацията и да се осигури съгласуваност, се казва още в съобщението на еврокомисията.", "date": "2018.07.11", "title": "Брюксел започва засилено наблюдение на реформите в Гърция"}
{"url": "https://www.dnevnik.bg/citat_na_deniia/2018/07/11/3280378_citat_na_denia_moite_koalicionni_partnyori_triabva_da/", "text": "Така председателят на парламентарната група на \"Обединени патриоти\" Волен Сидеров коментира сблъсъка с вицепремиера Валери Симеонов и напрежението в коалицията, възникнало  около закона за горивата , който въвежда високи финансови изисквания за малките търговци. \"Аз съм направил Валери Симеонов политик и няма да позволя някой да ми обяснява как да искам съгласието му\", каза още Сидеров по повод  декларация от името на НФСБ , в която Сидеров е обвинен в разпространението на неистинска информация.", "date": "2018.07.11", "title": "Цитат на деня: Моите коалиционни партньори трябва да разберат, че не са фелдфебели"}
{"url": "https://www.dnevnik.bg/photos/2018/07/11/3280278_fotogaleriia_burnata_radost_na_frenskite_fenove_i/", "text": "Френските фенове в Париж изживяха бурна нощ, изпълнена с много емоции, при класирането на националния отбор за финала на световното първенство в Русия.", "date": "2018.07.11", "title": "Фотогалерия: Бурната радост на френските фенове и емоционалната нощ в Париж"}
{"url": "https://www.dnevnik.bg/video/2018/07/11/3280349_brekzit_sdelka_ili_ne_video/", "text": "Премиерът Тереза Мей преминава през поредната правителствена криза във Великобритания. В рамките на часове двама ключови министри напуснаха кабинета ѝ, а трудностите в преговорите за Брекзит с Европейския съюз тепърва предстоят. Ето какво се случи в Лондон в последните няколко дни и какво предстои.", "date": "2018.07.11", "title": "Брекзит: сделка или не (видео)"}
{"url": "https://www.dnevnik.bg/sport/2018/07/11/3280284_otpadaneto_na_rusiia_namali_interesa_na_domakinite_kum/", "text": "С отпадането на Русия от световното първенство интересът на домакините към най-големия футбол започва да намалява, пише \"Ройтерс\". Отборът, воден от Станислав Черчесов, надхвърли очакванията и достигана до четвъртфиналите. Това доведе до еуфория в страната и повиши значително интереса на руснаците към мондиала. Според проучване на Руския център за обществени изследвания общо 68% от жителите на Русия са гледали четвъртфинала срещу Хървания. По данни на MediaScope интересът се доближава до речта на Владимир Путин на Нова година, която традиционно отчита много висока телевизионна гледаемост в Русия. \"Сборная\" беше много близо до място сред най-добрите четири в турнира, но се размина с историческото постижение след драматична загуба с дузпи.  Футболистите на Русия бяха приети като герои в страната  заради представянето си. Краят на руското участие обаче логично охлади интереса на домакините. Близо 39% от анкетираните са заявили, че няма да гледат мачовете от световното, ако руският национален отбор не играе. \"Свърши се. Няма смисъл да гледаме повече световното първенство\", написа Василиса от Самара след отпадането на Русия, цитирана от \"Ройтерс\". \"Интересът спадна. Основното събитие - победите на Русия, вече го няма\", допълва Сергей Черевко. Силната игра на руския отбор породи вълна от емоции сред жителите в страната. Големият печеливш беше бизнесът заради препълнените заведения за мачовете на \"сборная\". Баровете са били препълнени за мачовете на Русия, споделят пред \"Ройтерс\" управители на две заведения, които излъчват мачове от световното. Сега те не очакват огромният интерес да се задържи до края на турнира. \"Естествено, че ще има по-малко хора, отколкото за мачовете на Русия. Има резервации, но не толкова много\", каза Дария, собственик на пъб в Москва. В понеделник дори треньорът Черчесов заяви в телевизионно шоу, че няма да гледа оставащите мачове от мондиала.", "date": "2018.07.11", "title": "Отпадането на Русия намали интереса на домакините към световното по футбол"}
{"url": "https://www.dnevnik.bg/sviat/2018/07/11/3280380_velikobritaniia_i_es_shte_opitat_da_suberat_1_mlrd/", "text": "Евросъюзът и Великобритания се ангажираха да увеличат подкрепата си за Западните Балкани, като заделят общо над 200 млн. евро и опитат да съберат милиард, съобщи \"Болкан инсайт\" след среща на върха в Лондон. На  събитието , което е част от Берлинския процес и  на което бе поканен и премиерът Бойко Борисов , европейските лидери казаха, че подкрепата ще е основно за повишанане на сигурността и инвестициите и борба срещу организираната престъпност. Усилията на ЕС и Великобритания (домакин на петото издание, след като Лондон заяви ангажимент към региона въпреки Брекзит) са насочени към страните от Западните Балкани, които не са членки на ЕС, т.е. повечето в региона - Сърбия, Босна и Херцеговина, Черна гора, Албания, Косово и Македония.  Политическата криза в Обединеното кралство  обаче стана повод както за притеснение от страна на балканските лидери, че ще останат на заден план в дневния ред на домакините, така и на шегите на анализатори, че балканските политици пристигат в Лондон, за да изнесат на премиера Тереза Мей лекция за стабилността. Какво всъщност бе договорено Фокусът на срещата тази година бяха икономическата стабилност, насърчаването на предприемачеството и укрепването на сътрудничеството в сигурността. За тези цели ЕС обяви, че ще създаде   за стимулиране на частните инвистиции, включително в стартъп индустрията, инфраструктурата и социалния сектор, в началото на 2019 г. Идеята е да бъдат събрани чрез него до 150 млн. евро за две години с потенциала те да привлекат \"до един милиард евро инвестиции\" в устойчиво социалноикономическо развитие и регионална интеграция. На срещата бяха обсъдени и създаването на   - организация със седалище в Белград, чиято цел е да хармонизира законодателството в сектора на страните от региона - и плановете за  , обсъждана  и на предишни срещи от Берлинския процес . Западните Балкани също така се съгласиха да работят заедно за   и за борба с  . Британският премиер Тереза Мей каза преди началото на срещата, че Лондон ще запази ангажимент си към региона, а \"Даунинг стрийт\" обяви в деня на форума, че   за периода 2020-2021 г. За тези две години те ще са около 80 млн. лири (90 млн. евро) при 41 млн. за 2018-2019 г. Според \"Ройтерс\" британският ангажимент включва повече пари за киберсигурност и дигитално образование и удължаване на мандата на Панбалканските стратегически сили на Великобритания, чийто мандат се удължава с една година. Критики Преди еврокомисарят за разширяването Йоханес Хан  да отправи критики към тези държави , върховният представител на ЕС във външната политика Федерика Могерини приветства \"забележителните резултати\", постигнати от страните, включително по трудни двустранни въпроси. \"Западните Балкани стабилно се движат напред. И днес препотвърждаваме, че сме всички заедно в региона по този път, като споделяме ангажимента си към общото си бъдеще\", каза още тя. Журналисти, присъствали на събитието, също отправиха забележки, но към британските организатори на събитието заради нежеланието им да отговарят на въпроси, свързани със Западните Балкани, а само да коментират  кризата в Лондон, помрачила срещата , и очакванията за срещата в НАТО и действията на американския президент Доналд Тръмп. Застъпниците на Берлинския процес казват, че той вече е постигнал много в региона, подкрепяйки интеграцията, подобрявайки енергийни и транспортни връзки и създавайки контакти между гражданското общество и младите. Критици отбелязват, че много от финансовите ангажименти от предишни години така и не са били изпълнени.", "date": "2018.07.11", "title": "Великобритания и ЕС ще опитат да съберат 1 млрд. евро за Балканите"}
{"url": "https://www.dnevnik.bg/bulgaria/2018/07/11/3280389_bulgarskite_mladeji_sa_purvi_na_balkanite_po/", "text": "На Балканите българските младежи са на първо място по използване на свободното си време за почивка, но на дъното по използването му за дейности, свързани със самоусъвършенстване. Това показват данните от проучване на \"Галъп интернешънъл\". То е направено съвместно с фондация \"Фридрих Еберт\" и е обхванало 1016 младежи на възраст между 14 и 29, анкетирани по метода лице в лице. Според резултатите 83% от младежите в Македония и България използват свободното си време за почивка, което ги нарежда на първо място сред балканските страни. Македония е начело и в категорията \"социализация\" с 54%, а също и в \"личностно развитие\", тъй като 17% от младите хора желаят да се самоусъвършенстват в свободното си време. Косово, Албания и България заемат последното място в тази категория, като в тези страни процентът е най-нисък. В Словения спортът е предпочитан за 57% от младежите, което ги нарежда сред най-спортуващите в изследвания регион. Почти 90% от младежите на Балканите използват интернет в свободното си време, като най-често той им е нужен, за да преглеждат социалните мрежи. По този показател България заема първа позиция в региона.  Близо до тези данни се нарежда комуникацията с приятели и семейство, а повече от половината младежи използват мрежата за сваляне и слушане на музика.  В сравнение с 2014 година в България все повече млади хора прибягват до интернет по работа и го ползват за четене на новини. Повечето младежи у нас и на Балканите приемат интернет повече като пространство за контакти и развлечение, отколкото като източник на информация, свързана с работа, училище и получаване на знания. Това е очаквано заради възрастта, казват от \"Галъп интернешънъл\".", "date": "2018.07.11", "title": "На Балканите българските младежи най-малко ползват свободното си време за самоусъвършенстване"}
{"url": "https://www.dnevnik.bg/sviat/2018/07/11/3280406_germaniia_obvini_iranski_diplomat_v_zagovor_za_ubiistvo/", "text": "Германската прокуратура съобщи днес, че е повдигнала обвинения срещу ирански дипломат за дейност като чуждестранен агент и заговор за убийство, предаде агенция \"Асошиейтед прес\". Според прокуратурата базираният във Виена дипломат Асадола Асади е заподозрян, че е поръчал на двойка в Белгия да извърши нападение в Париж срещу среща на иранска изгнаническа опозиционна организация. Атентът е бил планиран за срещата на базирания в Париж Национален съвет за съпротива на Иран – организация на опозиционни групи, които искат да прекратят шиитската духовна власт в страната. На срещата са били и няколко бивши европейски и арабски министри. Асади е заподозрян , че е дал на двойката устройство, съдържащо 500 грама от взривното вещество ацетонов пероксид. Той беше задържан по-рано този месец близо до германския град Ашафенбург по силата на европейска заповед за арест, след като двойката от ирански произход беше спряна в Белгия и властите съобщиха, че са намерили мощни експлозиви в колата им. Иранският външен министър Мохамад Джавад Зариф каза, че твърденията за осуетен екстремистки заговор са измислени. Прокуратурата заяви, че разследването ѝ няма да попречи на искането на Белгия за екстрадиция на заподозрения.", "date": "2018.07.11", "title": "Германия обвини ирански дипломат в заговор за убийство"}
{"url": "https://www.dnevnik.bg/sport/2018/07/11/3280328_belgiiskite_igrachi_obviniha_francuzite_v_antifutbol/", "text": "Част от звездите на белгийския национален отбор останаха разочаровани от играта, с която Франция ги победи в първия полуфинал на световното първенство. \"Петлите\" спечелиха с 1:0 след гол от статично положение и солидна игра в защита. Според вратаря на Белгия Тибо Куртоа френските футболисти не са се опитвали да играят футбол, а са решили да заложат на прагматизма. \"Французите вкараха от корнер и не направиха нищо повече, освен да се защитават. Предпочитах да загубя в четвъртфинала срещу Бразилия. Поне това беше отбор, който искаше да играе футбол, докато Франция практикуват антифутбол\", каза Куртоа след  поражението от Франция (0:1) в полуфинала . Загубата сложи край на надеждите на белгийците за първа титла от голям форум. \"Червените дяволи\" владееха топката през по-голяма част от двубоя, но французите затвориха умело подстъпите към вратата си след попадението на Самюел Юмтити в началото на второто полувреме. Сред най-дейните на терена беше капитанът на Белгия Еден Азар, който пропусна няколко възможности за гол. Полузащитникът на \"Челси\" също изрази разочарование от играта на съперника. \"Предпочитам да загубя с тази Белгия, отколкото да спечеля с тази Франция. Те се защитаваха здраво, бяха ефективни (в атака) и не успяхме да намерим слабото им място. Магическият момент, от който се нуждаехме, така и не дойде\", каза Азар.", "date": "2018.07.11", "title": "Белгийските играчи обвиниха французите в \"антифутбол\""}
{"url": "https://www.dnevnik.bg/sport/2018/07/11/3280424_tokio_i_parij_shte_si_pomagat_v_organiziraneto_na/", "text": "Домакините на следващите две летни олимпиади - Токио и Париж - постигнаха споразумение за сътрудничество при организирането на най-големия спортен форум. Японската столица ще посрещне игрите след две години, а френската столица ще е домакин през 2024 г. Организационните комитети на двете олимпиади обявиха, че ще си партнират в различни области като обмен на персонал, информационни и езикови услуги, активно популяризиране на игрите и др. Те ще проучат възможностите за сътрудничество и в други области, които да спомогнат за успеха на двете състезания. \"Днес е много важен ден за нас, не само защото се  класирахме за финала на световното първенство по футбол , а и защото подписахме това споразумение, което за нас е много важно\", заяви генералният директор на Париж 2024 Етиен Тобоа на пресконференция в Токио. \"След Международния олимпийски комитет и Международния параолимпийски комитет Токио 2020 ще е нашият най-голям партньор. Нямаме търпение да започнем нашето сътрудничество\", каза още Тобоа. По думите му Париж има много какво да научи от маркетинговата програма на Токио 2020. Той даде за пример избора на официален талисман на игрите в японската столица, който беше направен след гласуване между учениците в страната. Генералният директор на парижката олимпиада отчете, че организаторите на Токио 2020 са се справили отлично със задачата да генерират голям интерес и ентусиазъм към олимпиадата в цяла Япония.", "date": "2018.07.11", "title": "Токио и Париж ще си помагат в организирането на олимпиадите през 2020 и 2024 г."}
{"url": "https://www.dnevnik.bg/biznes/2018/07/11/3280409_filip_moris_predlaga_ako_ima_uvelichenie_na_akcizite/", "text": "Тютюневата компания \"Филип Морис\" предлага да има справедливо увеличение на акцизите на всички тютюневи изделия, продавани на пазара. Това се разбира от писмо на управителя на българското представителство на фирмата Георгиос Маргонис до две парламентарните комисии с искане за преразглеждане на идеята за вдигане на акциза на т. нар. бездимни цигари. Писмото е получено в Народното събрание на 4 юли и е адресирано до бюджетната и икономическата комисии. Точно на тази дата  премиерът Бойко Борисов нареди на партията си ГЕРБ да оттегли проектозакона.  Решението на министър-председателя дойде, след като политици от по-малкия коалиционен партньор в управлението - \"Обединени патриоти\", заявиха, че текстовете са в услуга на депутата от ДПС Делян Пеевски, свързан с бившия тютюнев гигант \"Булгартабак\". В крайна сметка депутатите на двете политически сили се разбраха  да бъде внесен нов законопроект,  с който акцизът на новия тютюнев продукт ще бъде поетапно повишен - първоначално до 50% от този на стандартната кутия с цигари, а после до 70%. В момента той се облага със ставката за рязан тютюн, т.е. акцизната тежест е 26% от тази на класическите цигари. От \"Филип Морис\" уточняват, че само малко увеличение на специфичния компонент на акциза върху цигарите може да генерира необходимите приходи за бюджета, които правителството търси в новия акциз за бездимните цигари. Компанията предлага и друг вариант - пропорционално увеличение на акцизите върху всички тютюневи изделия, което ще поддържа справедливостта на пазара. \"Планираното четирикратно увеличение на акциза на нагреваемите тютюневи изделия (НТИ) ще има значителни последици за потребителите и минимално въздействие върху държавния бюджет\", твърдят от \"Филип Морис\". Според ръководителя на българското представителство на компанията за данъчна основа трябва да се вземе теглото на тютюна, тъй като това е основният компонент. От \"Филип Морис\" твърдят, че всяка друга данъчна основа би нарушила равнопоставеността на различните видове НТИ и би довела до заобикаляне на данъчното облагане. На база на тази фискалната рамка за облагане върху цената на килограм тютюн на пазара бил пуснат продукта iQOS и инвестициите на компанията били предвидени на тази основа. Продажбите на бездимни цигари пък все още били незначителен в сравнение с всички останали тютюневи изделия. В писмото се припомня, че в междинен доклад на Еврокомисията от януари се препоръчва бездимните цигари да се облагат на същото ниво, както тютюна за пушене. \"Прилагането на акцизното облагане за цигарите върху НТИ ще бъде безпрецедентно и ще доведе до тотално несъответствие с данъчното облагане на тези продукти в повечето от членките на ЕС\", уточняват от \"Филип Морис\". От компанията подчертават, че новият акциз на продукта може да доведе до незаконна търговия, защото потребителите ще търсят по-евтина алтернатива. \"Акцизните ставки за цигари, пури, пурети, тютюн за пушене или други тютюневи изделия с горене винаги трябва да са много по-високи от акцизните ставки на НТИ\", пише още в писмото. От компанията уточняват, че искат да проведат срещи с членове на двете комисии възможно най-скоро, за да постигнат компромис, който да е в полза на всички страни.", "date": "2018.07.11", "title": "\"Филип Морис\" предлага, ако има увеличение на акцизите, да е за всички изделия"}
{"url": "https://www.dnevnik.bg/sviat/2018/07/11/3280449_tailand_publikuva_purvite_kadri_s_momchetata_spaseni/", "text": "Момчетата от младежкия футболен отбор \"Дивите глигани\", които прекараха над 2 седмици в пещера в Тайланд и бяха спасени при сложна операция, са в болница в добро състояние. Това показват първите кадри с тях, публикувани от отдела за връзки с обществеността на тайландското правителство. Кадрите показват няколко от момчетата с маски. Спасените младежи, никой от които не е на възраст над 17 г., бяха поставени под карантина заради риск от инфекции. Междувременно тайландските власти потвърдиха, че се е наложило да им бъдат дадени силни успокоителни  по време на рискованата операция , включваща много подводни участъци и тесни процепи в пещерата Там Луанг. Първоначално премиерът на Тайланд отхвърляше тази информация, като твърдеше, че са били ползвани медикаменти, давани и на войници, каквито и самият той е взимал. Всяко от децата е било свързано с двама гмуркачи, за да бъдат преминати потопените от дъждовете части от пещерата, а за сухите е било поставяно на носилка.  Нивото на водата  и липсата на провизии бяха сред проблемите пред спасителния екип, а днес бе съобщено, че кислородът в пещерата е намалявал и това също е наложило ускоряване на операцията. И в неделя , когато започна операцията,  и в понеделник  бяха спасени по четири от момчетата, а в последния ден - последните 4 заедно с 25-годишния треньор,  с когото бяха влезли в пещерата , преди проливни дъждове да ги принудят да се скрият във вътрешността ѝ.", "date": "2018.07.11", "title": "Тайланд публикува първите кадри с момчетата, спасени от пещерата (видео)"}
{"url": "https://www.dnevnik.bg/detski_dnevnik/2018/07/11/3280460_tehnicheskata_greshka_pri_klasiraneto_sled_sedmi_klas/", "text": "Обявената за  техническа грешка при първото класиране след седми клас в София , която доведе до смут сред родителите и корекция в класирането, се оказа човешка. Проверката е приключила днес и се очакват дисциплинарни наказания за ръководители на две от отговорните за класирането комисии, както и за председателя на Регионалното управление по образованието София-град Ваня Кастрева. Това се разбра от отговор на министъра на образованието Красимир Вълчев по време на изслушване в ресорната парламентарна комисия днес. Миналата седмица се оказа, че има грешка в класирането след седми клас в няколко училища в столицата. От Регионалното управление на образованието обявиха, че става въпрос за техническа грешка,  при която системата не е утроила точките от изпита по математика  в Технологичното училище \"Електронни системи\" (ТУЕС) към Техническия университет - София, и в Професионалната гимназия по електроника \"Джон Атанасов\". След корекциите  ТУЕС се нареди на четвърто място при класирането . Читатели на \"Дневник\" обаче сигнализираха за грешки при пресмятането на баловете на децата им, въпреки че формулите бяха предварително обявени. Вместо реалните 439.25 точки в паралелка с изучаване на английски език, химия и биология в Националната природо-математическа гимназия балът на едно момиче е пресметнат на 428.25 точки, или с 11 точки по-малко. Разлика от 11 точки е колкото разликата между шестица и петица по предмет в дипломата (съответно 50 и 39 точки - бел. авт.), така че може да се направи допускане, че при пресмятането е взет грешен балообразуващ предмет. Днес министър Вълчев потвърди, че грешките при класирането са направени от хората, които въвеждат балообразуващите предмети в системата. Заради това ще бъдат наказани председателите на две комисии - тази по информационно осигуряване в управлението и тази по класирането. Дисциплинарно наказание ще има и за Ваня Кастрева. Според министъра наказанията трябва да са максимално строги, но справедливи.", "date": "2018.07.11", "title": "Техническата грешка при класирането след седми клас в София се оказа човешка"}
{"url": "https://www.dnevnik.bg/sport/2018/07/11/3280483_fifa_globi_angliia_i_urugvai_za_narushavane_na/", "text": "ФИФА глоби футболните федерации на Англия и Уругвай за нарушаване на маркетинговите правила по време на световното първенство в Русия. Англичаните ще трябва да платят 70 хиляди франка, а наказанието на южноамериканците е 50 хиляди франка. \"Няколко члена на алглийския национален отбор продължиха да носят екипировка и оборудване на неразрешена търговска марка преди и по време на четвъртфиналния двубой срещу Швеция\", се казва в изявлението на ФИФА. От организацията допълниха, че щабът на англичаните е бил предупреден за бъдещо наказание, ако не се съобрази с правилата. Провиненията на уругвайците включват закъснение за един от мачовете. ФИФА не разкри подробности, но сред глобените бяха също Хърватия и Швеция. Според информацията играчите на двата отбора са носели чорапи и са пили вода от бутилки, които са били брандирани с логото на марки, различни от официалните спонсори на турнира.", "date": "2018.07.11", "title": "ФИФА глоби Англия и Уругвай за нарушаване на маркетинговите правила на световното"}
{"url": "https://www.dnevnik.bg/bulgaria/2018/07/11/3280520_zapochva_remont_na_putia_prez_prohoda_vitinia/", "text": "Започва ремонт на път I-1 София - Ботевград през Витиня, съобщи пресцентърът на агенция \"Пътна инфраструктура\". Участъкът е алтернативен маршрут за камионите над 12 тона при извършващите се в момента аварийно-възстановителни дейности по съоръженията на автомагистрала \"Хемус\".", "date": "2018.07.11", "title": "Започва ремонт на пътя през прохода Витиня"}
{"url": "https://www.dnevnik.bg/politika/2018/07/11/3280476_borisov_otreche_da_ima_vruzka_s_kushtata_v_barselona/", "text": "Премиерът Бойко Борисов отрече напълно твърденията от въртящото се в последните четири дни в социалната мрежа \"Фейсбук\" видео с анонимен автор, в което през описани свързаности се стига до внушението, че министър-председателят е купил за манекенката Борислава Йовчева къща за 2.9 млн. евро в Барселона, където тя живее с шестгодишната си дъщеря и родителите си. Видеото се появи на 7 юли на страницата на създадената същия ден Фейсбук група \"Да спрем разграбването на България\" и за четири дни натрупа близо 350 хил. гледания. Внушението за връзката между Борисов и Йовчева се базира на слухове, които трудно могат да бъдат потвърдени и проверени, част от изнесената фактология в него обаче отговаря на истината,  сочи проверка на \"Капитал\" . Вчера от анонимен мейл до медиите бяха изпратени и копия на цитираните в клипа документи. Борисов не е коментирал пред журналисти видеото,  както направи преди две седмици, когато анонимен сайт съобщи, че си е купил остров в Гърция  . Отговорът му беше представен в извънреден брой на предаването на Сашо Диков по телевизия \"Евроком\" късно във вторник вечер (10 юли). Премиерът казва, че не е запознат с видеото. А на изпратените от Диков въпроси, които са основно познава ли Борислава Йовчева и за отношенията му с нея, Борисов отговаря писмено с лаконичното \"Не\". На питането да коментира цитираните във видеото имена и фирми и връзки с тях, премиерът пише само \"Фалшиви новини вече не коментирам. Скалъпената история с гръцкия остров ми е обеца на ухото\". В телефонно интервю, излъчено на запис в предаването, Асен Чаушев, представен във видеото като бивш дългогодишен високопоставен служител на \"Лукойл\", който е купил къщата в Барселона, също отрече Борисов да има нещо общо и заяви, че случаят е личен, а произходът на средствата - деклариран. Къща в Барселона беше спомената за първи път в запис, публикуван от сайта \"Биволъ\" през януари 2016 г. Той съдържаше част от разговор между съдиите Румяна Ченалова, Владимира Янева и столичния адвокат Момчил Мондешки. В него  Янева казва, че Бойко Борисов е купил за 1.5 млн. евро къща в Барселона  на жена, с която е бил в близки отношения, без да се споменава име. Ето какви са потвърдените до момента факти от видеото: За къщата  Къщата, посочена във видеото като дом на бившата \"Мис Бикини\"` 2006 Борислава Йовчева, действително съществува и се намира на посочения адрес. Проверка на \"Капитал\" в регистрите показва, че през ноември 2012 г. в Барселона е учредена  . Седалището съвпада с това на дружество, чийто бизнес е да регистрира компании. Капиталът е 3 хил. евро. През февруари 2013 г. Борислава Йовчева влиза в управлението й, а адресът на дружеството се променя, като при проверка в Google street view съвпада с показаната в клипа къща. На 31 май 2013 г. капиталът на дружеството е увеличен с 2.9 млн. евро и в него влиза друг акционер, като според изпратените до медиите документи това е станало чрез апорт на къщата. След няколко месеца Борислава Йовчева излиза от управлението на Numin Invest Sl. и на нейно място е назначен баща ѝ. Пред \"Евроком\" Александър Чаушев заяви, че къщата е негова и е придобита напълно законно, но отказва да отговори откъде са парите, с които е купена с думите: \"Няма да ви отговоря на този въпрос, защото е страшно некоректен. Не се задават такива въпроси в цивилизованите общества - за пари. Важно е да са платени данъците и да няма престъпление, за което гарантирам\". Чаушев отказва да отговори и дали Йовчева живее в имота с аргумента, че това е личен въпрос. Другото дружество, посочено във видеото, е   То е основано през юли 2013 г. и е на същия адрес, на който е къщата. Негов управител е бащата на Борислава Йовчева - Георги Йовчев. През 2015 г. капиталът на дружеството в вдиган два пъти - веднъж с 1 млн. евро, а втория път - със 750 хил. евро, а в управлението му влиза жена с името Силвия Николова. Според изпратените документи и видеото вдигането на капитала е станало с вноски от кипърското дружество Palms Enterprises, чийто пълномощник е посочваният за близък до ГЕРБ бизнесмен Йордан Христов, който е в общи дружества със Силвия Николова. Palms Enterprises e съсобственик с община Приморско в дружеството \"Спортни имоти Приморско\" АД. В управлението на същото дружество от 2008 до 2011 г. е влизал близкият до Бойко Борисов бизнесмен Иван Саздов. \"Капитал\" съобщава, че Йордан Христов е търсен за коментар на мобилния му телефон, но не е отговорил.", "date": "2018.07.11", "title": "Борисов отрече да има връзка с къщата в Барселона"}
{"url": "https://www.dnevnik.bg/sport/2018/07/11/3280518_ludogorec_otkri_nai-modernata_tribuna_za_gosti_v/", "text": "\"Лудогорец\" откри изградената наново трибуна за гостуващи привърженици. Церемонията се проведе половин час преди мача с \"Крусейдърс\" от квалификациите в Шампионската лига. От клуба представиха сектора като най-модерната трибуна за гости в България. Той е построен като копие на трибуна \"Козмин Моци\", намиращ се на срещуположната страна. Архитектурата на сектор Г позволява да бъде разделен на три зони с три отделни входа. Това ще позволи да бъде използван и от фенове на \"Лудогорец\". Трибуната разполага с множество камери за видеоконтрол, които са на разположение на полицията и служителите по сигурността на клуба с цел локализиране на нарушители на обществения ред, обясниха шампионите. Това е третият нов сектор на \"Лудогорец арена\". Доскоро клубът  понасяше много остри критики заради условията в трибуната за гости, определяна като \"клетка\" и \"аквариум\" . \"Лудогорец\" изгради най-напред трибуна \"Козмин Моци\" с пари от държавата. След това  шампионите сключиха дългосрочен договор за наем на стадиона срещу инвестиции  и модернизираха секторите В и сега Г. До пълната реконструкция остава построяването на нов сектор А. Символично лентата на новия сектор Г прерязаха съсобствениците - братята Георги и Кирил Домусчиеви. \"Проектираме сектор А, има нови изисквания на УЕФА от 2020 г. и искаме да отговаряме и на тях\", обясни Георги Домусчиев.", "date": "2018.07.11", "title": "\"Лудогорец\" откри най-модерната трибуна за гости в България"}
{"url": "https://www.dnevnik.bg/sviat/2018/07/11/3280511_germaniia_zabrani_organizaciia_na_rokerite_na_erdogan/", "text": "Германия закри клуб на боксьори и мотоциклетисти с името \"Османен Германия\", често наричан \"рокерите на Ердоган\" в германската преса, съобщиха местни издания и Би Би Си. Силно националистичестката група, основана като боксов клуб през 2015 г., според различни публикации в германски медии е многократно свързвана с представители на управляващата в Турция Партия на справедливостта и развитието (ПСР). Полицията обискира помещения на  \"Османен Германия\"  вчера, а вътрешното министерство съобщи в \"Туитър\", че организацията с най-малко 300 членове и всички нейни дейности вече са забранени. \"Който отхвърля закона, не може да очаква благосклонност,\" каза вътрешният министър Хорст Зеехофер, цитиран от Би Би Си. По думите му членовете на организацията от \"рокерски тип... извършват сериозни престъпления.\" Разследвания Това все още не е потвърдено на съдебно ниво, но срещу членове на \"Османен Германия\" текат разследвания по данни на германски медии, а в Щутгарт започна процес срещу мъже, за които се предполага, че са нейни членове, за опит за убийство, изнудване, трафик на наркотици и сексуално робство. В Баден-Вюртемберг (чийто главен град е и Щутгарт) полицията разследва задграничните връзки на организацията от 2017 г., пише \"Хюриет дейли нюз\". Баварският обществен оператор BR казва, че членовете на организацията в Германия също така са сплашвали критици на президента Реджеп Тайип Ердоган, сред които и кюрдски активисти. Същата медия твърди, че много от членовете на \"Османен\" са близки до турското националистическо движение \"Сивите вълци\". За медията Илнур Чевик, помощник на Ердоган, потвърди, че е приел някои членове на организацията в столицата Анкара малко след опита за преврат преди две години и си е сложил една от тениските им в жест на подкрепа за \"младежката им работа\". При предишни обиски полицията е изземала оръжия, наркотици и пари. Вчера Зеехофер каза, че сегашните са били в 4 германски провинции.", "date": "2018.07.11", "title": "Германия забрани организация на \"рокерите на Ердоган\""}
{"url": "https://www.dnevnik.bg/biznes/2018/07/11/3280524_petkova_obsudi_v_s_frenskiia_poslanik_budeshteto_na/", "text": "Възможностите за участие на френски компании в процедурата за избор на стратегически инвеститор за АЕЦ", "date": "2018.07.11", "title": "Петкова обсъди в с френския посланик бъдещето на проекта за АЕЦ \"Белене\""}
{"url": "https://www.dnevnik.bg/sport/2018/07/11/3280515_levski_se_provali_na_starta_v_liga_evropa_sled_zaguba/", "text": "Левски\" започна с провал участието си в евротурнирите. Сините отстъпиха с 0:1 срещу \"Вадуц\" в среща от първия квалификационен кръг в Лига Европа. Воденият от Делио Роси отбор се представи разочароващо в Лихтенщайн. Домакините, които играят във второто ниво на швейцарското първенство, стигнаха до успеха с гола на Мохамед Кулибали в 14-ата минута. \"Левски\" държеше топката повече, но не успяваше да създаде добри възможности в нападение. Сините бяха затруднени от организираната игра на съперника си. На загрявката преди мача Хали Тиам получи контузия и мястото му зае Антони Белмонт. В титулярния състав беше включен новопривлеченият Давиде Мариани.  В началото на второто полувреме публиката на \"Левски\" беше предупредена в обръщение на български да спре с расистките скандирания или мачът ще бъде прекратен.  Мачът започна равностойно. В шестата минута Серджиу Буш не успя да вкара след удар в наказателното поле. В 14-ата Кулибали получи вляво пред наказателното поле и с много хубав изстрел преодоля Божидар Митрев. Седем по-късно домакините можеха да удвоят, ни стражът на \"Левски\" спаси с една ръка след опасно изпълнен фаул. Постепенно сините се насочиха напред и стигнаха до възможности, от които не се възползваха. В 25-ата минута Давид Яблонски пропусна отблизо след ъглов удар, а малко след това играч на \"Вадуц\" можеше да си вкара автогол, но вратарят спаси. В началото на второто полувреме \"Левски\" натисна съперника си, но все така не успяваше да стигне до опасности. В 56-ата минута Белмонт пусна наляво към Иван Горанов, който центрира в наказателното поле. Малко не достигна на Давиде Мариани да засече. В 75-ата Габриел Обертан пропусна да изравни. \"Вадуц\" действаше прибрано и очакваше възможности за контраатаки, каквито бяха рядкост. Реваншът е след седмица в София.", "date": "2018.07.11", "title": "\"Левски\" се провали на старта в Лига Европа след загуба от \"Вадуц\""}
{"url": "https://www.dnevnik.bg/v_pamet/2018/07/11/3280534_edna_godina_bez_kristian_takov/", "text": "С внучетата бях на плажа, обади се синът ми: \"Прощавай не исках да научаваш от други\". Машинално съм седнал на пясъка, загледал съм се към морето. И видях как това пред очите ми се раздира от черни парцали. После синьото се придърпа, запълни ги и се видя, че цялата картинка е станала по-малка. Светът ми се беше смалил. И си остана така. Светът се смали, за кого повече, за кого по-малко, но за всички. Които го обичаха и уважаваха, които му се радваха, го съзнават; другите – не биха могли. Но и множеството хора, които не го познаваха, и малцината, които биха го удавили в капка вода, нека знаят: и вашият свят от една година е по-малък, госпожи и господа! По едно време, година преди смъртта му, се уплаших да не го убият. Казах му. Не отговори блестящо, както можеше винаги, стига да поиска, привдигна рамене, поусмихна се, продума: \"Е, чак пък\". Стегнах се, престанах да му говоря за това. Тази година на 29 май, когато Лозан Панов получи наградата си, присъдена съвместно от новоучредената фондация \"Кристиан Таков\" и от \"Правосъдие за всеки\", той благодари – ясно, остро и подредено, в присъщия му стил, и отрони: \"У нас Божиите пратеници стават мъченици\". Кристиан сигурно би се усмихнал, благодарно и разбиращо, оценявайки фразата на бойното другарче, изкована и закована. Не зная дали си е давал сметка, че с фамозната лекота, с която сервираше най-тежките ни обществени проблеми, с онова стряскащо сладкодумие, с което раздипляше най-отвратителни събития и хора, наистина ни е наумявал за Горния свят? Той съумяваше и да говори, и да пише според рецептата на Лев Толстой: \"Описвай екзекуцията, както описваш цветята\". Но нали графът има предвид писателстване, а Кристиан назоваваше нашите реалности едно към едно, по име и презиме, по родов белег и видова отлика – импровизирано, но обективно, с оценка и открито докрай! Това го можеше само той. Дай Боже и други, за жалост не ги знам и то не става със следване на рецепти. Булгаков ни разказва, че Пилат полицейски провокирал Йешуа с думите: \"Да се говори истината е леко и приятно\". Кристиан беше въплътеният, искрен отговор на тая провокация: той говореше истината, ти го гледаш и вярваш, че от това му става леко и приятно. Проверявах себе си: да, ставаше ми по-леко, но приятно – не, ставаше ми още по-омерзително. Защото усещах, че в този миг пред мен в стаята или от екрана, или като слово от листа Кристиан   неща, за да помогне на тая истина. Прави ги всеки ден и всеки ден измисля и открива какво и как да направи. А аз само   тази истина, консумирам я благодарение на него, само говоря Докато той се бори със злото \"морално и с оръжие\", с оръжието на гражданското действие. Но знам и колко му струваше да преодолее тегобата и болката, за да ни приобщи към лекотата на истината. Не се прикриваше от злото с ризницата на цинизма или на скептицизма, нито с юродивост или светска палячовщина. Злото го удряше право в душата, тежко, там, дето боли, той поемаше удара, олюляваше се, изохкваше. Най-болеше, разбира се, от  от юристите – законници и справедливци    . Този отсъдил криво и подирил – от Кристиан! – индулгенция: ами много пари му били дали, та Кристиан да го не съдел строго! Онзи се клел за \"бойно другарче\", ама като станало напечено, изметнал се, оставил го сам. Най му беше болно от едни студенти: умни, запалени за справедливост деца, \"зъбели се на тирана\", а като дошло ред да излязат на мегдан, открито – ни един. Беше го покрусило. И пак – как? – намираше сили като в приказките, преработваше отровата в жизнен еликсир и излизаше от болката с усмивчицата си, с ума, с неподражаемото си остроумие. Да, приличаше на пратеник свише, но не беше такъв Кристиан. Оттук, отдолу,     гледаше нагоре и ни сочеше и на нас: \"Хайде, лесно е стига да се бориш със злото\". Беше си най-обикновен и съвсем човешки  . Ще кажете, героизирам си другарчето? Не! – на вас, дето ще кажете така. Аз казвам истината. Леко ми е. Всичко започна една пролетна вечер през 1984-а, когато с моята съученичка от 114-а английска гимназия Тони Димитрова отидохме на концерт на джаз-дуото \"Акустична Версия\" в зала 9 на НДК. По време на антракта Тони ме грабна за ръката и ме поведе към двама души, които минаваха край нас: \"Вена, да ви запозная – това са Мила и Кристиан\". Мистериозната Мила се обърна – и така аз зърнах за пръв път най-красивото момиче, което някога съм виждал. Погледът ми се впи в нея – и си остава впит до ден-днешен. Затова нека ми бъде простено, че не обърнах чак толкова внимание на въпросния Кристиан. Но все пак забелязах, че носи папийонка и часовник с ланец. Тежкар някакъв, казах си ама интересен. Година и половина по-късно, когато по силата на серия от космически недоразумения Мила започна да откликва на любовта ми, един ден тя ми каза: \"Кристиан ще си идва в отпуска от казармата и иска да се видите\". Вече бях представен на най-добрите й приятелки, Диана и Мая. Моето очакване беше, че те най-вероятно ще посъветват Мила \"а бе я го разкарай тоя,\" но, в разрез с повелите на здравия разум, това май не се бе случило. Оставаше този Кристиан: по някакъв начин трябваше да му направя добро впечатление. Чухме се с него по телефона и той ме инструктира: \"Мини към нас, ама недей да звъниш, че може да събудиш баба ми. Свирни от улицата и ще ти отворя\". \"Добре – казах аз, – какво да свирна?\" \"Бах\", отговори той и затвори телефона. Бах? Ама какво точно, почнах да се чудя? Токата и фуга в ре минор? Това всеки го знае – а пък аз исках все пак да демонстрирам музикална грамотност. Реших да изсвиря третата част от първия концерт за пиано – и бях убеден, че Кристиан моментално и завинаги ще се удиви от широката ми обща култура. И така, ето ме пред кооперацията на \"Шести септември\" 28 – надул устни, свиркам Бах. От прозореца на първия етаж се показа една глава и чух глас, който беше едновременно леко укорителен и леко присмехулен: \"Първата част е по-хубава\". Усетих как ме побиват тръпки. Прав беше. Последва пауза, която бих охарактеризирал като неловка. На моя стрес беше сложен край, когато същият глас, в малко по-дружелюбна тоналност, обяви: \"Еми нищо. Качи се, все пак\". Слава Богу, казах си – проблемът с Бах се разреши. Оттам нататък знаех много добре какво да очаквам. Войник в отпуска: облякъл си е любимите дънки, сложил си е най-готините маратонки, пуснал си е любимата рок група и е натрупал отворени бутилки на масата. Вратата ми отвори млад мъж, облечен в елегантен синкав костюм; на краката му цъфтяха големи пухкави пантофи; от апартамента се чуваше класическа музика; и – за мое голямо разочарование – в красиво подредения хол не се виждаше нито една бутилка. На първия ми въпрос: \"Тоя костюм защо си го сложил?\", той отговори: \"Защото по-скъп нямам – засега\". На втория: \"А пантофите?\", даже не ми отговори. Но аз лесно разкодирах посланието на неговото мълчание: ако вече не си разбрал колко е хубаво да се гмурнеш в любимите си пантофи, колкото и да ти обяснявам, пак няма да разбереш. Трийсет секунди по-късно вече беше ясно, че Кристиан въобще не се интересува от двете ми най-любими теми за разговор, футбол (и по-специално \"Левски\") и рок музика (и по-специално Бийтълс, Куийн и Лед Цепелин). Е, сега пък с тоя за какво ще си говорим? Шест часа по-късно, когато най-накрая си тръгнах, вече знаех, че имам страхотен нов приятел. В спомените ми за тази вечер най-ярко се открояват два аспекта на Кристиановата необикновеност. Първият е лекотата, с която ръсеше около себе си капки великолепие. По въпроса за неговото великолепие нямам какво повече да кажа, защото всеки, който е виждал Кристиан, знае какво имам предвид. По някакъв метеоритен начин долиташе при нас, по-земните, от неговото си измерение на изключителност – омагьосваше ни с присъствието си и след това ни оставяше със спомените за досег с една огромна човечност. Второто нещо, което си спомям от нашата първа вечер заедно, е – както може би е станало ясно – възпитаната му елитарност. Възпитанието си той беше получил от две от най-фините жени, които съм срещал, майка му, Галя Йончева, и баба му, \"мама Дока\". Факт е, че на света няма човек, който някога някъде да се е почувствал обиден, нагрубен или унижен от Кристиан – и за това трябва да благодарим на двете прекрасни дами, които са го отгледали. Същевременно е напълно ясно, че в него нямаше и една молекула от това, на което някои викат \"народен човек\". Ако във вселената имаше луксозно кътче, обозначено като \"ложа за елити, необременени от излишна скромност\", той най-естествено щеше да се насочи точно натам и изобщо не мога да си представя, че някой би се опитал да го спре. Според мен тази комбинация на възпитаност и елитарност е може би най-необикновенната черта на Кристиан. Очевидно е, че има много възпитани хора, в чието поведение няма нищо елитарно, както и много примадони, които по най-невъзпитан начин натрапват на другите своето високомерие. Кристиан умееше по уникален начин да заявява своята необикновеност и същевременно да приобщава и да окрилява. Можеше най-любезно да ни предостави шанса да направим добро впечатление и след това най-галантно да ни убеди, че шансът не е бил пропилян. Именно затова много негови събеседници и публики се чувстваха уважавани и вдъхновени. * * * Как точно да се обръщаш към носителя на огромната човечност не беше много ясно. \"Кристи\", разбира се, беше запазено за майка му и баба му: никога не съм чувал някой друг да го назовава по този начин. Но приятелите му използваха различни имена: Кристиан, Крис, Киши и дори \"Таковец\" (както го е наричал легендарният учител по математика от немската Ковачев). А пък аз от средата на 1990-те започнах да му викам \"бай Ристьо\". Много ми се иска да претендирам за авторство в този случай, но не мога. Към него така се обръщаха възрастните хора от Ребърково – селото, където Галя Йончева имаше вила. Причината и аз да го наричам така е очевидната нелепост на това \"бай Ристьо\" – само някой, който нищо не разбира, може да се обръща по този начин към Кристиан Таков, един от най-изтънчените и елегатни мъже в София. Нали така? Не, днес знам, че това не е така. Дори напротив – мисля, че ребърковци са се изправили пред един по принцип нерешим проблем и са подходили към него по техен си начин. Проблемът е как да засвидетелстваш на Кристиан любовта и уважението, които изпитваш към него. Тези хора може би не са могли да разберат научните му дарби и точно как той е променил юридическото мислене относно (или \"досежно,\" както казваше понякога) частно-правния казус или несъстоятелността. Но те бяха усетили как техният малък свят е завинаги променен от общуването с него и как, сблъскали се с неговата величава необикновеност, те не могат да я обгърнат. Като се има предвид сложността на ситуацията, може ли нещо да се направи? В едно патриархално общество има много ритуали, които позволяват на младите да демонстрират своето уважение към старите, но няма ритуали, чрез които старите да демонстрират уважение към младите. Затова един от малкото начини такова уважение да бъде показано, е младите да се третират като стари. Сега разбирам, че това е смисълът на обръщението \"бай\": не е форма на фамилиарничене, а своеобразно \"повишаване в чин\". Селяните от Ребърково са се опитали да покажат на Кристиан, че го възприемат не като току-що започнал работа двайсет-и-няколко годишен юрист, а като препатил, помъдрял, зрял възрастен мъж който знае, може, умее, разбира и помага. И така, на пръв поглед абсурдното \"бай Ристьо\" е всъщност опит да се реагира адекватно на магнетизма на Кристиан. Всички такива опити са в някакъв смисъл обречени на неуспех, но това не е проблем само за ребърковци, това важи са всички нас. Затова не съжалявам, че последните ми думи към него бяха: \"Айде, бай Ристьо, до скоро!\" * * * Да си спомняш за Кристиан означава постоянно да дописваш един несвършващ списък: списъкът на нещата, с които те е впечатлил. Естеството на човешкото общуване е такова, че обикновено сме готови да обсъждаме отделни черти на хората, които срещаме, но рядко се чувстваме компетентни да отсъдим, че зад тези отделни черти се възвисяват някаква цялостност и завършеност. За Кристиан, както винаги, важи точно обратното: всички могат и искат(!) да говорят за неговата цялостност и завършеност като личност, за \"всичкост-та\" от добродетели, която той олицетворява. Но съвкупността от отделни черти на тази личност едва ли някой е виждал. Тези, които го смятат за ерудиран интелектуалец, вероятно не знаят, че можеше да цитира по памет цели разкази на Чудомир, най-неинтелектуалния автор в историята на българската литература, и да се смее така заразително, че ни трябваха часове, докато станем пак сериозни. Тези, които го смятат за блестящ юрист, вероятно не знаят, че обичаше да обяснява къде в София може да се сдобиеш с възможно най-шарените чорапи. Тези, които го помнят като великолепен оратор, вероятно не знаят, че беше запален колоездач – един от първите софиянци, който започна да се придвижва из града на скъп велосипед \"Талбот\". Тези, които го възприемат като жрец на справедливостта, вероятно не знаят, че беше изтънчен познавач на домашни ракии: всяко посещение у тях започваше с кратка лекция за това, какво точно ще се пие – и как. Има още. Умееше да обясни защо на Хегел не трябва да се обръща особено внимание и защо домати трябва да се купуват от жената на третия щанд на \"Граф Игнатиев\" (като се върви от \"Шесто\" към Попа): в протвен случай ще се лишиш от трансцедентното познание за същността на домат-lichkeit. С охота обсъждаше фундаментални въпроси като това колко време трябва да се спи следобед и какви точно меки шапки следва да се носят през зимата. Можеше с часове да говори за фотография и за латинска граматика. Информираше ни какви мастила и специални хартии къде могат да се купят във Виена и какво се случва, като влезеш в скъп магазин в Швейцария и заявиш желание да си купиш писалката \" ‘. Обсъждаше как свети Павел е трябвало да формулира теологията си, за да не се интерпретират думите му като смъртна присъда за всички хомосексуалисти. Знаеше защо Верди е велик и как да се използва методологията на Макс Вебер. Учудваше се, че не знам наизуст любимите му параграфи от \"Добрия войник Швейк\", както и кога точно Гьоте е бил в Италия. С други думи, беше човек с табиети – както повечето от нас. Но при него тези табиети бяха свързани с осмислени принципи за това как да се живее, като се минимализират разочарованията на всекидневието, а това, в нашия невротичен свят, малко хора знаят как да направят. И в крайна сметка табиетите и принципите се подреждаха в някаква уникална съвкупност от много различни, но хармонично съчетаващи се елементи. Такава съвкупност съм виждал само в две личности: покойния ми баща Йордан Ганев и Кристиан. * * * Май е невъзможно да се пише за Кристиан, без да се прибягва до клишета. Този проблем особено се усложни след 2013 г., когато медиите започнаха да му обръщат повече внимание. Някои от тези клишета са доста неуместни – например клишето, че бил \"борец\" за това или онова. Той не се \"бореше\", защото беше достатъчно интелегентен да разбере, че опитът да се реши сложен проблем на едно модерно общество никога не довежда до ситуация, която опростенчески да се охарактеризира като \"победа\" (който се съмнява в правотата на това мое твърдение, нека чуе пак последните пет минути на лекцията му за справедливостта). Освен това поведението му беше лишено от всякаква агресивност. С всички други наши приятели съм се оказвал вплетен в добре познатия сценарий, при който след ескалиращ спор започваме да си викаме: \"А‘ре стига, глей си работата!\". С Кристиан – никога. Невъзможно ми е да си го представя ядосан, озлобен или надъхан от желанието да спечели спор. Прекара дните си на този свят като роза, която доброволно се е лишила от бодлите си, защото вярва, че за да се справи достойно с предизвикателствата на живеенето, това, което я краси, е повече от достатъчно. Ако все пак трябва да избера някое клише, което да пришия към Кристиан, бих се спрял на следното: вярваше в това, на което в България му се вика   (между другото, той – просто ей така – научи френски за шест месеца през 1990 г.). В анкетата, която му направиха журналистите от в. \"Капитал\" през есента на 2013 г., той самият обобщи този принцип по следния начин: \"талантите задължават носителя си\". Казано другояче, тези, които могат и имат, трябва повече да действат и дават. На това се градеше собственото му поведение: всеизвестно е, че беше невероятно активен и щедър човек. Но според мен именно на вярата му в   се дължи Голямото Решение: решението да стане публична фигура. Преди 2013 г. Кристиан живееше малко или повече според правилото   (като сме почнали с френския): без да се набърква особено много в политически дела. След тази година той се включи активно в най-важните политически разговори и стана една от най-разпознаваемите и коментирани личности в България. Какво се беше променило? Според мен не би могло да се твърди, че активизирането му е реакция на драстично влошаваща се ситуация: в края на краищата, продажни съдии, инфилтрирани висши съдебни съвети и корумпирани прокурори в България винаги е имало. Поне отчасти решението несъмнено беше повлияно от Страшната Диагноза: разбрахме, че е болен от рак през Август 2012 г. Но най-важният фактор свързан с метаморфозата на Кристиан бяха протестите против правителството на Орешарски през 2013 г. Това, което се промени тогава бе, че той повярва в демократичния потенциал на българското гражданско общество. И започна да изисква от това общество да не забравя за  : ако си доказал, че притежаваш таланта да се самоорганизираш и целенасочено да преследваш целите си, ако си способен да провидиш едно по-добро бъдеще за страната си, трябва да действаш – защото в противен случай над теб ще тегне позорът на гражданската абдикация. Може да се спори за това, доколко е вярна преценката на Кристиан за възможностите на – както той се изразяваше в телевизионните си интервюта – \"свестната част на обществото\". Но съм сигурен, че моралният му гняв се подхранваше от вярата, която всички протестиращи си дадохме един на друг през 2013 г. Обществените пледоарии на Кристиан имаха смисъл само защото се беше убедил, че такова нещо като гражданска добродетел има – и че тя не е обречена. Та така Кристиан прилагаше принципа   към България: мърморковците, които се опиват от собствената си циничност всъщност  да се превърнат в свестни хора, които се мобилизират, за да защитят демокрацията си. В един момент беше решил, че неговата мисия е да им даде мотивацията да го направят. * * * Едно нещо ме учуди, когато прочетох вече споменатата анкета: че обичал да се разхожда сам в \"Борисовата градина в делничен късен следобед\". За тези разходки никога не ми е споменавал (въпреки че, както стана ясно, обичаше да говори за табиетите си) – а и нямаше излъчването на човек, който има нужда да се усамотява. Зашо са му били тези мини-пътешествия? Хипотезата ми е, че след решението да излезе на политическата арена може би е станал по-раним. Едно от най-важните последствия на това решение бе, че вече се налагаше да използва по-систематично и по-често един от най-ярките си таланти: да поставя лошите на мястото им и да ги кара да се чувстват некомфортно. А за този талант се плаща (той разбра това още като студент – по Живково време искаха да го изключат от университета, когато защити набелязани за уволнение професори и изля сарказма си върху техните критици). След 2013 г. кръгът на лошите, които той атакуваше, взе да се разраства – и техните контра-атаки станаха по-многобройни. Така че най-вероятно за това му е било усамотяването – за да се съвземе от обидите, които се правеше, че не забелязва; за да се възстанови от емоционални дисбаланси, които не е искал да коментира; за да превъзмогне разочарванията, с които не е искал да занимава другите. Факт е, че винаги успяваше да се зареди с духовната деликатност, която му позволяваше да бъде човек с призвание, но без капка фанатизъм. Разбира се, при него усамотяванията бяха временни, и след 2013 г. социалният му живот всъщност стана по-богат и разнообразен. Преди това почти никога не го бях виждал случайно на улицата, а след това редовно го засичах: очевидно откликваше на повече покани, виждаше се с повече хора, ходеше на повече места (най-често с дъщеря си Галчето). Явно решението \"to be\",   Хамлет, е било съчетано с решението \"to let it be\",   Пол Маккартни. Ние с Мила всъщност спечелихме много от това второ решение, защото Кристиан започна да идва редовно на лятната ни къща в Копривщица. Караше ни дотам с колата си и най-незабравимата част на това незабравимо преживяване бяха кратките телефоннни разговори с майка му. За две-три минути колата се изпълваше с вълни от топлота и любов и то при положение, че главната им тема за разговор почти винаги беше какво точно той ще иска да обядва като се върне * * * Именно с Копривщица искам да започна най-мрачния списък: списъкът на нещата, които се случиха за последен път. Последна вечер в Копривщица, лятото на 2016 г.: няколко часа гледахме снимките на Мила и той ѝ обясняваше с кои предизвикателства на фотографията се е справила добре, и с кои – не чак толкова. Последен имейл, съдържащ две думи: \"Разрева ме\". Явно по много сантиментален начин бях описал как си мечтая да прекараме лятото на 2017 г. след ежегодното ни пристигане от Америка през юни. Последен разговор за политика: на втория етаж на нашата къща на \"Шести септември\" 53. Последен разговор за музика: за Реквиема на Верди, в миниатюрното заведение \"Соковете\" на \"Патриарх Евтимий\". Последна вечер заедно: на разкошната тераса на Гоги и Ани. За пръв път започна леко да се оплаква: \"Не знам какво става, но от рождения ми ден насам лоши неща взеха да се случват\". Разбира се, в един момент спря и забута разговора в друга посока. Но беше ясно, че пред мен стои човек, който вече мисли за това как да се изправи пред смъртта. Последен телефонен разговор, в деня на смъртта му: \"Малко съм изморен, но ще ми мине\". Така през лятото на 2017 г. за пръв път в живота си опознах едно ново чувство: болезнената незабравимост на последността. И най-накрая тази последност се сгромоляса върху всички ни на 11-ти юли Години след първата ни среща продължихме да си свирим неща от Бах под прозорците преди всяка разходка. Даже се майтапехме, че в бъдещите издания на Енциклопедия Британика един ден ще пише: \"Бах, Йохан Себастиан: немски композитор, чийто мелодии са използвани като свирков сигнал от Кристиaн Таков и Венелин Ганев\". За това няма нищо странно във факта, че с Бах е свързан най-яркият ми спомен от погребението – моментът, в който изпращахме ковчега от \"Свети Седмочисленици\" и болката ни започна да се възвисява към небесата, към които и Кристиан се беше запътил. Хилядите скърбящи вече се бяха разотишли, Мила и Галя казаха по няколко силни думи за сбогом и настана мъчителна тишина. Преди това Мартин ме беше питал каква музика да се пусне по време на погребението и аз веднага отговорих – какво друго? – първа част от първия концерт за пиано. До този момент обаче музика не се беше чула – нещо не било наред с уредбата. Точно когато полагаха ковчега в катафалката, изведнъж Бах гръмна с всичка сила. И така се усетихме на място, омагьосано от Бах, Кристиан и Бог. Незабравима поанта на един трагично скръбен ден Тъжната истина, с която сме обречени да живеем, е, че никога повече няма да видим виртуозен оратор, великолепен юрист, всепризнат учен, брилянтен преподавател, изтънчен естет, музикален експерт, щедър приятел, сладкодумен събеседник, патриций на духа, морален титан, завладяващ идеалист и блестящ анализатор – събрани на едно и също място по едно и също време. А преди 11-ти юли 2017-а можеше. Достатъчно беше да зърнеш Кристиан Таков да се разхожда сам в Борисовата градина.", "date": "2018.07.11", "title": "Спомен за Кристиан Таков"}
{"url": "https://www.dnevnik.bg/sport/2018/07/11/3280526_s_lekota_ludogorec_se_razvihri_za_nai-goliamata_si/", "text": "Лудогорец\" започна с очакван и убедителен успех участието си в квалификациите на Шампионската лига. Българският първенец се наложи със 7:0 срещу \"Крусейдърс\" в Разград. Воденият от Пауло Аутуори отбор показа превъзходството си срещу тима от Северна Ирландия и записа най-голямата си победа в евротурнирите. Якуб Шверчок влезе като резерва в средата на втората част и за седем минути вкара три пъти. Два гола отбеляза Марселиньо, веднъж се разписа Клаудиу Кешеру, а Били Бърнс си вкара автогол. Преди мача  \"Лудогорец\" откри новоизградената трибуна за гостуващите привърженици на своя стадион . Макар да не действаха максимално съсредоточено, шампионите имаха голямо превъзходство, разиграваха по-добре и бяха значително по-бързи от съперника си. Гостите трудно успяваха да създават атаки и не затрудняваха съперника си. След няколко неуспешни атаки \"Лудогорец\" поведе в 25-ата минута с гола на Марселиньо. Отборът направи атака с няколко подавания от дясно и полузащитникът получи около точката за изпълнение на дузпа. Той овладя и с стреля в долния ляв ъгъл. Последва пропуск на Върджил Мисиджан от добра позиция. Пет минути преди почивката \"Лудогорец\" удвои. Клаудиу Кешеру подаде от ляво, а пред вратата Били Бърнс си вкара автогол. Третият гол за \"Лудогорец\" увеличи преднината си в 53-ата минута. Тогава Натанаел центрира в наказателното поле и Кешеру с глава засече във вратата. Марселиньо отбеляза за втори път в 66-ата минута и с хубавия си гол направи резултата 4:0. Той направи двойно подаване с Лукас Саша, от когото получи технично с пата, и от далеч стреля точно. Малко по-късно дойде времето на Якуб Шверчок да отбележи. Полският нападател вкара три пъти за седем минути. Най-напред в 73-ата Марселиньо центрира от ляво, Шверчок овладя на гърди и с воле преодоля вратаря на съперника. След това той два пъти се възползва от грешки на защитата на \"Крусейдърс\" и вкара. В последната минута Миниджан изпусна да увеличи преднината на отбора си.", "date": "2018.07.11", "title": "С лекота \"Лудогорец\" се развихри за най-голямата си победа в евротурнирите"}
{"url": "https://www.dnevnik.bg/bulgaria/2018/07/11/3280548_shefut_na_razuznavaneto_stava_diplomat/", "text": "Председателят на държавна агенция \"Разузнаване\" Драгомир Димитров ще бъде сменен. В системата за правна информация на Министерския съвет и публикувано решение от 9 юли, с което Димитров се назначава за генерален консул в Мюнхен, а досегашният консул Антоанета Байчева се освобождава. По закон председателят на държавна агенция \"Разузнаване\" се назначава с указ на президента по предложение на Министерския съвет за срок 5 години и може да бъде преназначен за още толкова. или освободен по свое желание. Димитров  оглавява системата от 2012 г. , когато тя се наричаше Национална разузнавателна служба и преназначен при преименуването й през 2015 г. за нов 5-годишен мандат. ", "date": "2018.07.11", "title": "Шефът на разузнаването става дипломат"}
{"url": "https://www.dnevnik.bg/photos/2018/07/11/3280371_fotogaleriia_svetovnite_snimki_na_denia_-_11_juli/", "text": "Огнеборци гасят пожар край обсерваторията \"Грифит\" край Лос Анджелис. Обсерваторията, която е една от забележителностите, привличащи туристи, се намира вблизост до надписа \"Холивуд\" на хълмовете край града.", "date": "2018.07.11", "title": "Фотогалерия: Световните снимки на деня - 11 юли"}
{"url": "https://www.dnevnik.bg/sport/2018/07/11/3280558_nadal_triumfira_v_petchasoviia_duel_s_del_potro_i_shte/", "text": "Рафаел Надал излезе победител в зрелищния двубой с Хуан Мартин дел Потро на \"Уимбълдън\". Испанецът спечели със 7:5, 6:7 (7), 4:6, 6:4, 6:4 срещу аржентинеца и се класира за полуфиналите. Там двукратният шампион ще срещне Новак Джокович, който преодоля Кей Нишикори. До момента Надал и сърбинът са играли 51 пъти, като водачът в световната ранглиста има 25 победи и 26 загуби. Денят на \"Уимбълдън\" предложи много вълнуващи мачове. В едно от незабравимите преживявания за зрителите  Кевин Андерсън направи немислим обрат след изоставане от два сета и свали Роджър Федерер от трона . В полуфинала южноафриканецът ще играе с Джон Иснър. Американският тенисист победи с 6:7 (5), 7:6 (7), 6:4, 6:3 Милош Раонич. Надал допусна по-малко непредизвикани грешки - 34 срещу 52, докато Дел Потро имаше превъзходство при печелившите удари - 77 срещу 67. Аржентинецът записа впечатляващите 33 аса. Първият сет беше решен от късен пробив в полза на Надал. Във втория възможностите за пробив бяха ограничени - по една за двамата, като и двете бяха оползотворени. В тайбрека испанецът водеше с 4:1 точки, но съперникът му съумя да направи обрат и изравни. Картината се запази и в третия сет, в който имаше серия бързо спечелени сервис-геймове. Накрая Дел Потро проби и поведе. Надал пое инициативата в четвъртата част, в която отново един пробив - при 3:2, се оказа решаващ. Двамата продължиха на много високо ниво и в петия сет, който започна с два гейма на нула. След това обаче се получи същински дуел с оспорвани геймове. Испанецът отново проби в петия гейм. Дел Потро се опълчи и имаше възможности за изравняване, но без успех.", "date": "2018.07.11", "title": "Надал триумфира в петчасовия дуел с Дел Потро и ще играе с Джокович на \"Уимбълдън\""}
{"url": "https://www.dnevnik.bg/video/2018/07/11/3280450_video_drugite_novini/", "text": "Ще има ли цензура в интернет Да влезеш в тялото на Айнщайн 120 хиляди зрители са посетили Народния театър през изминалия сезон Тази вечер ще стане известен вторият финалист на Световното първенство по футбол Започва поредицата концерти в парка \"Врана\" Дзукеро готви изненади за Античния театър в Пловдив", "date": "2018.07.11", "title": "Видео: Другите новини"}
