{"url": "https://www.dnevnik.bg/sviat/2019/12/07/3999752_zashto_pak_protestirame_za_klimata/", "text": "Повече от година деца и младежи от цял свят стачкуват за климата. Започнахме движение, което надмина всички очаквания. Милиони хора дават своя глас и лично се включват в тази кауза. Направихме го, не защото е нашата мечта, а защото не виждаме никой друг да прави нещо за осигуряване на нашето бъдеще. И въпреки подкрепата на думи от мнозина възрастни - включително от някои от най-влиятелните лидери - продължаваме да не виждаме действия. Днес твърде много политици предлагат опростени отговори, дават взаимно изключващи се обещания, както и завръщане към идентичност, която е умишлено елементаризирана и изключваща останалите. Вместо това демокрациите по света се нуждаят от лидери, способни да контрират популисткия наратив в три основни сфери. Стачкуването не е избор, който харесваме. Правим го, защото не виждаме други варианти. Видяхме поредица от конференции на ООН за климата. Безброй преговори произведоха много шум, но в крайна сметка празни ангажименти от правителствата по света. Същите правителства, позволяващи на компаниите за изкопаеми горива да изпомпват още повече петрол и газ и да изгарят бъдещето ни в името на печалбите си. Политици и тези компании от десетилетия знаят за промяната в климата. И въпреки това политиците позволяват на печалбарите да продължават да експлоатират ресурсите на нашата планета и да унищожават екосистемите ѝ в името на бързо изкарване на пари, застрашаващо собственото ни съществуване. Не се доверявайте на думите ни - учените са тези, които бият тревога. Те предупреждават, че никога не е било по-малко вероятно да намалим повишаването на глобалните температури до 1.5 градуса по Целзий над доиндустриалните равнища. Това е прагът, отвъд който се задействат най-разрушителните ефекти от климатичната промяна. Нещо по-лошо - най-нови изследвания показват, че тенденцията е да произведем 120% повече изкопаеми горива до 2030 г., отколкото е обемът, подходящ за постигане на тази граница от 1.5 градуса. Концентрацията на парникови газове в атмосферата, водещи до затопляне на планетата, достигна нов рекорд и няма признаци за забавяне. Дори ако държавите изпълнят вече поетите обещания за намаляване на емисиите, сме се отправили към повишаване на температурите до 3.2 градуса по Целзий. Млади хора като нас носят бремето на провалите на лидерите ни. Изследвания показват, че замърсяването от изгаряне на изкопаеми горива е най-значителната заплаха в света за детското здраве. Този месец 5 милиона медицински маски бяха раздадени в училищата в Делхи заради отровния смог. Изкопаеми горива буквално задушават живота ни. Науката призовава за спешни действия и въпреки това нашите лидери дръзват да я пренебрегват. Така че ние продължаваме да се борим.      След години на стачки нашите гласове се чуват. Бяхме поканени да говорим в коридорите на властта. В ООН се обърнахме към зала, пълна със световни лидери. На Световния икономически форум в Давос се срещнахме с премиери, президенти и дори с папата. Прекарахме стотици часове да участваме в заседания и да говорим с журналисти и създатели на филми. Бяха предложени награди за активността ни. Усилията ни помогнаха да пренасочим разговора за климатичните промени. Сега хората все повече обсъждат кризата, пред която сме изправени - не шепнешком и като нещо, което допускат, че е важно, а публично и с усещане, че има нужда от спешни действия. Социологически проучвания потвърждават, че възприятието на хората се променя. Едно от най-новите показа, че в 7 от 8 държави, включени в него, случващото се с климата е смятано за най-важното нещо, пред което е изправен светът. Друго потвърди, че учениците са задали тона за засилване осъзнаването на проблема. Общественото мнение се променя и световните лидери също казват, че са ни чули. Казват, че са съгласни с настояванията ни за спешни действия за справяне с кризата в климата. Но не правят нищо. Докато се отправят към Мадрид за 25-та сесия на Конференцията на страните (COP25) по Рамковата конвенция на ООН за климатичната промяна, ние наричаме това лицемерие. Два поредни петъка отново ще излезем на улиците - по света на 29 ноември и в Мадрид, Сантяго и много други места на 6 декември по време на конференцията на ООН за климата. Ученици, млади хора и възрастни от цял свят ще застанат рамо до рамо с настояване лидерите ни да предприемат действия - не защото ние ги искаме, а защото науката ги изисква. Тези действия може да бъдат мощни и всеобхватни. В крайна сметка, климатичната криза не е само заради околната среда. Това е криза на човешките права, на справедливостта и на политическата воля. Тя е създадена и подхранвана от колониални, расистки и патриархални системи на потисничество. Трябва да ги демонтираме всичките. Политическите ни лидери повече не могат да бягат от отговорностите си.      Някои казват, че мадридската конференция не е много важна и големите решения ще се вземат на COP26 в Глазгоу догодина. Не сме съгласни. Науката ясно показа, че не бива да се губи и един ден. Начихме се, че ако не окажем натиск, никой няма да го стори. Така че ще продължаваме със стачки, протести и други действия. Ще ставаме все по-гласовити. Ще сторим всичко необходимо, за да убедим лидерите си да се обединят зад науката, която е толкова ясна, че и децата я разбират. Колективните действия носят резултати и ние сме доказателство за това. Но за да се промени всичко трябва да се включат всички. Всеки един от нас трябва да участва в движението за климатична съпротива. Не можем просто да кажем, че сме загрижени - трябва и да го покажем. Присъединете се към нас. Участвайте в климатичните стачки в Мадрид или в родния ви град. Покажете на вашата общност, на индустрията за изкопаеми горива и на вашите политически лидери, че повече няма да толерирате бездействие пред промяната на климата. Когато сме много, имаме шанс. А към лидерите в Мадрид посланието ни е просто: очите на всички бъдещ ипоколения са насочени към вас. Действайте подобаващо.", "date": "2019.12.07", "title": "Защо пак протестираме за климата"}
{"url": "https://www.dnevnik.bg/sport/2019/12/07/4002515_fotogaleriia_shotlandskata_iskra_koiato_vduhnovi/", "text": "Евертън\" победи \"Челси\" с 3:1 в първия мач от 16-ия кръг във Висшата лига, като стигна до трите точки дни след уволнението на мениджъра си Марко Силва. \"Карамелите\" бяха вдъхновени от временния наставник Дънкан Фърюсън.", "date": "2019.12.07", "title": "Фотогалерия: Шотландската искра, която вдъхнови \"Евертън\" за успех над \"Челси\""}
{"url": "https://www.dnevnik.bg/kultura/2019/12/07/3994442_otkus_ot_tui_reche_baba_ega_na_ivinela_samuilov/", "text": "                         И запомнете: никой човек, който е съществувал, не е умирал. Никола Тесла Младата изследователка на фолклора, позната на читателите от романа \"Бабо, разкажи ми спомен\" (Любима книга на България за 2016 г.), пристига в потъналото в цъфнали бадеми селце Горни праг, сгушено под древно тракийско светилище в последните дипли на Източните Родопи. В този очарователен, но различен от познатия й свят, скътал тайни, предавани през поколенията от незапомнени времена, тя е топло посрещната от местните жители. Сред тях най-ярко изпъква старата лечителка баба Ега. Своенравната баячка впечатлява не само с острия си език, но и с мъдростта на изреченото. А нейните билки \"светци\" и чудати ритуали сякаш са побрали цялото познание на народа ни не само за лечителството, но и за най-важните въпроси на битието. Първоначално скептична към заниманията на възрастната жена, скоро главната героиня е силно заинтригувана от нейния магически свят. За това допринасят домакините й: психоложката Цвета и родителите й – забавният чичо Тодор и сърдечната леля Надка, както и срещите й с колоритния траколог професор Радев и неговия асистент, и с хора, на които лечителката е помогнала. Младата жена осъзнава, че в знанията и уменията на баба Ега са съхранени лечебни практики и вярвания още от времето на далечните обитатели на тези земи. Знание, скрито в мълчанието на Древна Тракия. Ивинела Самуилова е родена в Севлиево, завършва езикова гимназия с испански и английски език в град Враца, а след това – магистратура по богословие във Великотърновския университет. Има редица допълнителни квалификации и обучения, сред които журналистика и психология. В последните години творбите на Ивинела Самуилова се превърнаха в едни от най-търсените на родния пазар. Книгите й са отличени с най-важната от всички награди – с любовта и признанието на читателите. Благодарение на тях романите й \"Животът може да е чудо\" и \"Къде отиваш, пътнико?\" спечелиха първо и второ място в националния конкурс \"Книгата, която ме вдъхновява\". Романът \"Жената, която търсеше любовта\" бе удостоен с приза \"Носител на всенародната любов\" в конкурса \"Копнеж по човечни книги\". \"Гатанки от небето\" зае четвърто място в литературната надпревара \"Любима книга на България\" за 2015 г. А романът \"Бабо, разкажи ми спомен\" бе избран за \"Любима книга на България\" за 2016 г. Освен като писател, Ивинела Самуилова се изявява и като преводач на художествена литература от испански език. Самите читатели определят книгите на Ивинела като завладяващи, жизнеутвърждаващи, пробуждащи, преобразяващи Вероятно защото веруюто на авторката е, че хората нямат нужда от поучения, а от вдъхновение за живота. Творческите търсения на Ивинела Самуилова са насочени към вътрешния свят на човека и отношенията му с Бог, света и ближните. Човекът е вкопчен в страданието. Обсебен от него. Зависим и покорéн. Не е вярно, че човек не иска да страда. Той не иска да знае. Положил е твърде много усилия да забрави тайната. Направил е истината немислима. И вече отказва да си я спомни. Или не може. Както Едип цар, той не разбира каква е връзката между убийството, което е извършил, и потъналото му в болести и скърби царство. Това са първите думи, които съм записала в тетрадката си след срещата ми с баба Ега. Така я наричат местните. Никой не знае възрастта й. Казват, че винаги е живяла тук, но така и не успявам да разбера на колко години е равно това \"винаги\". Някои твърдят, че истинското й име всъщност било Евангелия. Казват го благоговейно, сякаш е божи знак. Други смятат, че баба Ега е нарицателно – прозвище по аналогия с баба Яга, което е получила заради заниманията си. Според първите е светица, според вторите – вещица. И едните, и другите обаче се страхуват от нея, макар и по различен начин. Първите изпитват страхопочитание, вторите – \"благочестив\" ужас. В началото аз също се колебая от коя страна на чертата да вместя света на тази стара жена. Постепенно осъзнавам, че очертаните от мен пространства са тесни, пълни с предубеждения, стереотипи, внушения и граници, отвъд които никога не съм се осмелявала да прекрача. Или не съм знаела как. Добро и зло, вяра и суеверие, реалност и магия. В света на баба Ега обаче няма заучени категории. Магическото мислене е творческа дейност, предстои да разбера. Пътуваме дълго под ярко слънце сред необятна равнина. Светлината е ослепителна, а очите ми сякаш изтичат от усилието да следя маркировката върху блесналия като водна повърхност асфалт. Небето е безцветно и само някъде там, безкрайно далеч, където се събира със земята, се вижда правата – като на спряло сърце, линия на хоризонта. \"Никога не съм стигала дотук\", казвам на Цвета. \"Никой не стига дотук\", отвръща ми тя. Двусмислието на тези реплики установявам по-късно. С Цвета се запознаваме, докато работя по фолклорния проект. Тя е приятелка на Веско – ръководителя на проекта, и често се виждаме. Психолог е и веднага си допадаме заради споделената наклонност да ровим из духовните измерения на човешкото битие. Дори я водя в махала Небесна, а тя е силно впечатлена от автентичния жизнерадостен дух на обитателите й, на фона на унинието и депресията на хората в града, някои от тях – нейни клиенти. Настойчиво ме кани да посетя селото й. Твърди, че друго такова място няма. \"Знам\", отвръщам, като си мисля, че всички, вкусили от истинското щастие при баба и дядо на село, казват същото. \"Не знаеш – настоява тя и сякаш прочела мислите ми, добавя: – За друго говоря. Там е различно.\" Успява да ме убеди да й гостувам в началото на пролетта. В Балкана още газим сняг, а там, заявява уж небрежно по телефона тя, вече цъфтят бадемите. Цъфтят бадемите ли? Никога не съм виждала цъфнали бадеми и дори не знам, че в България има места, където това се случва. Дали го е споменавала преди? \"И ще те запозная с лечителката\", добавя. Спомням си, че съм й споменавала за интереса ми към билките и народните лечителски обреди, а тя ми е разказвала за бабичка от тяхното село, която знае да лекува. Именно думата \"знае\" използва, а през следващите няколко дни аз с удивление откривам съдържанието на това \"знание\". То е друго, съвсем различно от това, на което днес се учим. Не е придобито, а по някакъв загадъчен начин – присъщо. Но макар разказите на Цвета да интригуват, ми е нужно време, докато сдържаното ми любопитство прерасне в задълбочен интерес. Бабешките вярвания и лечебни практики са щекотлива територия, из която, като богослов, стъпвам предпазливо. Когато отбиваме от главния път, полето най-после свършва и шосето започва да криволичи към бледите очертания на хълмовете в близката далечина. След почти шестчасовото шофиране изпитвам облекчение да видя табелата, указваща, че остават само три километра до селото на Цвета – Горни праг... - Ето го! – След един завой Цвета вдига ръка и посочва напред, а аз спонтанно натискам спирачките и отбивам встрани на пътя. Разположено на полегат слънчев склон сред меките хълмове наоколо, селото прилича на розов облак, иззад който тук-там надничат покриви на къщи и проблясват прозорци, прихванали слънчев лъч. Слизам от колата да се полюбувам на гледката. Никога няма да се наситя да съзерцавам тази картина – на сгушено в уютния скут на някоя баирчинка село. За пръв път обаче виждам такова, потънало в бадемови цветове. - Това, розовото, все бадеми ли са? – питам невярващо. Не очаквам да са толкова много. - Ай, изникна ми бадем дърво – тенко и високо... – Вместо отговор Цвета прави опит да запее народна песен, но бързо се отказва. – По-добре я чуй в интернет – казва с усмивка. Сигурно се усеща, че пее фалшиво. - Ще я пусна на баба Жива* – може пък случайно тази да не я знае – отвръщам с усмивка и аз.", "date": "2019.12.07", "title": "Откъс от \"Тъй рече баба Ега\" на Ивинела Самуилова"}
{"url": "https://www.dnevnik.bg/biznes/2019/12/07/4002503_toplofikaciia_sofiia_e_dalech_ot_falit_obiavi/", "text": "Топлофикация София\" е предприятие, което работи сравнително добре, обслужва редовно дълговете си, обслужва клиентите си относително добре, има много добра събираемост на вземанията. Като цяло мисля, че е много далеч от фалит. Така описа ситуацията в компанията новият й директор Александър Александров в ефира на Дарик като посочи,че заварената от него реалност е далеч от това, което е чувал за дружеството преди да влезе в него като мениджър. Посочи, че дългът от 600 млн. лв. към Българския енергиен холдинг, който е за доставка на природен газ и бе към \"Булгаргаз\", се обслужва редовно след като е бил разсрочен във времето, а текущите задължения за горивото се обслужват макари със закъснение след събирането на сумите, дължими от клиентите. Плащането става с около два месеца закъснение, така че когато говорим за задължения, трябва да говорим за тези 600 млн. лв., обяви Александров. Посочи, че все пак те пречат за взимането на заем, който да се инвестира в инфраструктурата. Това е и причината да се търси чуждестранен мениджър, който да управлява дружеството и да е.инвестира. Според Александров сума от порядъка на настоящите задължения на дружеството трябва да се инвестира в допълнителна когенерация, за да се вдигне 4-5 пъти производството на ток. В момента произведената от дружеството електроенергия се продава на енергийната борса от дружество-посредник, свързано с бизнесмена Христо Ковачки, но наскоро бе взето решение от 1 януари топлофикацията сама да продава тока си. Новият директор обясни, че когато се ползва посредник, той гарантира цена целогодишно, която не се влияе от флуктуации на борсата и затова е избран този по-консервативен подход на предишното ръководство. Посочи, че когато през пролетта енергийният регулатор е определял цените, той е калкулирал в цената на парното 11 лв. за въглеродните емисии, които \"Топлофикация\" трябва да купува, а те струват 28 евро. Така при предвидени 10 млн. лв. за целта, дружеството трябва да плати 50 млн. лв., което също е част от финансовите проблеми.", "date": "2019.12.07", "title": "\"Топлофикация София\" е далеч от фалит, обяви директорът й"}
{"url": "https://www.dnevnik.bg/photos/2019/12/07/4002403_fotogaleriia_kude_sa_nai-krasivite_koledni_bazari/", "text": "Няма нищо по-празнично от коледните базари. Традицията се заражда в средновековна Германия и постепенно се разпространява по цял свят.  Франкфурт, Германия", "date": "2019.12.07", "title": "Фотогалерия: Къде са най-красивите коледни базари"}
{"url": "https://www.dnevnik.bg/biznes/2019/12/07/4002520_danuchnite_si_tursiat_15_mln_lv_ot_zavedeniia_v_sofiia/", "text": "Националната агенция за приходите провежда акция в обекти в София заради задължения в размер на близо 15 млн. лв., съобщи БНР. Говорителят на институцията Росен Бъчваров обяви пред радиото, че за данъчни нарушения се предвижда запечатване, което може да стигне до един месец. За фирми, които дълго време и умишлено не плащат дължимото, е предвиден опис на имущество, което може да бъде обявено на публична продан. \"Не случайно бяха предложени промени в законодателството, за да бъде ограничена тази практика на, най-общо казано, фирмена зараза, оперирането на един и същи обект от нови и нови дружества\", обясни Бъчваров. Описа като доста значим проблема с няколко вериги ресторанти в София. \"Днес проблемът се състои в това, че се превърна в практика едно и също заведение да бъде експлоатирано от много на брой фирми, т.е. създава се едно дружество, то работи, работи, ако възникне някакъв данъчен проблем на следващата сутрин се оказва, че обектът се стопанисва от следващата фирма и така този цикъл продължава безкрайно, като предходните дружества трупат задължения често в размер на милиони\", допълни говорителят на НАП.", "date": "2019.12.07", "title": "Данъчните си търсят 15 млн. лв. от заведения в София"}
{"url": "https://www.dnevnik.bg/morski/2019/12/07/4002522_ekoinspekciiata_v_burgas_e_razreshila_stroitelstvo_v/", "text": "Възражда се проектът за строеж в къмпинг \"Градина\", съобщи БНР. В края на ноември бургаската екоинспекция отново е дала зелена светлина за изграждане на бистро, бар и търговски обекти на метри от морето. Те ще са върху терен от  5 дка . Строителството започна  през януари тази година , но бе замразено, а проектът сега е обновен. Екоинспекцията е издала положителна оценка за съвместимостта за строежа, въпреки че той попада в Защитената зона \"Бакърлъка\" за опазване на дивите птици и граничи със Защитената зона \"Плаж Градина – Златна рибка\" за опазване на природните местообитания. В терена няма дюни, казват от екоинспекцията, а са в непосредствена блоизост. Територията е урбанизирана, за курортна дейност. Обектът попада в зона \"А\" на крайбрежието, предвидена е 20% плътност на застрояването, седем метра максимална височина, 70% озеленяване, половината, от което, да са дървета. От екоинспекцията посочват, че строежът ще засегне минимално защитената зона и няма да повлияе особено на птиците, въпреки че е намалена буферната зона, свободна от застрояване. Възложител е \"Градина\" АД.", "date": "2019.12.07", "title": "Екоинспекцията в Бургас е разрешила строителство в къмпинг \"Градина\""}
{"url": "https://www.dnevnik.bg/sport/2019/12/07/4002525_s_kusen_gol_ludogorec_se_spasi_ot_zaguba_ot_cherno_more/", "text": "Осемкратният шампион \"Лудогорец\" беше близо до първата си загуба в първенството от април, но успя да стигне до равенство в домакинството на \"Черно море\". Срещата от 19-ия кръг на Първа лига завърши 1:1. Гостите от Варна, които бяха без много контузени и наказани играчи, откриха резултата в 43-ата минута с гол на Фахд Акту. \"Лудогорец\" изравни пет минути преди края с попадение на Якуб Шверчок, който се появи от пейката. Тимът на Станислав Генчев вече е без загуба в 24 поредни мача от Първа лига. Последното поражение беше на 26 април, именно от варненци. Равенството е второ за \"Лудогорец\", който преди седмица направи 0:0 с ЦСКА в София. Срещата беше изпълнена с битка и нервни моменти, но \"Лудогорец\" доминираше. Домакините пропуснаха няколко изгодни шанса преди почивката и \"Черно море\" се възползва след центриране отдясно, като Акту се оказа непокрит и вкара с левия крак. След почивката \"Лудогорец\" продължи да доминира, но и пропуските зачестиха. Все пак резервата Шверчок наказа грешка на защитата на гостите пет минути преди края. Именно полякът можеше да донесе и успеха на шампионите, но в последната минута стреля слабо с глава. Малко по-късно гол на шампионите беше отменен заради нарушение срещу вратаря на \"Черно море\" Миодраг Митрович. \"Лудогорец\" завърши с човек по-малко, след като Сисиньо беше изгонен заради агресивни действия срещу Исмаил Иса и опит да го удари без топка.", "date": "2019.12.07", "title": "С късен гол \"Лудогорец\" се спаси от загуба от \"Черно море\""}
{"url": "https://www.dnevnik.bg/bulgaria/2019/12/07/4002523_gdbop_smiata_za_hibridno_meropriiatie_informaciiata_za/", "text": "Обявеният списък на IP адреси, за които се твърди, че са на държавни институции, а от тях са теглени пиратски софтуер и порно съдържание е хибридно мероприятие, а данните са на руски сайт. Това заяви пред \"Нова телевизия\" комисар Явор Колев, началник отдел \"Компютърни престъпления\" в ГДБОП. В петък вечер обвиненият за хакерска атака срещу Националната агенция за приходите (НАП)  Кристиян Бойков публикува  в профила си в социалната мрежа \"Фейсбук\" този списък. Допълни, че не се учудва, че инструмент е на това \"мероприятие\" е, \"лице, обвиняемо за кибертероризъм\". Категорично мога да кажа, че няма информация за нелегален софтуер в министерства. От 20 г. държавната администрация е с напълно легализиран софтуер, посочи той. На въпрос какъв интерес има Бойко да участва в подобно меропирятие, Колев само каза, че това е случай, който ще бъде внимателно проверен, още повече че става дума руски сайт, който има претенциите да защитава правата на американски компании от творческите индустрии.", "date": "2019.12.07", "title": "ГДБОП смята за хибридно мероприятие информацията за пиратски софтуер в министерства"}
{"url": "https://www.dnevnik.bg/sport/2019/12/07/4002529_livurpul_produlji_pobedniia_si_hod_s_razgrom_nad/", "text": "\"Ливърпул\" записа 15-а победа в първите си 16 срещи от сезона във Висшата лига, като надигра с 3:0 \"Борнемут\" като гост. Лидерът в шампионата не срещна никакви проблеми на \"Вайталити стейдиъм\", където домакините бяха равностойни само в първите 30 минути. За 90 минути \"черешките\" не отправиха нито един точен удар към вратата на Алисон Бекер, докато \"Ливърпул\" създаде 16 голови положения и осем пъти стреля в рамките на вратата на домакините. Точни за успеха на тима бяха Алекс Окслейд-Чембърлейн, Наби Кейта и Мохамед Салах. Тимът на Юрген Клоп записа 33-и пореден двубой във Висшата лига, в който не загуби. Това беше и втората най-убедителна победа като гост за мърсисайдци от началото на сезона. Мениджърът на червените прибегна до ротации, като Садио Мане остана на пейката, заедно с Трент Александър-Арнолд, но защитникът се появи на терена принудително. В игра се завърна Мохамед Салах, който не игра в последните два мача. \"Ливърпул\" откри в 35-ата минута след прекрасна комбинация между Хендерсън и Окслейд-Чембърлейн. Капитанът на червените намери с 60-метрово подаване съотборника си, който от въздуха завърши с едно докосване.      Минута преди края на първата част лидерът във Висшата лига реши до голяма степен двубоя. Салах намери с пета Наби Кейта и той удвои - 0:2. В 54-ата минута Кейта и Салах размениха ролите си, като египтянинът реализира. Той получи подаване в коридор от съотборника си и с левия крак прати топката в мрежата на \"черешките\" за трети път. Звездата на мърсисайдци ознаменува своя мач №100 за тима във Висшата лига с попадение, което е 63-о за него. В историята на Висшата лига повече голове в 100 мача имат само Алън Шиърър (79), Рууд ван Нистелроой (68) и Серхио Агуеро (64). До края на двубоя гостите пропуснаха още няколко много добри шанса да направят победата си по-убедителна. По същото време в друг мач от програмата \"Тотнъм\" разгроми \"Бърнли\" с 5:0 на своя стадион. \"Шпорите\" взеха най-убедителния си успех от началото на сезона и запазиха първа суха мрежа, откакто Жозе Моуриньо застана начело.      Хари Кейн се разписа два пъти на \"Тотнъм стейдиъм\" и беше най-добрият футболист за \"шпорите\" в срещата, отчитайки се и с една асистенция. Другите голове бяха дело на Лукас Моура, Хюн Мин Сон и Муса Сисоко", "date": "2019.12.07", "title": "\"Ливърпул\" продължи победния си ход с разгром над \"Борнемут\""}
{"url": "https://www.dnevnik.bg/analizi/2019/12/07/4002535_borisov_zablujdava_obshtestvoto_za_razsledvaneto_na/", "text": "                         От сутринта премиерът Борисов събра ритуално министрите и започна да разказва баснята за промени в НПК и Закона за съдебната власт, с които се въвеждала фигурата на т.нар. независим прокурор. Той щял да разследва главния прокурор и това отговаряло на изискванията на Венецианската комисия. Щял да извършва разследвания на главния прокурор от позицията си на, забележете, началник отдел във Върховната касационна прокуратура. Защо смятам, че това е съшита с бели конци заблуда, в която Борисов опитва да вкара и българското общество, и експертите, и международните институции? която той знае, че може да постигне единствено и само с промени в конституцията. А такива съзнателно не предприема. Защото предлага фигура, непредвидена в конституцията – на т. нар. независим прокурор, който щял да разследва началника си – главния прокурор. За всеки юрист в държавата е ясно, че според конституцията няма \"независим\" прокурор – пише го в чл. 126 от основния закон. Затова и Венецианската комисия посочва, че независимо разследване може да се осъществява от независима фигура, извън системата на прокуратурата. Според правителството фигурата на \"независимия\" прокурор щяла да се избира от членове на ВСС – от прокурорската квота – които след като излязат от ВСС обаче, остават подчинени на главния прокурор. Ако иска Борисов да му повярват хората, че не разказва басни с живо включване от заседанията на МС, а мисли за реална реформа на съдебната власт в страната, Да проведе реформата чрез конституционни промени, като събере конституционно мнозинство. Нали имаше политически партньори и стабилно мнозинство? Защо не го прави? Няма 160 гласа ли? Или няма политическа воля? Ако му е толкова \"спешно\", в края на 10-та година от управлението му като премиер, да инициира истински, а не фасадни промени в Закона за съдебната власт и НПК - такива, каквито са посочени в становищата на Комитета на министрите на Съвета на Европа и Венецианската комисия. Депутатите му да предложат и гласуват промяна на структурата на ВСС, така че да се увеличи броят на съдиите, избирани от съдии, каквато е препоръката на Венецианската комисия. Днес премиерът не направи нищо от това. Затова наричам маневрата в Министерския съвет от сутринта басня. И призовавам г-н Борисов да не вкарва в умишлена заблуда хората – номерът няма да мине. Предложените промени са очевидно противоконституционни и след като ги приеме \"спешно\", все ще се намери орган, от оправомощените, който пък спешно да сезира Конституционния съд.", "date": "2019.12.07", "title": "Борисов заблуждава обществото за разследването на главния прокурор"}
{"url": "https://www.dnevnik.bg/sport/2019/12/07/4002542_gladbah_ostavi_baiern_izvun_top_4_sled_dramatichen/", "text": "Приятната изненада в Бундеслигата \"Борусия\" (Мьонхенгладбах) остава начело в таблицата и след 14-ия кръг, след като победи \"Байерн\" (Мюнхен) с 2:1 в дербито на уикенда. На своя \"Борусия парк\" \"жребците\" надвиха баварците в германската класика, а победата дойде след дузпа, реализирана от Рами Бенсебени в последната минута. Поражението е четвърто за \"Байерн\" от началото на сезона и второ поредно. Тимът не беше изпадал в такава серия от 13 месеца, а освен това остава извън топ 4, заемайки шестото място, като дори може да бъде изпреварен от \"Байер\" (Леверкузен). \"Гладбах\" е начело в таблицата с 31 точки, като има една повече от \"Лайпциг\". Трети е \"Борусия\" (Дортмунд) с 26, който разгроми \"Фортуна\" с 5:0. \"Байерн\" е шести с едва 24 точки. Баварците откриха на \"Борусия парк\" в 49-ата минута. Томас Мюлер, който записа 332-ия си мач за тима и стана №10 по участия, асистира на Иван Перишич, който вкара със страхотен удар след завъртане. Само 11 минути по-късно Бенсебени изравни след мощен удар с глава след центриране от корнер.      В добавеното време на мача Хави Мартинес повали Тюрам в наказателното поле и домакините получиха дузпа. Испанецът пък беше изгонен за втори жълт картон. От бялата точка Бенсебени не остави шансове на Нойер с плътен удар с левия крак.", "date": "2019.12.07", "title": "\"Гладбах\" остави \"Байерн\" извън топ 4 след драматичен успех в последната минута"}
{"url": "https://www.dnevnik.bg/biznes/2019/12/07/4002530_spored_goranov_bulgariia_shte_vleze_v_chakalniata_na/", "text": "Финансовият министър Владислав Горанов смята, че е възможно до края на април Българя да бъде приета в механизма ЕРМ 2, така наречената чакалня на еврозоната. Мнението си заяви на празненство, организирано от банкери по повод професионалния им празник.  \"Още малко работа имаме да свършим, но знаем какво точно трябва да свършим\", каза Горанов в приветствието си, цитиран от  \"Капитал\" . \"Смятам, че нашият шанс да бъдем по-интегрирани в европейските финансови институции е голям. Да, те ни нямаха толкова доверие, но минахме през такъв тип тестове, които едва ли и техните системи биха издържали\", каза финансовият министър. Управителят на БНБ Димитър Радев обяви на същото събитие, че не по-маловажно от влизането в структури на еврозоната е самият процес, свързан с полагането на усилия по приемането. По думите му идващата 2020 г. няма да е по-лесна за сектора. Прогнозата на банкерите за представянето на сектора през тази година е, че резултатът ще е също толкова висок, колкото миналогодишният, посочва изданието. ", "date": "2019.12.07", "title": "Според Горанов България ще влезе в чакалнята на еврозоната до края на април"}
{"url": "https://www.dnevnik.bg/bulgaria/2019/12/07/4002547_gigantskite_parkomesta_v_sofiia_-_nai-chetenoto_v/", "text": "                         1.  По искане на КАТ Столичната община маркира гигантски паркоместа по бул. \"Патриарх Евтимий\"   - 35 753 прочитания 2.  Полицаи с патрулка снабдявали дилъри с наркотици и разчиствали конкуренцията  - 21 836 прочитания 3.  Кашалот бе открит мъртъв със 100-килограмова \"топка боклуци\" в стомаха  - 21 050 прочитания 4.  Съдът отказа регистрация на партията на Трифонов, използвала знамето на България  - 20 360 прочитания 5.  Пълен крах на закона за разследване на главния прокурор в Съвета на Европа и Венецианската комисия  - 19 034 прочитания 6.  Русия изгони български дипломат   - 17 504 прочитания 7.  Актрисата Стоянка Мутафова почина на 97 години  - 17 009 прочитания 8.  Цитат на деня: След премиерския пост ще си направя сайт и ще бъда много добър разследващ журналист  - 16 860 прочитания 9.  Деница Сачева ще е новият социален министър  - 15 608 прочитания 10.  Всеки четвърти млад българин мисли да емигрира заради промени в климата  - 13 671 прочитания", "date": "2019.12.07", "title": "Гигантските паркоместа в София - най-четеното в \"Дневник\""}
{"url": "https://www.dnevnik.bg/bulgaria/2019/12/07/4002473_kratki_novini_ohranitel_zagina_sled_konflikt_v/", "text": "                         Крит бе засегнат от три труса То е отчетено днес в 17 ч. и е с магнитуд 4.4 по скалата на Рихтер, според предварителни оценки на Атинския институт по геодинамика, съобщи БНТ. Епицентърът е регистриран на 28 километра югозападно от град Сфакия, на юг от Крит, на дълбочина 10 километра. Европейско-средиземноморският сеизмологичен център (EMSC) определи магнитуда на 4.5. Не се отчитат щети. По-рано през деня още два труса с магнитуд съответно 4 и 3.5 по Скалата на Рихтер разтърсиха острова, едното отчетено на 27 километра, а второто на 26 километра северозападно от малкия остров Гавдос. Нови случаи на чума по свинете Те са при диви свине в землищата на антоновското село Крушолак и село Миладиновци в община Търговище. Това съобщиха от областната администрация в Търговище след заседание на Областната епизотична комисия, съобщи БТА. Целта на срещата е била предприемане на спешни мерки за предотвратяване и ограничаване на разпространението на болестта. Със заповеди на директора на \"Регионална дирекция по горите\" в Шумен са определени инфектираните зони. В тях се забранява достъпът на хора, нямащи отношение към претърсването и прилагането на мерки за ликвидиране на болестта при спазване на изискванията за биосигурност. Стайко Стайков излезе от ареста Синът на бизнесмена Миню Стайков – Стайко, е пуснат от ареста, съобщи \"Нова телевизия\". Той бе задържан за 72 часа за осуетяване на полицейска проверка в сряда на бул.\"Черни връх\" . Тогава полиция спира за рутинна проверка две луксозни коли. Стайков осуетил проверката, поради което е задържан.29-годишният мъж обяснил на полицаите, че тръгнал на автостоп за Айтос. Така попаднал в бронираната кола, с въоръжени мъже. Искал да пътува с влак, но променил мнението си. На сина на алкохолния бос бяха повдигнати две обвинения. Едното за неподчинение на полицейско разпореждане, а второто - за подаване на фалшив сигнал на телефон 112. В началото на годината Специализираният съд наложи мярка  домашен арест  на Стайко Стайков. Той е обвинен за участие в престъпна група заедно с баща си, занимаваща се с пране на пари и с данъчни престъпления. Охранител е починал след конфликт в заведение 42-годишен частен охранител е починал след конфликт пред заведение в пловдивския квартал \"Капана\", събщи областната дирекция на МВР в Пловдив. Към 3.10 ч. е получен сигнал на 112 за конфликт пред заведението в центъра на града. Патрул на 4 РУ установил, че двама клиенти, са се скарали с двама частни охранители. Единият от клиентите ударил единия от охранителите. През това време на другия служители на фирмата му прилошало и бил извикан екип на Центъра за спешна медицинска помощ. В линейката 42-годишният мъж починал. По-късно МВР обяви, че няма данни за насилствена смърт. По случая са образувани две досъдебни производства - за настъпила смърт без данни за насилие и да причиняване на телесна повреда по хулигански подбуди. Задържан е 22-годишен мъж. Президентът участва в отбелязването на 110 години от рождението на Никола Вапцаров.  Това съобщиха от прессекретариата на държавния глава. Държавният глава почете паметта на твореца и поднесе цветя пред паметника му в София. Събитията, посветени на 110-ата годишнина от рождението на Вапцаров, се провеждат под патронажа на президента. Пред паметника на твореца неговата племенница Мая Вапцарова почете паметта му със стих на поета, чието творчество е преведено на над 90 езика.", "date": "2019.12.07", "title": "Кратки новини: Крит бе засегнат от три труса"}
{"url": "https://www.dnevnik.bg/analizi/2019/12/07/4002352_hronologiia_na_predizvesteniia_proval_na_ideiata_za/", "text": "                         През тази седмица министър-председателят заяви, че е необходим \"абсолютно независим прокурор\" (явно за премиера един магистрат не е зависим или независим, а съществуват степени на не/зависимостта), който да разследва главния прокурор при съмнения за извършено престъпление. Според премиера, това щяло да отговори на препоръките на Венецианската комисия и да се изпълни в бързи срокове. Проблемът за ефективното разследване на главния прокурор при съмнения, че той е замесен в извършването на престъпление, съществува от десетилетия. Преди 10 години обаче този проблем получава своеобразна легитимация от Европейския съд по правата на човека чрез решението по делото \"Колеви срещу България\". Именно през тези 10 години (с малки изключения) България се управлява от ГЕРБ и Бойко Борисов. През това време обаче правителствата му предприеха фиктивни мерки за изпълненията на препоръките на съдебното решение като осуетиха реформата на прокуратурата и статута на главния прокурор при конституционните промени от 2015 г. И изведнъж, четири години по-късно, на премиера уж му се прищя да разреши проблема за няколко дни. Моментът, в който това се случва е същият, в който президентът на Република България обяви, че ще проведе консултациите за конституционни промени на \"цялостния модел на българската прокуратура, нейното устройство и функции, мястото й в съдебната система и връзките с други институции\". Подобен смел ход от страна на президента, съчетан с това, че се ползва с едно от най-високите нива на доверие сред българските институции[1], вероятно е подсетило министър-председателя, че парламентарните избори през 2021 г. всъщност не са далеч. Създаването на подобен нов модел (ad hoc прокурор или орган) от правителството може до голяма степен всъщност да саботира или поне да обезсили усилията на президента да проведе широк, публичен и задълбочен дебат относно ролята, функциите и структурата на прокуратурата, както и отчетността и търсенето на наказателна отговорност на главния прокурор. Независимо дали ще бъде предложен нарочен орган или само нарочен прокурор отново стигаме до въпроса – кой ще го избира и няма ли това да бъде поредният \"чистач\" на обезпокоителни факти и обстоятелства около главния прокурор. Само няколко конкретни аргумента обаче са повече от достатъчни, за да разкрият, че това ще е поредното увреждане в българския демократичен организъм: – През 2013 г. в медиите \"изтече\" запис на разговор между Бойко Борисов, бившия министър на земеделието и храните Мирослав Найденов и бившия градски прокурор Николай Кокинов, в който последния, обсъждайки новоизбрания тогава главен прокурор Сотир Цацаров, се обръща към министър председателя с думите \"Не ми се подсмихвай, ти си го избра\". – През април 2019 г. бившият председател на Софийския районен съд Методи Лалов сподели как всъщност се е стигнало до избора му за председател. За целта той се е срещнал с Георги Колев (тогава председател на Върховни административен съд) и Владимира Янева (тогава председател на Софийски градски съд), за да обсъдят назначението му. По време на разговора им, в заведението \"влезе един корпулентен политик\". След 5 минути се е присъединил към тях и: \"Попита – какво става тук? Те му обясниха – ами тук сме се видели, за да обясни това момче, каза Георги Колев, за своята концепция и евентуално да получи подкрепа и от мен. Аз знаех, че избор без подкрепа от лошите, няма да има, невъзможно е. В този момент този корпулентен политик, твърде известен, знаете, каза – ама да не стане така, и сега цитирам – да се отметне тоя човек, както се отметна Пенгезов, който аз водих при Ахмед Доган\". – На 23 октомври 2019 г., ден преди първия избор на Иван Гешев за главен прокурор от Висшия съдебен съвет (ВСС), премиерът заяви в телевизионен ефир: \"този път реших – каквото си изберат, това е. Изобщо не съм се месил. Грам.\" – По време на заседанието на Пленума на ВСС за избор на нов главен прокурор на 24 октомври 2019 г. Сотир Цацаров откровено заяви: \"Слушайки го, аз си мисля, че г-н Панов говори като човек, чиято процедура е протекла кристално чисто, при пълна информираност и при пълна състезателност. () Аз бих задал въпроса – по какво тази процедура се отличава от процедурата, по която бе избран председателят на ВКС? По какво тази процедура се отличава от предните процедури? Разбира се, тук по никакъв начин не изключвам и тази, по която съм избран аз. () Ще минат още два месеца () от тази зала ще си изляза и аз. И тогава никой няма да знае какво точно се е случило тук вътре – и което е по-важно – в една друга сграда, не, в две други сгради.\" – На 4 декември 2019 г. отново в телевизионен ефир Бойко Борисов, обсъждайки председателя на Върховния касационен съд (ВКС) Лозан Панов, заяви: \"Най-много го подкрепих. Той нямаше да стане съдия, ако аз не го бях подкрепил\". Нито един задължен орган не се сезира по който и да е от посочените случаи – нито прокуратурата, нито ВСС, нито КПКОНПИ, която проверява конфликта на интереси. Видно от многобройните свидетелства, назначенията на ключови постове в съдебната система не се извършват в предвиденото за това място – Висшия съдебен съвет. Не е налице нито един аргумент, който да убеди българското общество, че към избора на този \"абсолютно независим прокурор\" подходът ще е различен, напротив. В този смисъл, въвеждането на подобна фигура е предизвестен провал. Това обаче ще е провал за българското общество. За управляващите ще е успех. Хем ще отговорят на очакванията за действия на Съвета на Европа и Европейския съюз за създаване на механизъм за наказателно преследване на главния прокурор при съмнение за извършено престъпление, хем контролът над това кой ще бъде този аd hoc прокурор пак ще е в техните ръце. На практика, нищо няма да се промени, освен още един орган, за който данъкоплатците трябва да се погрижат. Идеята за това главният прокурор да бъде разследван от нарочен прокурор заживява собствен живот още при убийството на върховния прокурор Николай Колев. Неговата съпруга отправя това искане в хода на разследването. Възможността нарочен прокурор или нарочен орган да разследват главния е разгледана и в Структурния и функционален анализ на прокуратурата от 2016 г. Нека разгледаме потенциалните рискове и недостатъци на едно такова решение. При настоящия конституционен порядък главният прокурор осъществява надзор за законност и методическо ръководство върху дейността на всички прокурори и следователи като издава писмени инструкции и указания относно дейността на прокуратурата. Накратко – може всичко спрямо всички прокурори в системата, включително да възпрепятства предприети срещу него действия, въпреки измененията на ЗСВ от 2016 г. Тоест, за да бъде разследван главният прокурор, трябва разследващият да бъде някой външен за системата. Но кой да бъде той? Както отбелязахме, това е модел, предложен и в Структурния и функционален анализ на прокуратурата, а именно в работата по казуса да участва независим и уважаван висш служител от системата на наказателното правосъдие. Предложението е отговорността за упражняването на надзор върху разследването на твърдения за тежки престъпни деяния, извършени от главния прокурор, да се възлага на независимо лице, заемащо висша длъжност в съдебната система извън системата на прокуратурата. Това лице следва да се подпомага от служители на Националната следствена служба (НСлС) (предоставени от ръководещия НСлС заместник-главен прокурор) или от старши полицейски служители от МВР. За тези цели разследващите служители, независимо дали са от НСлС или МВР, следва да отговарят пред горепосоченото независимо лице, натоварено с провеждането на разследването. Решението дали да се започне наказателно преследване обаче не се взема от лицето, упражняващо надзор, а от този заместник на главния прокурор. Той самият ще носи отговорност за това решение пред парламента и обществеността. Тази теза за проведено независимо разследване по делото от страна на Националната следствена служба се застъпва в самото дело Колеви (§98 от делото). Но от тогава до днес, в резултат на конституционни и законодателни промени от 2006 г., 2007 г. и 2009 г., следствените служби бяха интегрирани в прокуратурата, и към момента са административно подчинени на главния прокурор, тоест зависими от него. Нещо повече - нито един орган, извън прокуратурата, няма правомощието да прави преценка дали да обвинява или не разследвания? Тогава това следва да се направи от прокурор, който обаче да остане извън \"методическото ръководство\" на главния, тоест да разполага с привременен статут на независим от главния прокурор. Този статут следва да се явява имунитет срещу дисциплинарни посегателства, кариерни препятствания и наказателни атаки на разследвания спрямо разследващия. Но и тук се натъкваме на практически и законови пречки: – След като от имунитет (освен функционалния) са лишени всички магистрати с предишни конституционни промени, даването на привилегия на един е мярка в разрез с принципа на основния закон; – Кой да бъде този еднократно независим за случая и при множество поводи за разследвания дали няма множество прокурори да променят статута си; Възникват и редица спомагателни въпроси, които да изключат такова решение. Критично може да се гледа на предложението най-старшият заместник-главен прокурор да взема решение за разследване. Като положително може да се отчете единствено въвличането на парламента. Концепцията зад този вариант е функцията на независим разследващ главния прокурор и повдигащ обвинение, при основание за това, да бъде изпълнявана от нарочен за целта орган. Тази хипотеза изглежда примамлива, тъй като би дала възможност на широк кръг експерти, включително и външни за прокуратурата лица, да участват. Такъв орган би могъл да се учреди ad hoc или дейността му да бъде изпълнявана от Конституционния съд, по подобие на други държави като Словакия и Грузия. И този вариант обаче изглежда непостижим поради факта, че държавното обвинение има монопол над дейността си. Тоест и тук стигаме до задънена улица, която води до въпроса за иницииране на конституционен дебат. Прехвърлянето на делото на външен за системата на прокуратурата субект е невъзможно на този етап без изменение на Конституцията. Очевидно, приемането на мярка нарочен органи или прокурор да разследват главния прокурор е само елемент от един по-дълбок кръг промени, които ще изискват изменения на конституцията. Тематичният обхват следва да засегне структурата на прокурорската колегия на ВСС, инициативата кой да иска разследване и отстраняване на главния прокурор, намаляване влиянието на главния прокурор над членовете прокурори във ВСС – теми, които надхвърлят предложеното от Борисов решение. Далеч по-удачен е вариантът, обсъждан и подкрепен и в Структурния и функционален анализ на прокуратурата, е създаването на възможност главният прокурор да бъде временно отстраняван от длъжност или другояче задължен по закон да отстъпи от функциите си на главен прокурор, докато трае разследването срещу него. Конкретно предложение в тази насока и мотивите за него може да откриете в посветения на тази тема  анализ на ИПИ. И ако Борисов обещава изпълнение на всички препоръки на Венецианската комисия, ще даде ли най-сетне този статут на съдилищата, така че да излязат от политическата опека и контрол на политиката. А ако Венецианската комисия отхвърли и разкритикува предложенията на министъра Данаил Кирилов, този експертен шамар не поставя ли въпроса не е ли време да се потърси адекватен министър на правосъдието?", "date": "2019.12.07", "title": "Хронология на предизвестения провал на идеята за \"специален\" прокурор"}
{"url": "https://www.dnevnik.bg/analizi/2019/12/07/4001673_prevod_v_efir_borisov_kato_reporter_na_peevski/", "text": "Депутатите се вълнуват от бельото на репортерки, а Бойко Борисов съжалява Тръмп. Ей такава беше седмицата. Разбира се, гарнирана с признанието на премиера, че кадрува в съдебната власт. Иначе учениците в България трудно разбират текст, докато го четат.", "date": "2019.12.07", "title": "Превод в ефир: Борисов като репортер на Пеевски"}
{"url": "https://www.dnevnik.bg/analizi/2019/12/07/4002354_vrushtaneto_na_partiinata_subsidiia_e_po-dobriiat/", "text": "                         Решението за връщане на държавната субсидия за политическите партии на нива от 8 лева за глас е като цяло добро. Сега е моментът и да се отвори смислен дебат за принципите на партийното финансиране, а по-точно:  В немския модел малките партии получават малко по-голямо финансиране за всеки глас. В крайна сметка разходите за поддържане на партиен апарат и национална кампания са сходни. Как бонусът трябва да се реализира е технически въпрос – има различни схеми за това; Огромната част от парите изтичат директно към медиите и не се ползват за създаване на собствен аналитичен или експертен потенциал от партиите. Такъв модел е възможен, но той има и своите очевидни дефекти;    (и то при силно концентриран медиен пазар). Те трябва да си плащат участията, особено по време на кампании. Много утвърдени демокрации дават свободен достъп на партии по време на кампании до публичните и публично лицензираните електронни медии. Във Великобритания дори на партиите им е забранено да купуват допълнително време в телевизиите, освен това, което им се полага безплатно по закон;    у нас става още по-неоправданo в сегашната ситуация. Като цяло, отмяната на субсидията преди лятната ваканция на парламента беше политически опортюнизъм и опит да се поставят политически опоненти в тежка финансова ситуация преди местните избори. Отмяната на субсидията беше проблематична, връщането й също повдига много въпроси за легалността и начина, по който беше взето решението. Все пак, по съдържание, връщането на субсидията е дългосрочно по-добрия вариант.", "date": "2019.12.07", "title": "Връщането на партийната субсидия е по-добрият вариант"}
{"url": "https://www.dnevnik.bg/sport/2019/12/07/4002169_sblusukut_v_djunite_djoshua_izliza_za_revansh_sreshtu/", "text": "Половин година след мача, който мнозина специалисти определиха като  \"сензацията на века в професионалния бокс\" , идва ред за второ действие. Анди Руис се изправя срещу Антъни Джошуа в опит да защити световните си титли и да покаже, че триумфът му в Ню Йорк на 1 юни не е бил просто изненада. Сега залогът е огромен, а погледите са насочени към Саудитска Арабия. Двубоят е гвоздеят в програмата на галавечерта от 22.45 ч. българско време и ще бъде излъчен по \"Диема спорт 2\". \"Сблъсъкът в дюните\", както е озаглавено събитието, привлича огромно внимание по света. В центъра на прожекторите попадат двамата водещи боксьори, но  много коментари и критики предизвика и изборът на мястото . Има ли шанс \"шишкото\" Преди половин година светът на спорта беше озадачен от напълно неочакваната победа на Руис (33 победи, 22 с нокаут, една загуба). Мексиканецът,  наричан иронично \"шишко\" преди историческия си успех в \"Медисън скуер гардън\" , впечатли с представянето си. Сега, изненадващо за много специалисти,  Руис се оказа дори по-тежък . Шампионът е 128.4 кг, което е с близо седем килограма повече спрямо двубоя в \"Медисън скуеър гардън\". Джошуа (23 победи, 22 с нокаут, една загуба) е свалил 4.5 кг от мача в Ню Йорк, вероятно в търсене на скорост и подвижност на ринга. Руис обясни, че с този ход е търсел предимство. \"Чувствам се отличнo. В Ню Йорк написах история, и сега ще сътворя история и тук в Саудитска Арабия\",  каза мексиканецът . Успехът му преди половин година размести картите в тежката категория в професионалния бокс. Сега Джошуа иска да си върне поясите на Международната боксова федерация (IBF), Световната боксова асоциация (WBA) и Световната боксова организация (WBO). \"Ще бъде невероятна вечер и съм развълнуван, че толкова много мои фенове ще бъдат тук, особено от Великобритания. Определено ще бъде вечер, за която хората ще разказват на внуците си, че са присъствали. Това ще е една емблематична вечер за бокса\",  заяви Джошуа , който отново е в ролята на фаворит на букмейкърите. Добре дошли в пустинята Темата за избора на Саудитска Арабия доведе до много критики от различни правозащитни организации. Мениджърът на Джошуа -  Еди Хърн, заяви, че в основата са парите . Официална информация за хонорарите няма, но според различни твърдения бившият шампион ще получи между 20 и 80 млн. долара. За Руис сумата е по-ниска, но двойно по-висока от тази в Ню Йорк - между 12 и 15 милиона долара. \"Не казваме, че Антъни Джошуа не трябва да се бие в Саудитска Арабия, Но докато е там, трябва да използва публичния си образ, за да говори за положението в страната и да поставя въпроса за човешките права\", обявиха от \"Амнести\". \"Работата ни е да предоставяме на клиентите си възможности, които да променят живота им. Никой човек, журналист, медиа не може да казва на боксьора къде не може да отиде и да си изкара парите в такъв спорт. Има толкова много лицемери - хора, които са въвлечени в събитието... Вие сте тук и го отразявате. Защо сте тук, за да отразявате? Защото искате да привлечете възможно най-много погледи към сайта и новините на Би Би Си. Ние сме тук, за да свършим работа за нашия клиент\", каза Хърн пред Би Би Си. Той потвърди, че изборът на Саудитска Арабия е направен заради парите. \"А и това е неутрално място, каквото Анди Руис искаше. Изведнъж се появява предложение от Близкия Изток и ако бях му казал: \"Не се чувствам много удобно с това решение\", той щеше да ми отговори да си търся нова работа. Защото това е боксът.\" Хърн добави, че разбира поставянето на тези въпроси. \"Мога да кажа, че нашият опит (в Саудитска Арабия) е първокласен. Не мисля, че идването му тук отнема от наследството му, а напротив - добавя, защото той представя бокса. Виждаме огромен тласък от саудитското правителство в този спорт. Той ще промени лицето на бокса в тази държава и в Близкия Изток.\" Според Хърн Джошуа трябва да бъде оценяван заради рисковете, които поема. Идва ли ред на Пулев Българинът  Кубрат Пулев е уверен, че е дошъл неговият ред да се бие за световната титла . Той е задължителен претендент на IBF и очаква изхода на мача тази вечер. Евентуална втора победа на Руис може да отвори вратите за мигновени разговори с шампиона на Световния боксов съвет (WBC) Дионтей Уайлдър, който трябва да се изправи срещу Тайсън Фюри през февруари. Преди дни Хърн също заяви, че Пулев ще трябва да чака своя ред.", "date": "2019.12.07", "title": "Сблъсъкът в дюните: ще вземе ли реванш Джошуа срещу Руис в големия боксов мач"}
{"url": "https://www.dnevnik.bg/zdrave/2019/12/07/3997503_dupka_do_dupka_v_sistemata_na_detsko_zdraveopazvane/", "text": "Случвало се е и се случва. Случвало се е пациент да чака над час в коридора пред приемния кабинет, докато лекар не се освободи и не слезе, за да установи, че става дума за 40-дневно бебе, полупосиняло от задух. Случвало се е да няма специалист, който да е достатъчно подготвен, за да окаже необходимата спешна помощ, пациентът да бъде превозен за манипулация до друга болница и след нея да няма шофьор, който да го върне. Случвало се е единственият лекар в реанимация да я напуска, за да окаже спешна помощ на човек в коридора против всички правила. Случвало се е единствената свободна сестра да спасява дете в коридора, макар то изобщо да не е прието в болницата и това също да е нарушение. А също се е случвало заради липса на елементарни нужни техники и специалисти, пациенти да умират. А младите лекари да бягат, уплашени, че трябва да носят отговорност не само за своята вина, но и за независещи от тях неща, породени от дългогодишни грешки и липси. Случвало се е и ще продължи да се случва. Това са само част от разказите, които могат да бъдат чути от лекари в единствената специализирана болница за детски болести – педиатричната, \"Проф. д-р Иван Митев\" в София. И докато лекарите от болницата са сигурни, че при последния случай на  починало дете, потърсило помощ в три болници , една от които и педиатрията, няма лекарска грешка и болестта се е развила мълниеносно, неспасяемо, то също така не отричат, че има редица проблеми в системата. Подобни са и коментарите на множеството от изказалите се експерти и медицински специалисти след случая – Според повечето случаят на починалото 3-годишно момче отново е извадил на преден план поне част от проблемите. Според лекарите от педиатрията подобни казуси биха били неспасяеми и при перфектно работещи системи. Но част от тях се съгласиха, излизайки от случая, да разкажат пред \"Дневник\" какви са основните системни грешки, наслагвани десетилетия, които пречат да има качествено детско здравеопазване в България. Дефицитите в обучението Един от най-сериозните дефицити в системата лекарите отчитат в липсата на адекватно обучение за всички \"по веригата\" - от медицински сестри, през почти никакви места за специализанти, до твърде слабата подготовка на личните лекари и останалите кабинети да поемат адекватно по-леките случаи. И не на последно място никаква възможност за допълнителни обучения, които да поддържат лекарите в крак със световните нововъведения. В университетите няма специално обучение за педиатрични сестри, например, а при тях работата е много специфична, повечето се плашат от децата, не знаят как да действат с тях и родителите им, обясняват лекари от педиатрията. От тук идвали и много проблеми още на първата линия на контакт между семействата и медицинския персонал. Конфликтите, превръщането на сестрите в обикновени администратори попълващи бумаги, изземването на традиционните преди време техни функции като снемане на първоначален статус на пациента, на първична анамнеза, на това да са реални помощници на лекарите, отблъсквало допълнително специалистите от тази работа, за която учат 4 години. Така сега в педиатрията липсват около 30 сестри до нужния минимум за осъществяване на нормална дейност. И това без да се смятат тези, които не би трябвало вече да са на работа, защото са над 70-годишни – около 5-6 сестри. Това е и около 30 на сто липса от общата численост на този вид специалисти в болницата. Чакане и забавяне Като пример за това колко са важни сестрите в цялата работа на болниците, д-р Адил Кадъм от педиатрията отбелязва, че в чужбина например сестрите са тези, които правят т.нар. триаж. Или първичното разпределение на постъпващите пациенти не на база кой кога е дошъл, а на база кой с каква спешност трябва да бъде обгрижен. Така, когато лекарят слезе в приемния кабинет, знае много по-конкретно към кого да насочи приоритетно усилията си. Но причина за сериозните опашки пред педиатрията се оказва не само това – в почивни дни и след 16.30 часа, в болницата на дежурство остават двама лекари за всички 7 отделения и един дежурен в интензивното отделение. Толкова е капацитетът на специалистите тук. И пак смените им не са традиционните, а се налага да поемат доста извънреден труд. Същите тези двама лекари – обикновено един старши лекар и един специализант, трябва да поемат и идващите в приемния кабинет пациенти. Тоест да оставят децата, вече приети в болницата, някои от които с множество тежки и продължителни заболявания и да слязат да обслужат събралите се. Случвало се е да оставя дете в епилептичен гърч, който продължава половин час, да го дам на специализанта, а аз да сляза в кабинета, разказва д-р Кадъм. В същото време лекарят на дежурство понякога се оказва нужен и на човека в реанимацията при сложен казус. И специалистите се питат как да се разкъсат между отговорностите си в отделенията, на дежурство, в реанимацията и при чакащите пред приемния кабинет, недоволстващи от забавянето. От десетина дни  нареждането на пъзела става още по-сложно  след подадени две молби за напускане на реаниматори-анестезиолози, с което болницата остана без такива специалисти, без възможност да окаже реанимация на деца в критична ситуация. И трябва спешно да се намери кой да работи в интензивното отделение. Връзка между раздробените болници и кой за какво отговаря Част от проблемите според специалистите в болницата идвали и от това, че има твърде малко информация какво всъщност прави самата болница. Не всички знаят например, че тя няма спешен кабинет, тоест не би трябвало да поема самонасочили се родители – такива, които са решили, че общопрактикуващият им лекар няма да се справи например или когато той не им е вдигнал късно вечер, в почивен ден, когато не са били наясно кой поема пациентите на този лекар в случай, че той не е на работа. По принцип трябва да работим само с планов прием и с пациенти, насочени от други болници или от общопрактикуващите лекари, които след съответните усилия и опит да се справят със заболяването, не са успели, разказват лекарите от \"Проф. д-р Иван Митев\". Тук са едни от най-тежките случаи, често хронично или терминално болни деца, някои от които страдат от редки болести. Деца, които никъде другаде не биват приемани или където никъде не могат да получат нужното им специализирано лечение. Зорлем сякаш се опитват да ни деквалифицират, с години учим да сме адекватни на тези болести и да помагаме при толкова специфични заболявания и в един момент долу в приемния кабинет идват всякакви хора, политици включително, настояват, че ще си платят, но да прегледаме детето им с малко сополи и 37 градуса температура, разказва лекар. Често родители също не разбирали защо не може да бъде прието детето им с вирус и разстройство и защо биват препращани към други болници. Тези деца трябва да бъдат приети заедно и в близост до пациенти със силно отслабена имунна система, например, или деца с централен венозен източник, за които всяко допълнително усложнение, може да е фатално, отбелязват педиатри. Затова дълго време пред приемния кабинет на болницата имало и указания, че това не е спешен кабинет. И списък с болниците, където има такъв капацитет. А те в София не са малко – както държавните \"Пирогов\", \"Александровска\", Втора, Трета и Пета градска, \"Света Анна\" и частните - \"Токуда\" и \"София-мед\". В ИСУЛ пък имало спешен специалист уши-нос-гърло. Тези насоки най-често трябва да ги даде личният лекар, но в много случаи той е отсъстващ от този процес, отчитат в педиатрията. Според експерти интернет списък, дори в табличен вид, на сайта на здравното министерство или на друго подобно място, в което ясно да се казва коя болница с какви компетенции и капацитет е, значително би облекчило този проблем. А как става препращането В педиатрията отчитат, че това препращане по болници на семействата създава немалка част от напрежението и проблемите. Често идват при нас, върнати от две, дори три болници, разказват лекарите. Рядко например колеги им се обаждали с предупреждение, че те не могат да поемат съответния пациент и молят за съдействие и консултация. Масова практика е пациентите единствено да получават указание – идете другаде. И евентуално напътствие къде другаде, но без достатъчно ангажименти, че и на това друго място ще бъдат приети. Това, заедно с много трудната за намиране информация коя болница за какви болести е адекватна и квалифицирана, кой има и кой няма спешно отделение, колко й е капацитетът, създава немалък хаос по пътя на пациентите до намиране на адекватното място, където да получат помощ. И съответно до сериозно напрежение. Комуникацията и подкрепа Лекарите смятат, че на фона на все по-нарастващото напрежение и липса на доверие, много им липсва подкрепа за комуникацията с пациентите. Както практически насоки как самите те да го правят, така и от специалисти, които да ги заменят понякога в разясняване на ситуацията и проблемите на семейства и роднини. Психолози и експерти в здравната комуникация коментираха пред \"Дневник\", че често елементарни трикове помагат. Това можело да стане например ако на видно място в прегледен и разбираем вид се обяснява на всички колко време ще се наложи да чакат, защо, каква е натовареността на звеното, за което са дошли и съответно точно този лекар колко време приблизително ще трябва да бъде изчакан, какво могат те самите да направят, за да забързат процедурите, като например какви документи да подготвят и др. Можело на дипляни или монитори да се даде информация на родителите как да подготвят децата си за манипулация, какво ще им се случи вътре в кабинета или в чакалнята, как по детски да разясняват на децата си за това какво да очакват. Така и самите родители ще се подготвят, ще бъдат информирани, а и ще ангажират времето и вниманието си върху нещо полезно, което ще ги облекчи и ще им помогне да намерят малко спокойствие и да осъзнаят ситуацията, коментира психолог, работещ от години като консултант на частни болници. За съжаление тук всякаква такава подкрепа липсва, а и ние сме хора, случва се да си изпускаме нервите, да сме на ръба от претоварване, заявяват педиатри. Комуникацията според тях дори не е най-сериозната липса. Знаете ли как се съобщава на родител диагноза, която е смъртна присъда, аз съм лекар от 2004 г., а едва преди няколко години започнах да имам сили да го правя, разказва педиатър. И отбелязва, че в Европа колегите му всеки месец имат консултация с психолог. Девалвация на доверието и кой вярва на експертизите Кризата в доверието лекар-пациент обаче не свършва само до болницата и лечението. За съжаление понякога при фатален случай се налагат множество експертизи, които да докажат имало ли е лекарска грешка и вина. Дори при последния случай с починалото момче, премиерът Бойко Борисов си позволи да заяви: \"Говорете с прокуратурата - да използва ВМА за всички експертизи, там са едни от най-добрите лекари. Трябва да има възмездие\". Това силно раздразни работещите в педиатрията, те попитаха защо се говори за възмездие, а не за изясняване на истината, виновник ли се търси задължително и др. Адвокат по медицинско право обаче разказа пред \"Дневник\" къде може да се корени част от проблема по този въпрос. Роднините на починалите пациенти почти никога нямали достъп до пълната документация от експертизите. Дори и при заведени дела, пълните анализи и данни на какво точно почиват становищата на експертите, се получавали със сериозни трудности. Роднините научавали със сериозно закъснение за становищата на лекарите, правили експертизите. И нерядко оставали съмнения доколко обективно, безпристрастно се прави пълна оценка на ситуацията. Затова адвокатите по медицинско право от доста време смятат, че е редно при правенето на анализи и оценки, да се даде възможност и представител на засегнатото семейство да излъчи свой представител, който поне да може да наблюдава събитията и да увери роднините, че всичко е направено.", "date": "2019.12.07", "title": "Дупка до дупка в системата на детско здравеопазване"}
{"url": "https://www.dnevnik.bg/evropa/2019/12/07/4001334_frenskata_ekzistencialna_bitka_za_pensionnata_reforma/", "text": "Има един френски специалитет, също толкова емблематичен, колкото камамбера, коняка и шампанското – превантивната стачка, пише в статия за \"Политико\" Джон Личфийлд, бивш международен редактор на \"Индипендънт\" и кореспондент на вестника в Париж в продължение на 20 години. Започнали в четвъртък, стачките  в железопътния сектор, парижкото метро и автобусните превози, блокираха столицата, докато войнствените железопътни синдикати – но също така адвокати, учители, медицински сестри, служители в рафинерии, шофьори на камиони и други – завладяха улиците. В няколко града се стигна до сблъсъци.  В петък също имаше  протестни действия, а синдикати призоваха за нов ден на стачки и демонстрации на 10 декември. Причината?  Предложена , но все още непубликувана, реформа на държавните пенсии, за която настоява президентът Еманюел Макрон и с която той иска да се отърве от безбройните изключения и специални пенсионни режими, създавайки централизирана система. Потенциалната реформа все още е далеч, като крайните предложения се очакват след Коледа, а проектозаконът ще бъде представен в началото на следващата година. Ако бъдат договорени, реформите не се очаква да влязат в сила преди 2025 г. Доста е вероятно те да бъдат забавени и много години след това. Тогава защо хиляди членове на железопътния синдикат, но също така адвокати, учители, медицински сестри и други, обявиха война, докато мирните преговори продължават?      Във Франция политиката се разлива по улиците по-бързо, отколкото в която и да е друга западна демокрация. За разлика от неконтролираните и без лидер протести на \"жълтите жилетки\", които  започнаха през зимата на 2018 г. , водените от синдикатите стачки и маршове са често форма на уличен театър – синдикатите протестират, правителството прави отстъпки, честта на двете страни е запазена. В този случай обаче спорът вероятно ще се проточи и ще ескалира. И за двете страни залогът е висок. За най-радикалните синдикати стачките са шанс да се възстановят от серията поражения и незачитането им от първоначалното движение на \"жълтите жилетки\". За Макрон това е възможност да обяви победа там, където предишни президенти са се отказвали или са правили компромиси. В момента в страната съществуват 42 различни режима, включително 12 само в SNCF, държавната железопътна компания, и в резултат на това има бъркотия от правила и изключения. Много хора работят след официалната възраст за пенсиониране, 62 години, и накрая получават пенсии от под 1000 евро на месец. Особено потърпевши са жените, фермерите и самонаетите.      За разлика от тях, железопътните работници се пенсионират средно на 58 години и получават над 2100 евро на месец. Машинистите се пенсионират на 53 и половина години и могат да получат месечна пенсия от до 3000 евро. През последните 25 години имаше пет откъслечни реформи в областта на държавните пенсии. Финансите в системата бяха заздравени и подкрепени. Преди всеки предишен опит за реформа специалните режими оцеляваха. Последния път, когато правителството се опита да ги премахне, през 1995 г., страната бе поставена на колене, като стачките в жп транспорта и метрото продължиха седмици наред. Тогава защо Макрон си избра битка по толкова рискован и важен въпрос? Точно защото предишни правителства се провалиха. Макрон се възприема като избран революционер, а не политик. Той иска да промени начина, по който страната мисли. Иска да докаже, че въпреки отстъпките пред \"жълтите жилетки\", все още е способен да преустрои Франция. Да живее революцията Има добри аргументи за пенсионната реформа. Французите работят усилено, ако изобщо работят, но Франция като цяло има по-малко производствени часове, отколкото която и да е друга страна в Организацията за икономическо сътрудничество и развитие. Ранното пенсиониране е едно от основните обяснения. Проучване на IFOP, публикувано от Journal du Dimanche миналата седмица, показа, че 76% от французите подкрепят промяна, но 64% не вярват, че Макрон ще направи системата по-справедлива. Президентът иска система, основана на точки, в която всеки французин да има собствена пенсионна \"сметка\", която да може да прехвърля от едно на друго работно място. Минималната пенсия да бъде 1000 евро на месец. Добре по принцип, казват медицинските сестри и лекарите, адвокатите и учениците, но ние имаме наши собствени държавни системи, които в момента губят пари. Ако бъдем категоризирани наред с губещите режими, накрая ще плащаме повече или ще взимаме по-ниски пенсии.      Изобщо не е добре, казват работниците в железопътния сектор и метрото - ние печелим по-ниски заплати, отколкото нашите колеги в други страни, защото можем да се пенсионираме по-рано с добри пенсии. Сега искате да ни отнемете това. Преди месец правителството намекна за компоримис, който на практика би забавил реформата до втората половина на 21 век. Тази идея – за запазване на правата на тези, които вече работят – беше оттеглена без дори да бъде официално предложена. Вместо това правителството подхвърли идеята за провеждане на преговори с различните сектори или професии, и да се забави реалната дата много след 2025 г. Според критици резултатът няма да е всеобща система, а система с 42 изключения. Макрон обеща да няма промяна в \"официалната\" възраст за пенсиониране – 62 години. Първоначално той предложи да има възраст (64 години), на която хората да могат да се пенсионират и да вземат по-малка пенсия или да продължат да работят и да получават по-голяма. Въпреки че президентът се отказа от идеята през септември, премиерът Едуар Филип сега я съживи. Правителството първоначално настоя, че реформата е движена от честност и здрав разум, а не от пари. Сега обаче излезе с доклад, според който в системата ще има дупка от 17 милиарда евро до 2025 г. Тези промени в курса подразниха умерените федерации на синдикатите, които подкрепят принципа на реформата. И подсилиха войнствено настроените федерации, които са против каквато и да било промяна в сегашната система.      Железопътните подразделения на войнствено настроените синдикални федерации загубиха битката за предотвратяване на реформи в държавната мрежа, договорени миналата година. Те подозират, че пенсионната реформа е част от курс, подготвящ железниците за приватизация и искат оттеглянето на цялата идея. За Макрон и неговото правителство основната тревога е да предотвратят още една дълга зима на недоволство. Те обаче освен това остават решени да спасят някакъв вид реформа на бавни обороти, за да оправдаят бъдещи твърдения за \"историческа победа\". С други думи, пенсионната стачка вече не е само за пенсии, не е за здрав разум или за компромис. Тя се превърна в екзистенциална битка за това кой ръководи Франция и колко дълго Макрон може да твърди, че е революционер. Основните елементи \"Ройтерс\" обобщава основните елементи пенсионната реформа на Макрон. - Президентът иска да се създаде , в която всеки изработен ден носи точки за бъдещите пенсионни обезщетения. - Това ще бележи скъсване със съществуващите  , всяка с различни нива на вноски и обезщетения. Настоящите пенсионни обезщетения се изчисляват като се използват 25-те години с най-висока печалба на даден работник в частния сектор, а в държавния се основават на плащанията, направени през последните шест месеца преди пенсиониране. - Макрон казва, че  , но стои настрана от това просто да вдигане възрастта за пенсиониране. - Една от идеите е да се запази лимита до  , но да се ограничат обезщетенията за тези, които напускат пазара на труда преди  , и да има увеличение за напускащите го по-късно. Президентът обаче даде знак, че би предпочел да се фокусира върху трудовия стаж, а не върху възрастта, на която хората спират да работят. - След Гърция и Италия Франция   за пенсии сред развитите страни, отделяйки 14% от БВП, показват данни на ОИСР, цитирани от \"Форбс\". За сравнение Германия харчи 10%, САЩ - 7%, а Великобритания - 6%.", "date": "2019.12.07", "title": "Френската пенсионна стачка, която не е само за пенсиите"}
{"url": "https://www.dnevnik.bg/evropa/zemedelie/2019/12/07/4002243_da_pazish_tradiciiata_pod_balkana/", "text": "Тук Балканът пази розите\". Тази реплика вероятно е чувал всеки, посетил Карлово и успял да разговаря поне за малко с местните производители на маслодайни рози, често наследили занаята от своите предци. Така от векове всяка пролет полетата в сърцето на Розовата долина разцъфтяват, а цветето се е превърнало не само във важен за града бизнес, а и в емблема на България. Балканът на Карлово обаче пази и друга стара традиция. И тя е свързана с отглеждането на животни от каракачаните. Когато в началото на 90-те години Никола Кулов, чиито баща и дядо са животновъди, наследява малко стадо с каракачански овце, започва да създава свое собствено стопанство. Това е ферма \"Под Балкана\" в карловското село Васил Левски, в чиято дейност се включва и съпругата му. А днес се е превърнала в компания, която е успяла да затвори целия производствен цикъл: от отглеждането на животни до производството на млечни и месни продукти, които се продават през собствена търговска мрежа и в чиято дейност вече се включват и децата на семейството. Ключови за развитието на този модел на къси вериги на доставки са инвестиции, направени от компанията чрез европейската програма за развитие на селските райони и чрез швейцарска програма за сътрудничество. А фермата е пример и за възможностите за правене на бизнес в защитени територии, каквато е Централния Балкан в Стара планина. \"В семейството на съпруга ми винаги са се отглеждали животни, това е вековна традиция при каракачаните. В началото на 90-те години работихме основно в Гърция, след това наследихме 50-60 овце\", разказва Таня Кулова, един от съсобствениците на ферма \"Под Балкана\". С течението на времето семейството започва да увеличава бройката им, но \"минаха няколко години, докато въобще успеем да направим стадо\". Пак в този период семейство Кулови тегли нисколихвен кредит от някогашния фонд \"Земеделие\", с който купува 18 малакини, създавайки и стадо с биволи. \"После се появиха козите, кравите, а днес нямаме само камили\", казва още Таня Кулова.      Ферма \"Под Балкана\" в момента отглежда около 1500 животни. И много от тях са от редки породи, сред които каракачански овце, биволи от породата Българска мурра, Българско сиво говедо и Българско кафяво говедо. В периода между май и октомври животните са основно в Централния Балкан, който е и защитена зона, където фермата е наела около 5 хил. дка пасища. Същевременно тя използва и ливади в района на Средна гора, също необходими за отглеждането на стадата. Извън тези пасища фермата е взела под аренда и около 2 хил. дка обработваеми земи. Те се ползват за производство на фуражи за зимния период, макар да не успяват да задоволят напълно нуждите на стопанството. Днес грижата за животните е разпределена основно между бащата в семейството Никола Кулов и сина Яни, който е и студент в Пловдивския аграрен университет. \"Отглеждаме животни, откакто се помня. Първоначално бяха само овце. Когато започнахме да се занимаваме и с биволи, съм бил може би втори-трети клас в училище\", разказва Яни Кулов, допълвайки, че от ученическите си години е започнал да помага в семейното стопанство, което продължава и до сега. Голямата промяна във ферма \"Под Балкана\" настъпва в последните около пет години. След като години наред стопанството продава млякото на различни преработватели, решава да направи стъпки към самостоятелност, защото според Таня Кулова \"прекупвачите направо се подиграваха с цените\". Затварянето на цикъла на производство и директните продажби е шанс за по-малките производители да получат справедлива цена за продукцията си, заради което е и сред основните приоритети на Общата селскостопанска политика на ЕС. Преди няколко години изследване на ЕК показа, че в Европа голяма част от земеделците получават по-малко от половината от средствата, които потребителите плащат за техните продукти.      През 2015 г. с помощта на българско-швейцарска програма за сътрудничество ферма \"Под Балкана\" отваря собствен цех за преработка на млякото, ставайки на практика една от първите пет компании в България, която се регистрира по новосъздадената тогава наредба, позволяваща директни продажби на животински продукти от малки производители. Капацитетът на цеха е за преработка на около 300 литра мляко на ден, а произвежданите продукти са основни кисели млека, бяло саламурено сирене, кашкавал, кефир, мътеница. Цехът за преработка, който се намира на подбалканския път София - Бургас, е и туристическа атракция - той е една от малкото демонстрационни ферми в страната, където всеки може да отиде и да види на място производствения процес.Той е и едно от местата, където ферма \"Под Балкана\" продава продукцията си. \"Отворихме и магазин в Пловдив, представяме се и на фермерския пазар пред земеделското министерство, както и на различни събори, където ни поканят - Рожен, Арбанаси, Сливен\", разказва още Таня Кулова. По думите й, в първите години след като започват собствена преработка, сред клиентите е имало недоверие към качеството на млякото и произвежданите продукти, което вече е отшумяло. \"Тогава е имало хора, които ходиха дори да ги изследват\", разказва Кулова. Въпреки че във ферма \"Под Балкана\" вече се включват и двете деца на семейство Кулови и има наети допълнително работници, проблемът с кадрите е основен и за този бизнес. \"Не успяваме да намерим хора. Говоря с много други животновъди, проблемът е в цялата страна\", разказва Яни Кулов. По думите му, през последните години дружеството увеличава постоянно предлаганите заплати, има закупен имот, в който могат да се настанят работници, без да плащат никакви режийни разходи, но служители отново не се намират. Повсеместният проблем с кадрите в селското стопанство освен на неатрактивния и тежък труд се дължи и на факта, че много работници, специализирани в него, работят и в други държави от ЕС. Но според Кулов много хора в малките населени места всъщност въобще не желаят да работят. \"За мен няма глад в България. След като толкова хора могат да стоят на кафенето, вместо да работят, означава, че глад няма\", казва той. По думите му в момента семейството успява да се справя с отглеждането на животните основно със собствени сили, но предвид кризата с кадрите е възможно в средносрочен план броят им да бъде намален малко до нива, позволяващи това да се случва ефективно. Частичен изход от кризата е и механизацията на труда, но тя не може да замести напълно хората. За да работи в тази посока ферма \"Под Балкана\" е успяла да закупи с финансиране от предходната програма за развитие на селските райони до 2013 г. трактор с прикачен инвентар, който се използва в животновъдното стопанство. Има подаден и втори проект за селскостопанска техника, отново за животновъдното стопанство по настоящата програма. По линия на европейската Обща селскостопанска политика компанията получава финансиране и чрез т.нар. агроекологични плащания като е била одобрена и през предходния, и през настоящия програмен период. Средствата се изплащат на онези фермери, които доброволно поемат агроекологични ангажименти ( ), включително и поддържайки редки и застрашени от изчезване породи животни, важни за биологичното разнообразие.                           През тази година фермата се разшири и в ново производство. Освен млечни продукти, тя започна да преработва и месо. Сред продуктите, които произвежда, са консервирано месо в буркани - телешко, биволско и други, както и суджук и пастърма, също приготвяни по традиционни за България рецепти. Те също се предлагат само в търговската мрежа на самата компания, допълвайки асортимента и с този вид продукция. На този етап фермата не планира откриването на нови магазини, защото капацитетът й не позволява това. Още повече и че при продукцията има известна сезонност. Макар че работи в екологично чист район, фермата няма желание и да кандидатства за биосертификат - по думите на Таня Кулова това е свързано и с допълнителни разходи. Така компанията планира да затвърди позициите си на пазара чрез разработване на нови продукти към асортимента. Но \"това е една постоянна въртележка, в която участваме всички\", казва още Кулова. Проектът, чрез който ферма \"Под Балкана\" е закупила селскостопанска техника за биволовъдното си стопанство, е реализиран по мярка 121 \" \" от програмата за развитие на селските райони в периода 2007-2013 г. Общата стойност на инвестицията е за 294 хил. лв, от които над 171 хил. лв е безвъзмездно финансиране. Мярката за инвестиции в земеделски стопанства бе сред най-атрактивните през предходния програмен период като при всички приеми на проекти интересът на кандидатите надхвърляше заложения бюджет. През предходния програмен период субсидията, която можеше да получи един кандидат, беше в рамките на между 40 и 60% от реално направените разходи за инвестицията като по-високия процент бе за компаниите, работещи в необлагодетелствани или защитени територии, както и такива, инвестиращи в енергийно ефективни и водоспестяващи дейности. Максималната сума за един кандидат бе в рамките на 1.5 млн. евро. , които стопанството получава, също са по линия на програмата за развитие на селските райони. Тези средства се дават насърчително за земеделските производители и животновъди, които решат доброволно да прилагат агроекологични практики: да опазват редки сортове растения или породи животни, които са важни за биологичното разнообразие, да прилагат традиционни практики за сезонна паша, да извършват природосъобразни дейности върху обработваемата площ, да поддържат местообитания на птици или да развиват биологично пчеларство. Всички одобрени кандидати поемат петгодишен ангажимент да спазват заявените практики. Към този вид подпомагане също има висок интерес и през предходния, и през настоящия програмен период. 75% от подпомагането на кандидатите се осигурява по линия на Общата селскостопанска политика на ЕС, а 25%- от националния бюджет.", "date": "2019.12.07", "title": "Да пазиш традицията \"Под Балкана\""}
{"url": "https://www.dnevnik.bg/bulgaria/2019/12/07/4002409_jult_kod_za_poledica_ima_v_11_oblasti/", "text": "Жълт код за сняг и поледици в 11 области в страната. Това сочи справка на сайта на НИМХ. Жълт код е обявен за: Благоевград, Кюстендил, Перник, област София, София-град, Пазарджик, Смолян, Пловдив, Кърджали, Стара Загора и Хасково. От пътната агенция съобщават за ограничения в движението заради поледици в различни райони на страната. Актуалната пътна обстановка можете да видите  тук . В София Кюстендил пътищата се обработват след падането на леден дъжд. Денят започва с мъгли по поречието на река Дунав и в ниските места от Западна България. Минималните температури в събота ще се движат между минус 5 и 0 градуса, а максималните - между 5 и 10-11 градуса.", "date": "2019.12.07", "title": "Жълт код за поледица има в 11 области"}
{"url": "https://www.dnevnik.bg/hrana_i_napitki/2019/12/07/3999832_chernomorska_skumriia_s_gorski_gubi_trjufeli_i_kosten/", "text": "                           Изчистете скумриите от вътрешностите и ги филетирайте. Мариновайте рибата с подправките. Оставете да се осоли за 3 часа и след това измийте солта под течаща студена вода. Опушвайте 2-3 часа върху черупки от орехи. За соса нарежете кокала и отделете настрани 4 парчета за порциите. Изпeчете другото във фурна за 30 минути на 200˚C с моркови, целина, лук, чесън, дафинов лист и бахар. Извадете от фурната и деглазирайте с червено вино. Оставете да се редуцира на котлон, докато виното се изпари на 90%. Добавете доматено пюре и телешки бульон. Редуцирайте наполовина и уплътнете соса с царевично нишесте. Гответе 5 минути на бавен огън и прецедете през фина цедка. Нарежете гъбите на кубчета и сотирайте в краве масло с малко чесън, мащерка, сол и прясно счукан черен пипер. Глазирайте със соса от костен мозък. Завършете с пресен естрагон. Нарежете картофите на тънки слайсове и ги измийте от нишестето. Оформете на ленти с широчина 1 см. Поставете от вътрешната страна на метален ринг и пържете на 170˚C маслена баня до златисто. След това извадете от ринговете върху кухненска хартия и овкусете със счукан чесън, сол и копър. Гответе отделените парчета кокал 7-8 минути в подсолена вода с дафинов лист и бахар. 2 скумрии 1кг сол 300 г захар 20 г семена резене лимонова кора черупки от орехи кокал от джолан 100 г моркови 100 г целина 50 г лук 20 г чесън 1 дафинов лист 3 зърна бахар 300 мл червено вино 30 г доматено пюре 2 л телешки бульон 30 г царевично нишесте За гъбите 50 г манатарки 50 г пачи крак 50 г гъби булка краве масло чесън мащерка сол прясно счукан черен пипер пресен естрагон картофи олио за маслена баня счукан чесън сол копър 4 парчета кокали с костен мозък сол и пипер дафинов лист бахар масло 2 жълтъка щипка тичинки от минзухар 100 мл бульон от костен мозък сол и пипер 100 мл пречистено масло 2 бр. средноголямо разполовено цвекло 1 кг обелени моркови сол и пипер зехтин 20 г обелен джинджифил 50 мл фреш от моркови 50 мл фреш от портокали 200 г студено масло прясна мащерка 2 стръка праз сол чесън 20 г масло 100 г копър сол 200 мл рибен бульон 6 г соев лецитин", "date": "2019.12.07", "title": "Черноморска скумрия с костен мозък"}
{"url": "https://www.dnevnik.bg/kultura/2019/12/07/4002142_ana_moi_pisatel_ne_izpitvam_nujda_ot_rodina_no_ne_se/", "text": "                         Преди това в университета в Нантер тя учи история, желанието ѝ е да стане журналистка. По-късно се обръща към модния бранш. Работи в Париж и Банкок като моден дизайнер, живее за известно време в Токио. През 1992 г. се завръща в родния си град, тогава вече Хо Ши Мин. Там започва да пише на \"втория си майчин език\", френския, и публикува два сборника с кратки разкази. Първият, \"Гласът на оризовите ниви\" (2001 г.), представя без преходи впечатления от западната и източната култура. Кариерата на Анна Мои тръгва устремено нагоре с романа \"Черен ориз\" (2004 г.), публикуван в издателство \"Галимар\". В него описва болезненото минало на Виетнам през съдбите на две сестри. Анна Мои е автор на повече от десет книги (есета, разкази, романи). Тя работи върху темата за паметта, собствената памет за несъвършено предадените преживявания или пък чуждата памет, тази на виетнамците и на Виетнам, от чиято история е обсебена. Тя ще открие  Софийския международен литературен фестивал  на 9 декември с лекция от 17.00 часа в аулата на Софийския университет \"Св. Климент Охридски\".  - Пиша основно на френски, на него ми е лесно без особен патос да описвам ужасяващи истории. Но английският много ме изкушава със своята стегнатост, подходяща за писане на поезия, и с лекотата, с която може да създава неологизми благодарение на гъвкавата си употреба. Първата версия на последния си роман \"Отровата на пеперудата\" написах на английски, защото още с първото изречение се почувствах неспособна да пиша на френски на жаргон, изпъстрен със сексуални намеци. Това табу вероятно е свързано с факта, че съм учила френски в училище – един благоприличен и загладен френски, който оттогава все мачкам и усуквам, за да го пригодя към себе си. Виетнамският е естествено ритмичен и напевен език, но вече съм изгубила неговата мелодичност. - Войната ме обсебваше и все още ме обсебва. Мисля, че никога няма да се отърва от нея, защото тя ме съпровождаше през цялото ми детство, а човек не се отърсва лесно от събития, свързани с детството му. Започнах да пиша още със завръщането си във Виетнам през 1992 г. , след като бях прекарала седемнайсет години във Франция в чудене как да подходя и какво да сторя, за да сполуча в писането. Усещах, че имам призвание, но ми липсваше непринуденост. Думите дойдоха спонтанно няколко години по-късно, когато слепих етапите от живота си и свързах онази, която бях като дете, и възрастния човек, в който се бях превърнала. Щях, разбира се, да пиша за войната, макар тя да се появяваше само като филигран в първите ми поетични писания, които говореха основно за съвременен, следвоенен Виетнам. ? - Не изпитвам затруднение. Изказът ми е естествен и не си задавам въпроси. - Аз съм от последното поколение свидетели на войната във Виетнам и травмите от нея. Имам съзнанието за мисия, мисията да предам на следващите поколения какво беше войната за онези, които я преживяхме. От друга страна, изследването на паметта със сигурност беше и лична необходимост, доколкото бях живяла извън Виетнам почти двайсет години. Паметта се култивира чрез образи, звуци и миризми, които отсъстваха от живота ми през този период. Съживявайки своята лична история, възстанових и историята на страната си, като едновременно с това измислих една част от нея, за да запазя известна свобода. Щом започнах да пиша романи, започнах да се въплъщавам във всеки от героите си и да говоря с неговия глас. Постепенно героят започваше да живее самостоятелно, извън мен, по своя собствена логика и според травмите, които беше преживял. А аз се превръщах в негов говорител. - Не, защото не пиша за определена публика. Надявам се да стигна до всяка публика. Като казвам това, все пак когато цитирам конкретни места или исторически факти, си мисля за последствията, които това би имало за мен като евентуални административни проблеми във Виетнам, страна все още под комунистическа диктатура. Но до този момент никога не съм си налагала автоцензура, ако е писано да се стигне до трудности, много им здраве! - За мен разказите са поетична форма. Текстовете са кратки и породени от определена емоция. Когато пиша роман, нещата не стоят така: идеята се заражда в някоя тъмна алея на въображението ми, често като следствие от определено възмущение и излиза навън, чак когато открия гласа на главния герой. Нужни са поне две години, докато това се случи, а понякога и повече. Разказът е спонтанен. И най-вече в романа работя върху пътя на героя през емоционално развитие, чийто край в началото не познавам. Това е истинско приключение, което продължава четири, пет, че и повече години - Всъщност, днес си мисля, че виетнамските жени са най-вече непобедими. Крехки са само привидно. Виетнамските жени винаги са играли важна роля в обществото и историята на страната си, тъй като винаги са били професионално активни. Във Виетнам никоя работа не е изключително мъжка, освен може би тенисът на корт. Кодексът на кралете Ле още през ХV в. гарантира на жените равно унаследяване, заедно с мъжките наследници (какъвто не е случаят в Китай). Не изпитвам нужда от родина, но въпреки това не се чувствам безотечественица. Имам последователни родини, които понякога се наслагват по най-хармоничен начин: Виетнам, където съм се родила физически, и Франция, която ми позволи да се вкореня в литературата. Но родната ми страна е най-вече страната на писането. Именно в нея се родих през 2001 г. с първия си сборник разкази \"Гласът на оризовите ниви\". Днес вече не се занимавам чак толкова с мода. За сметка на това рисувам! В момента работя над проект за илюстрована книжка, поетично есе, в което се въртя около въпроса за изгнаничеството и завръщането от изгнаничество, като действието се развива в една къща, в която живях три години в централната част на Виетнам – един малък рай. Всъщност работното заглавие на книгата е \"Изгнание в рая\". Пеене, мода, рисуване, писане: при всички случаи става дума за артистични дейности. Между два сеанса на писане пея или рисувам, щом усетя нужда да завърша нещо бързо, за две седмици или два месеца (времето, необходимо за разучаване на една мелодия или за завършването на една картина). Тъй времето за завършване на едно писание е много по-дълго.", "date": "2019.12.07", "title": "Ана Мои, писател: Не изпитвам нужда от родина, но не се чувствам безотечественица"}
{"url": "https://www.dnevnik.bg/sport/2019/12/07/4002417_ester_ledecka_specheli_senzacionno_spuskaneto_s_leik/", "text": "Чехкинята  Естер Ледецка  спечели спускането в Лейк Луис, валидно за Световната купа по ски алпийски дисциплини. Състезателката, която през 2018 г. шокира света с  олимпийски титли в сноуборда  и супер-Г в алпийските ски на игрите в Пьонгчанг, отново показа класата си. Ледецка не беше слагана сред фаворитите за старта в канадския зимен център, след като това беше първо състезатение в ските за нея от средата на март. Тя се спусна с 26-и стартов номер и изпревари с 35 стотни Корин Сутер от Швейцария. Трета завърши Щефани Фенир от Австрия. В топ 10 влязоха още Нина Отлиб, Виктория Ребенсбург, София Годжа, Никол Шмидхофер, Киара Вайдъл, Никол Делаго и Микаела Шифрин. Това беше първото спускане за сезона и общо пети старт в Световната купа. Дотук има четири различни победителки, като само Микаела Шифрин е с две победи от двата проведени слалома.   \"Със сигурност аз съм по-шокирана от всички останали. По време на спускането си не останах много доволна, дори бих казала, че изпитах разочарование, но идвайки на финала се изненадах от времето си\", каза Ледецка след състезанието. Тя напомни, че №26 е бил на късмет за нея и Пьонгчанг, като именно с 26-и номер участваше в супер гигантския слалом на олимпиадата. Въпреки победата си в Лейк Луис Ледецка уточни, че не е решила в колко старта ще участва през сезона, като дори не е сигурна дали ще кара в старта от супер-Г в Сен Мориц през следващия уикенд. Победата е първа за чехкинята в нейния 34-и старт в Световната купа. Дотук най-доброто класиране на Ледецка беше седмо място в спускане именно в Лейк Луис през 2017 г. След пет проведени старта в генералното класиране води Шифрин с 366 точки, следвана от Мишел Гизин със 160 и Петра Влъхова, която има 138.      При мъжете се проведе супер-Г в американския курорт Бийвър крийк, а победата грабна швейцарецът Марко Одермат. Втори се класира Александър Оомод Килде, а трети Матиас Майер. Това беше пети различен победител от пет старта през сезона. В класирането за Големия кристален глобус води Майер с 221 точки, следван от Доминик Парис със 180 и Одермат със 170.", "date": "2019.12.07", "title": "Естер Ледецка спечели сензационно спускането в Лейк Луис"}
{"url": "https://www.dnevnik.bg/video/2019/12/07/4001316_novoto_blato_na_sofiia/", "text": "Панчаревското езеро е в критично състояние - голяма част от повърхността му е покрита с наноси и е започнал процес на заблатяване. Виж статията в \"Дневник\"  тук. \"Голяма част от отходните води на старата част на Панчарево и Кокаляне, както и на административни сгради са заустени в т.нар.дъждовна канализация, която отива директно в Панчаревското езеро\", сигнализира Галина Бел, жител на Кокаляне и член на ръководството на гражданското сдружение \"За развитие на Панчарево и Кокаляне\". Процесът на заблатяване на езерото е напреднал и държавните институции се отчитат със съвещания на междуведомствена група, \"Тя отчете, че езерото е в безобразно състояние\", казва Бел. Дали почистването на наносите, с които е покрита водата, ще спре процеса на обрасване с растения, или той вече е необратим, тъй като замърсяването идва от битовите отходни води от селищата и изграждането на канализация изисква огромни инвестиции.", "date": "2019.12.07", "title": ""}
{"url": "https://www.dnevnik.bg/sviat/2019/12/07/4002333_orban_opitva_da_kontrolira_i_repertoara_na_teatrite/", "text": "Националистическото правителство на Унгария има планове за затегне контрола над театрите, което според критиците на тази инициатива ще намали тяхната независимост и ще има сковаващ ефект върху творческата свобода. \"Ройтерс\" цитира проектозакон, с която ще се създаде Национален съвет за култура, ръководен от министър и със задача \"да определя приоритетите и посоката, която да се следва в унгарската култура\". Министърът ще има и дума в назначаването или уволняването на директорите на театрите, понеже те се финансират от държавата и от общините. \"Основно изискване за дейностите на страните, за които се отнася този закон, е активно да защитават интересите на националното благополучие\", се казва в текста. Откакто е на власт от 2010 г. дясната партия \"Фидес\" промени Конституцията, овладя публичните медии, а бизнесмени около премиера Виктор Орбан и партията изградиха с държавна помощ бизнес империи. Правителството му често влиза в сблъсък с ЕС за системното подкопаване на системите за взаимен контрол в демократичната държава. След спечелването на третите поред избори през 2018 г. той обеща големи промени, защото бил получил \"мандат за изграждането на нова ера\". Последователите му призовават да се сложи край на това, което според тях е доминиране на унгарската култура от ляво-либерални идеи. \"Една ера се определя от културните тенденции, колективните вярвания и обществените обичаи. Това е задачата, пред която сме изправени - трябва да вплетем политическата система в една културна ера\", каза Орбан миналата година. Правителствен говорител потвърди пред \"Ройтерс\", че се търси повече влияние върху дейността на театрите, които частично са финансирани от държавата. Той дава за пример случай със сексуално посегателство в театър в Будапеща, което предизвикало промените, тъй като в момента правителството няма власт да уволни директора на този театър. Гергели Карашони, либералният кмет на Будапеща, избран през октомври в едно от редките поражения за \"Фидес\", казва, че проектът за промени е крачка \"в много лоша посока\". \"Това ще елиминира културното разнообразие, произтичащо от свободата, а тя означава, че артистите не са държани на политическа каишка\". Унгарското театрално общество също разпространи позиция, в която обявява, че планът ще ограничи творческите свободи по неприемлив начин.", "date": "2019.12.07", "title": "Орбан опитва да контролира и репертоара на театрите"}
{"url": "https://www.dnevnik.bg/bulgaria/2019/12/07/4002432_nezavisim_prokuror_da_moje_da_razsledva_glavniia_reshi/", "text": "С промени в Наказателно-процесуалния кодекс се създава фигура на \"независим прокурор\", който да разследва сигнали и данни за извършено престъпление от главния прокурор, без да му докладва на нито един етап от разследването, обяви лично премиерът Бойко Борисов на извънредно заседание на правителството тази сутрин. В опит спешно приеманият законопроект да се представи за изпълнение на изискванията на Венецианската комисия, Борисов анонсира, че с промените ще се въведе и по-голяма отчетност – главният прокурор ще трябва да се отчита не само с годишен доклад пред парламента, както е в момента, но се предвижда да бъде изслушван на всеки три месеца. Освен това ще има възможност всяка парламентарна комисия да го кани на изслушване, ако има въпроси към него. Промените бяха накратко обявени от премиера и министъра на правосъдието Данаил Кирилов по време на свиканото днес извънредно заседание на Министерския съвет. Венецианската комисия и Комитетът на министрите към Съвета на Европа са безпощадно ясни, че предложенията на кабинета няма да решат проблема с безконтролната и неограничена власт на главния прокурор. Даже могат да влошат положението. В чера те разкритикуваха остро  проектозакона на Данаил Кирилов. Единственото отстъпление на правителството от досегашните му намерения е, че се отказва да създава еднаква процедура за разследване на главния прокурор и шефовете на върховните съдилища. Тя щеше да позволи с лекота да се образува дело срещу някой от двамата председатели на съда и той автоматично да бъде отстранен от поста си само на това основание. \"Нашето предложение беше  \"тримата големи\" да имат еднаква подсъдност . Те смятат, че това би накърнило правата, съобразяваме се и оставяме само това да се търси наказателна отговорност само на главния прокурор\", добави Борисов. \"Желанието ни е да се съобразим с препоръките на Венецианската комисия. Веднага след решението днес ще изпратим на заинтересованите комисари нашето решение. Имам ангажимент да бъде подкрепен, за да стане максимално бързо\", обяви Борисов на извънредното заседание, премълчавайки пълния крах на законодателната си инициатива във Венецианската комисия и Комитета на министрите и в останалите й детайли. \"Досега, ако имаше сигнал срещу главния прокурор, негов подчинен го разследваше и му докладваше. Създаваме ново звено – независим прокурор, разследва и не докладва на обвинението, нито в хода на разследването. Той не е зависим от главния прокурор\", каза още премиерът, но не уточни кой ще го избира. Венецианската комисия от години е категорична, че независим орган за разследване на главния прокурор не може да бъде избран от прокурорската колегия на Висшия съдебен съвет, защото самата тя е държава в подчинение от главния прокурор. \"Въвежда се изслушване на главния прокурор в парламента – освен годишните отчети ще има и на всеки 3 месеца. Благодаря на комисията, че ни дава възможност да се съобразим с Конституцията\", допълни още Борисов. \"Вече и съдиите, и прокурорите трябва да се успокоят, да си вършат работата и да не се занимават с партийни дела, за това си има политически партии\", заяви премиерът. \"Предложените промени са изцяло в конституционната рамка. Създава се фигура, която има независимост и провежда разследване. Предвидено е и изслушване на главния прокурор в парламента – освен годишен отчет, да бъде изслушван и пред всяка парламентарна комисия, която има желание за това\", обясни министърът на правосъдието Данаил Кирилов. Министърът на финансите Владислав Горанов каза, че с промените не се предвиждат допълнителни финансови тежести и от първи прочит не смята, че има нужда от промени в бюджета. Все още остава неясно обаче по какъв ред ще бъде избиран или назначаван \"независимия прокурор\". Становищата на Венецианската комисия не са задължителни за изпълнение, но са препоръчителни. Премиерът Бойко Борисов преди дни  увери, че всички препоръки  на комисията ще бъдат изпълнени. Той изрази и готовност за бързи промени. В интервюто си по Би Ти Ви в сряда обаче той обяви съвсем  друг вариант , който уж му бил препоръчан в черновата на Венецианската комисия. \"За подсъдността на главния прокурор те казват, че трябва да има абсолютно независимо прокурорско звено, с две трети да се избере от прокурорската колегия и ако има извършено престъпление, този прокурор да може да го проведе това разследване, без да се отчита на никого\", обясни премиерът. Той се възползва от факта, че никой още не е виждал черновата, и изрази готовност  промените да се приемат набързо  – \"още в събота\", от Министерския съвет. Препоръките на Венецианската комисия са важни, особено в светлината на последните  признания на главния прокурор Сотир Цацаров  и премиера Бойко Борисов, че  изборът на съдебните ръководители  се случва извън съдебния съвет. Заради изявленията им председателят на Върховния касационен съд Лозан Панов призова да бъдат  разследвани за търговия с влияние .", "date": "2019.12.07", "title": "\"Независим прокурор\" да може да разследва главния, реши извънредно правителството"}
{"url": "https://www.dnevnik.bg/razvlechenie/2019/12/07/4002173_deivid_garet_shte_mine_i_prez_sofiia_s_novoto_si/", "text": "Виртуозният цигулар Дейвид Гарет включи София в световното си юбилейно турне \"Unlimited - Live\" 2020, съобщи организаторът за България \"Прагма Ентъртеймънт\". С най-новите технологии, които смесват звук и визуалност, турнето представя спектакъл, в който публиката се потапя в почти кинематографично-музикално преживяване. Известен като \"Цигуларят на Дявола\", Дейвид Гарет смесва мелодиите на Металика и Моцарт с лекота. Концертът ще е на 25 октомври 2020 година в зала \"Арена Армеец\". Билетите вече са в мрежата на  \"Ивентим\".", "date": "2019.12.07", "title": "Дейвид Гарет ще мине и през София с новото си световно турне"}
{"url": "https://www.dnevnik.bg/politika/2019/12/07/4002425_borisov_prizna_che_priel_usloviia_na_bsp_za_partiinata/", "text": "Премиерът Бойко Борисов днес на практика призна за основателно обвинението на ДПС през седмицата, че има споразумение между ГЕРБ и БСП за вдигане на партийната субсидия от 1 лев, с което управляващите са си осигурили кворум за одобрението на проектобюджета за 2020 г. \"Ние сме били против, след референдума да се увеличават партийните субсидии. Но знаете, в парламента се предизвиква криза – беше прекъснато заседанието на парламента. Няколко пъти говорих с финансовия министър, с Валери Симеонов, не можехме да направим кворум да приемем бюджета\", разказа Борисов по време на днешното извънредно заседание на кабинета, което бе посветено на различна тема - промени в Наказателно-процесуалния кодекс. Повече за тях четете  тук . След скандал и обвинения в скрити коалиции депутатите в парламента  не успяха да сформират мнозинство за размера на държавната партийна субсидия  за следващата година. Предложенията бяха две - субсидията да остане 1 лев на глас на последните парламентарни избори по искане на Министерския съвет и размерът й да бъде 8 лева на глас, внесено от БСП. За мое най-голямо съжаление, в момента, в който гласувахме партийните субсидии, 30 точки (членове от закона за бюджета - бел. а.) ги минахме за половин час. Сиреч, оказа се, че другите парламентарни групи се интересуват от тази точка само в бюджета. За мен бюджетът беше по-важен, защото става въпрос цяла година какво ще работи държавата, общините и министерствата и заетите в производството хора да бъдат спокойни, обяви премиерът. Той обаче се закани, че няма да свали темата за партийните субсидии вниманието на управляващите. Възложи анализ на финансовия министър по темата, \"защото сега ние на сляпо подкрепихме предложението на БСП, за да се приеме бюджетът\". Анализът трябвало да изясни откъде идва цифрата от 8 лв. на глас вместо 1 лв., както е в момента. Според него в предстоящата дискусия по темата трябвало да се намери решение и на въпроса да се определи за какви цели може да се харчи партийната субсидия - дали ще може от нея да се дават пари за ремонт на църкви, в помощ на болни деца и пр, каквото правели от ГЕРБ или да се прави телевизия, с което намекна за партийната телевизия на БСП. Освен това премиерът щял да предложи по време на избори всички партии да могат да се изявяват безплатно по БНТ и БНР.", "date": "2019.12.07", "title": "Борисов призна, че приел условия на БСП за партийната субсидия срещу кворум за бюджета"}
{"url": "https://www.dnevnik.bg/sviat/2019/12/07/4001524_stotici_jertvi_20_hil_raneni_edna_ostavka_-_da_umresh/", "text": "Жълтите жилетки\" във Франция наскоро навършиха година. На малко над 2700 км на югоизток с кола от София - не много повече, отколкото е пътят до Париж - от два месеца се вихри политическа буря, която не предизвиква толкова интерес, а залогът е не по-малък: моделът, по който работи държава с 38 млн. души и с едни от най-големите петролни резерви. Премиерът ѝ Адел Абдул Махди подаде оставка преди седмица, но това не успокои хилядите протестиращи в Багдад и други иракски градове. Не сложи край на демонстрациите; участниците в тях знаят, че системата, срещу която протестират, не се изчерпва с човека на власт. Пред \"Асошиейтед прес\" 20-годишна протестираща определи действията му като \"капка в океана\" и даде да се разбере, че протестиращите ще си тръгнат само когато управлението в страната изглежда различно. Предизвикателствата пред хората на улицата не спират: на снощния протест стрелец откри огън по демонстранти в Багдад и загинаха поне 14 души, десетки бяха ранени. Така жертвите на протестите отдавна надхвърлиха 400, ранените - 20 хил., много са задържаните, а бунтуващите се срещу системата искат от бъдещите власти отговор как се стигна до насилието по улиците. \"Дневник\" обобщава причините, които държат иракчаните по улиците от октомври и които за даващата не твърде много сигнали международна общност съдържат и неудобни истини. \"Къде са парите\" \"Къде отидоха парите?\" Това е въпрос, който много иракчани си задават. Макроикономиката на много богатата на петрол държава, член на ОПЕК, изглеждаше обещаващо, след като продукцията се увеличи във времето на възстановяване след \"Ислямска държава\". Петролът осигурява около 85-90% от приходите на държавата. С негова помощ растежът на брутния вътрешен продукт вероятно ще достигне тази година 4.6% по данни на световната банка. Правителството на Абдул Махди, започнало работа миналата година, се възползва от благоприятните цени на петрола, за да раздуе бюджета с 25 на сто за тази. Петролът може да се оказва благословия за бюджета, но не и за гражданите. Безработицата в страната е над 11%, а при младите достига една трета. Близо 22% от населението се определят от световната банка като \"бедни\", а общо 60 на сто са хората, живеещи с под 6 долара на ден.      Раздутият държавен сектор предоставяше 60% от  работните места на пълно работно време  към 2011 г. и делът вероятно се е увеличил, тъй като партиите на власт често прибягват до назначения, за да си осигурят лоялни кадри. При всяко недоволно досега правителствата обявяваха нови работни места. Демонстрантите обаче вече не смятат, че това е достатъчно. Въпреки същото това богаство в страната е затруднен достъпът до основни услуги - от такива, предлагани от държавната администрация, до електричество; за последното протестираха иракчаните и по време на Арабската пролет, когато други държави в региона се тресяха от искания за сваляне на правителства. Исканията От гледна точка на конституцията следващите стъпки са лесни и \"Сайрун\", блокът на влиятелния, антиамерикански (но нееднозначно настроен към Иран) шиитски духовник Муктада ас Садр, трябва да отстъпи възможността за избор на кандидат-премиер на \"Фатах\", обединение, свързано с шиитските паравенни \"Хашд аш Шааби\".      Това обаче няма да е достатъчно за протестиращите. Няма да стигнат и предсрочните избори, на които много депутати са готови. Причината е, че в 10 иракски провинции протестиращите отправиха седем основни искания, които биха ги накарали да се приберат и извънредният вот е само едно от тях. Има още шест: край на квотната система, при която шиити, сунити и кюрди си поделят властта, промени в конституцията, нов изборен закон, нова избирателна комисия, включване на ООН в наблюдението на бъдещите избори и възможнст всички (дори подалият оставка премиер) да понесат отговорност за убийствата на протестиращи. Иракските партии твърдят, че разбират исканията на протестиращите (както го твърдеше и Абдул Махди). Предимно младите участници във вълната на недоволство обаче искат нещо различно от политиците: край на досегашния ред и досегашната управленска класа. Разделения вместо единство \"Мухасаса\" е една от най-омразните думи за протестиращите. Всичко започна през 2003 г., на базата на идея на иракската опозиция, използвана от САЩ за гаранция, че нито една от трите основни групи няма да надделее, както сунитите по времето на Саддам Хюсеин. Пример за това е, че президентът трябва да е кюрд, премиерът - шиит, председателят на парламента - сунит. Това неписано правило е обвинявано от някои, че даде превес на шиитите и хвърли много сунити в лапите на \"Ислямска държава\", от която някои очакваха промяна. Други виждат проблем по-скоро в израждането на политическата класа, ползвала \"мухасаса\" за партийни назначения и облагодетелстване и попречила да се сплоти иракското общество - на власт има хора, които са там само защото са от дадена общност и партия. Идентичностите на базата на принадлежност към шиитите или сунитите изостри напрежението между групите. \"До днес шиити и сунити участваха в изборите, защото се страхуваха едни от друг\" и искаха да си попречат другият да получи повече влат, обяснява ва телевизия \"Ал Джазира\" 43-годишен протестиращ. \"Ако един получи повече власт, другият се притеснява, че може да го убият.\" Според изследователя Талха Абдурразак от Института за стратегия и сигурност към университета в Екзетър системата е причина \"нито една от партиите (на власт) да не се фокусира върху това да действа от името на цялата държава. Освен това много от шиитските партии са отгледани и финансирани от Иран. Залогът Тъкмо на влиянието на Иран бе посветена скорошна публикация на \"Ню Йорк таймс\", описваща как страната действа в Ирак, Ливан и Сирия. Това влияние стана и повод най-високопоставеният шиитски духовник, аятолах Али ал Систани, да призове вчера бъдещите избори и необходимото законодателство да се подготвят и приемат без външна намеса.      Систани, намесващ се само в крайни случаи, е противник на въвеждането на ирански модел на управление в Ирак, при който духовниците биха участвали активно в държавни въпроси (той самият се намесва само в кризисни моменти). Не така мисли Техеран; ген. Касем Солеймани, който ръководи крилото на Революционната гвардия за външни операции, бе в Багдад в последните дни. Някои в страната обаче се опасяват, че проблемът не е само в Иран, а и в САЩ, които според протестиращи също се възползват от сегашната система, за да отслабват Ирак и да затвърждават влиянието си там.", "date": "2019.12.07", "title": "Стотици жертви, 20 хил. ранени, една оставка - да умреш заради системата в Ирак"}
{"url": "https://www.dnevnik.bg/biznes/2019/12/07/4002415_putnata_agenciia_napomnia_che_srokut_na_mnogo_vinetki/", "text": "С наближаване на празниците, когато много шофьори тръгват на път, Агенция \"Пътна инфраструктура\" напомня на водачите на автомобили, че могат проверят валидността на електронната винетка на сайта  www.bgtoll.bg . От бутона \"Проверка на винетка\", чрез въвеждане на регистрационния номер на автомобила и държавата, в която е регистриран той, всеки може да получи информация за крайния срок на електронната винетка, независимо откъде е купена – от търговски обекти на Агенция \"Пътна инфраструктура\" или в търговската мрежа на партньорите на АПИ. Статусът може да е \"активен\", \"с изтекъл срок\" или \"неизползван\" в случаите, когато винетката е купена с отложен старт до 30 дни начална дата на валидност. Собствениците на автомобили, които имат е-винетки, издадени чрез Агенцията за социално подпомагане, могат да проверят валидността им на сайта на АПИ –  https://social.api.bg . Бутонът е с надпис \"Проверка на е-винетка, издадена чрез Агенция за социално подпомагане\". Информацията за срока на годишната безплатна винетка се появява след въвеждане на регистрационния номер на автомобила. През януари и февруари 2020 г. изтича срокът на над един милион годишни е-винетки за леки автомобили, напомня ведомството. Цените на е-винетките за всички категории пътни превозни средства остават непроменени и през 2020 г. Е-винетки могат да бъдат купени по няколко начина, предлагани от АПИ – чрез сайта bgtoll.bg, чрез мобилното му приложение, както и на пунктове за продажба – на гише срещу плащане в брой или чрез терминал за самотаксуване – с карта. Гишета има на 13 контролно-пропускателни гранични пункта, както и в 27 Областни пътни управления в цялата страната. Терминалите за самотаксуване са близо 500 на брой. До момента през всички канали за продажба водачите на леки и тежкотоварни автомобили са купили 7.8 млн. е-винетки на стойност близо 380 млн. лв.", "date": "2019.12.07", "title": "Пътната агенция напомня, че срокът на много винетки изтича"}
{"url": "https://www.dnevnik.bg/gradska_sreda/2019/12/06/4001464_pancharevskoto_ezero_se_zablatiava_spasenie_ne_se_vijda/", "text": "Панчаревското езеро почти цялото е покрито от водорасли и наноси и водата на много места изобщо не се вижда, установи екип на \"Дневник\". То трябва да се почиства периодично, за което са отговорни Министерството на земеделието, храните и горите, на което е възложено да го управлява и стопанисва, и Басейновата дирекция-Дунавски район. Не се почиства обаче, защото процедурата изисква езерото първо да се източи в голямата си част. Тогава обаче щяло да спре подаването на промишлени води от него за нуждите на ТЕЦ-София. Има и още проблеми, но не се очертава да бъдат решени бързо. Сега в езерото се изливат сиви потоци от бетонови и етернитови тръби. Те са от дъждовната отходна канализация, но към нея са се \"вързали\" тръбите с битови отходни води дори от административни сгради в Панчарево, каза Галина Бел от сдружение \"За развитие на Панчарево и Кокаляне\". \"Наносите, които идват от реките Искър и Бистришка, заедно с безконтролното изливане на отходни води от селището създават този \"зелен килим\" от водорасли, фекалии и битова химия. Хората перат, чистят и всичко по канализацията отива в езерото\", добави тя.      Риболовци по брега казаха, че риба има, но досега не са виждали езерото в такова състояние. \"То вече не е за спорт и за високо спортно майсторство. Състоянието му създава огромни проблеми на всички\", потвърди и олимпийската шампионка по гребане от Пекин 2008 Румяна Нейкова. Тя призова езерото, което е и тренировъчна гребна база, да се изчисти \"преди да се случи нещо сериозно\".      Новият кмет на район \"Панчарево\" е независимият Николай Гюров, който получи два пъти повече гласове на изборите от досегашния кмет на ГЕРБ Димитър Сичанов. Той е наясно с проблема – езерото не е почиствано от близо 30 години, а и в него безконтролно се изливат отходни битови води. \"Не е тайна, при липса на изградена канализация, къде отиват битовите отпадни води – в езерото. Основното замърсяване с наноси идва от реките Искър и Бистрица, които се вливат в езерото. Техните корита трябва да се почистят\", заяви кметът Гюров пред \"Дневник\". Населението на район \"Панчарево\" се разраства с бързи темпове в последните десетилетия. Само в село Панчарево сега живеят поне 5000 души, като половината са адресно регистрирани, а останалите са приходящи, които работят в София, обясни кметът. Другите села - Кокаляне, Бистрица, Железница също непрекъснато увеличават броя на жителите си като \"луксозни спални\" за софиянци, по думите на Гюров. \"Биологичните замърсители на езерото обогатяват водите с фосфати и нитрати. След разлагане на мъртвите организми във водата се освобождават йоните на фосфора, азота и др. При такъв вид замърсяване се наблюдава засилено развитие на планктон, което предизвива \"цъфтеж\" на водата. Увеличава се необходимостта от кислород във водоемите, който бързо се изчерпва от израслата водна флора. В някои случаи е възможно измиране на рибата, поради недостиг на кислород\", пише в писмо на зам.-министъра на земеделието д-р Лозана Василева в отговор на питане по проблема от администрацията на министър-председателя Бойко Борисов. То е от 18 юни и в него ясно се представя критичното състояние на езерото.      \"Особено неблагоприятна е ситуацията при стоящите води, каквито са в горната част на Панчаревското езеро. В мястото, където зауства река Витошка Бистрица, се наблюдава блатна растителност и водорасли. Междуведомствената работна група се обедини около мнението, че освен почистването на езерото Панчарево от наноси и водорасли, е необходимо да се приложи комплекс от мерки, за да се прекрати замърсяването на водите му от всякакъв род замърсители\", се казва още в отговора на зам.-министър Василева до Министерския съвет. Споменатата междуведомствена работна група е сформирана по спешност със заповед РД09-570/13.06.2019 г. на министъра на земеделието Десислава Танева. В нея участват представители на Областната управа на София град, на Басейнова дирекция \"Дунавски район\", на Районна инспекция по опазване на околната среда-София, на Главна дирекция \"Надзор на язовирните стени\" към Агенцията по метрология и технически надзор, на Столична дирекция \"Пожарна безопасност и защита на населението\", както и на \"Напоителни системи\" ЕАД към земеделското министерство. За състоянието на водите в езерото трябва да се грижи Басейнова дирекция \"Дунавски район\", която е със седалище в Плевен. От офиса им в София увериха \"Дневник\", че то редовно се проверява от техни екипи, но информация може да се получи само от централата в Плевен. От там обаче предпочетоха да не отговорят на отправения въпрос \"Какви решения са подходящи за подобряване на състоянието му?\" Езерото, всъщност е язовир, въведен в експлоатация през 1957 г., и е публична държавна собственост. На Министерството на земеделието, храните и горите е предоставено правото за управлението му. Поддържа се от \"Напоителни системи\" ЕАД, съгласно заповед на земеделския министър, тъй като се ползва за напояване, но оказва се и за промишлени води за нуждите на ТЕЦ София и на \"Софийска вода\". Езерото е и място за отдих, спортуване и забавление на софиянци. Но за последен път частично е почиствано през 1992 г. Оттогава е изоставено и като е изкуствен водоем то няма своя система за самопречистване и вече очевидно се заблатява. За да се изчисти от натрупаните тонове наноси, водорасли и замърсители, първо то трябва временно да се пресуши или поне да се понижи значително водата в него. Това обаче не можело да стане, \"поради необходимостта от непрекъснато осигуряване на условно чиста промишлена вода за ТЕЦ \"София\", (която е към \"Топлофикация София\"). Това е оправданието, което дава зам-министър Василева до Министерския съвет за критичното състояние, в което е изпаднало Панчаревското езеро. \"Дневник\" очаква отговор от \"Топлофикация София\" на отправеното питане дали ръководството на дружеството е уведомено за състоянието на езерото, от което черпи вода и кога е възможно, според технологичния процес на ТЕЦ-София, да бъде почистено то.  Дори и да бъде почистено, езерото отново ще се заблати, защото битовите отходни води от Панчарево няма да спрат, напомня кметът Гюров. \"Липсата на канализация на Панчарево ясно показва, че ние и в бъдеще ще имаме същия проблем, дори хипотетично през 2020 г. да изчистим езерото от наносите, дали след 10 години проблемът няма да е със същата сила и дори по-голям? Затова, ако не решим проблема с изграждането на битова канализация този проблем ще се появява отново и отново\", убеден е той. Парите, необходими за изграждането й, както и на пречиствателна станция, са десетки милиони лева. Отпускането на такава сума не може да стане бързо, а само след като бъде предвидена в бюджета за следваща финансова година. Зам.министърът на земеделието Василева също препоръчва да се предприемат мерки за спиране на постъпването на непречистени отпадни битови води. \"В противен случай ефектът от едно предстоящо почистване ще бъде бързо заличен\", предупреждава и тя. Засега земеделското министерство е предвидило 69 хил. лева само за изготвяне на проект \"за частично почистване на наносите, които възпрепятстват провеждането на гребни мероприятия. За реализацията му обаче трябва да се осигури финансиране от всички заинтересовани страни\", казва Василева.", "date": "2019.12.07", "title": "Панчаревското езеро се заблатява, спасение не се вижда"}
{"url": "https://www.dnevnik.bg/detski_dnevnik/2019/12/07/4001047_kniga_zapoznava_decata_s_istoriite_na_neveroiatnite/", "text": "С шейсет изключителни дами запознава най-малките читатели \"Аз съм жена чудо\" – новото издание от детската серия на издателство \"Ентусиаст\". Тези невероятни жени са прокарали пътечки във всички възможни сфери – от науката, математиката и политиката до изкуството, дизайна и литературата. Но освен да ги срещне с тези вдъхновяващи личности и техните истории, в края на всяка глава авторката Елън Бейли отправя към момичетата сред читателите си различни предизвикателства – рисувателни проекти, въпроси и игри, които да им помогнат да открият своето призвание и да последват мечтите си без страх. \"Запомни – не е нужно твоите постижения да са първи по рода си или световноизвестни, за да имат значение и смисъл\", казва д-р Маги Адерин-Покок, космически учен и кавалер на Ордена на Британската империя. \"Всяка от нас разполага със собствена светлинка и ако ги обединим, ще станем по-ярки и от слънцето.\" С \"Аз съм жена чудо\" децата ще научат историите на жени от цял свят, ще открият факти и детайли, за които не са знаели преди, и ще имат възможност да влязат в ролята на някои от невероятните жени, живели някога: Елизабет I, Фрида Кало, Амелия Еърхарт, Ане Франк, Дж. К. Роулинг, Мария Калас, Симон Вейл, Мария Кюри. Много от тях са били скрити зад кулисите или гледани с насмешка от колегите си и от историците. Това издание ги поставя под светлините на прожекторите и им отдава заслуженото признание. В края на книгата всяко момиче ще има възможност само да опише себе си и така да си отговори на въпросите: Какво ме прави уникална личност? Откъде идвам и накъде съм се запътила? Какво ми се иска да постигна? Защото \"от момента, в който станеш сутрин, ти си жена чудо.\"", "date": "2019.12.07", "title": "Книга запознава децата с историите на невероятните жени, които историята помни"}
{"url": "https://www.dnevnik.bg/bulgaria/2019/12/07/4002450_ima_veroiatnost_slavi_trifonov_da_napravi_partiia/", "text": "Отказът на съда да регистрира политическата партия на Слави Трифонов \"Няма такава държава\"  заради използване на цветовете на българското знаме в символа на партията  е политическа поръчка. Това каза днес в ефира на \"Дарик радио\" зам.-председателят на партията Тошко Йорданов. По негови думи доводите, изказани от председателя на съдебния състав Татяна Костадинова, \"граничат до лудост\". Йорданов изтъкна, че цветовете са използвани и от други партии като БСП и НФСБ. \"Поръчката е на управляващите – на цялото политическо статукво\", обясни той и изрази надежда, че Висшият касационен съд (ВКС) ще отхвърли съдебното решение. \"Това е закононарушение. Цялата ситуация е глупава\", обяви той. \"Ако ВКС направи същата дивотия, ще направим партия с нови цветове. Не могат да ни спрат\", каза още Йорданов.", "date": "2019.12.07", "title": "Има вероятност Слави Трифонов да направи партия, която да използва други цветове"}
{"url": "https://www.dnevnik.bg/sviat/2019/12/07/4002353_goliamata_stachka_vuv_franciia_produljava_biznesut_se/", "text": "Френските държавни железници предупредиха късно в петък, че според изявленията на транспортните синдикати движението на влаковете ще бъде почти парализирано поне до понеделник вечерта. В същото време търговци, ресторантьори и хотелиери започнаха да показват тревога, че ако масовият протест продължи още десетина дни, има сериозна опасност от провал на коледния сезон. \"През почивните дни очакваме прекъсване на графика, сходно на последните два дни, като на разположение ще бъдат 10-15 процента от влаковете. Предвид това, което чуваме, изглежда понеделник също ще е много труден ден\", каза Аньес Ожие, говорителка на SNCF. В четвъртък и петък профсъюзите блокираха движението на железопътния, автобусния и метро транспорта заради планираните от правителството пенсиони реформи. Засега близо 60% от французите одобряват стачката, но и се чуват притеснения да не би тя да продължи седмици наред, както е било в други години. \"Този сутрин имах само един клиент\", казва Карин Барб от магазин в центъра на Париж. \"Ако стачката продължи, никой няма да дойде, защото няма обществен транспорт.\" Франсоа Паломби, ръководител на Федерацията на дребните търговци, припомня, че тази година е била много трудна за бизнеса и търговците са понесли загуби, включително защото сегашната стачка бе предшествана от продължителен протест на т.нар. жълти жилетки. \"Някои трябваше да затворят магазините си, защото тази драматична ситуация може да продължи и дори да се влоши. Положението е много сериозно.\" Лоран Дюк, ръководител на френската хотелиерска федерация UMIH допълва, че хотелите в големите градове е трябвало да отменят резервации преди стачката. \"Това е бедствие за търговци и хотелиери. Щом туристите чуят за стачки, си казват \"Няма да ходим до Франция, в Париж ще е пълен хаос.\" По негови изчисления протестът може да струва на този сектор 10-15% от приходите през декември. В Лион, например, отменените резервации са достигнали 30%, посочва Дюк. Търговската федерация на независимите хотели (GNI) твърди, че в Париж резервациите им са с 30-40% надолу, а от ресторантите са изчезнали половината посетители. Супермаркетите казват, че мога да се справят - говорителка на \"Галери Лафайет\" твърди, че тази група от магазини работи \"и всичко е нормално\". От Casino, собственици и на веригата Monoprix, обясняват, че са се заредили достатъчно преди протестите. Но само през последните 3 месеца на миналата година Casino изгуби 50 милиона евро, след като \"жълтите жилетки\" блокираха достъпа до някои от магазините. Загубите за същото тримесечие на веригата за електроуреди Darty бе 45 милиона евро, а за хипермаркетите Auchan - 140 млн. евро.", "date": "2019.12.07", "title": "Бизнесът във Франция се притесни, че стачката ще провали празниците"}
{"url": "https://www.dnevnik.bg/sport/2019/12/07/4002452_vseki_britanec_da_jivee_do_futbolno_igrishte_planut_na/", "text": "По-малко от седмица преди  парламентарните избори във Великобритания  Борис Джонсън обърна поглед към футбола и включи кандидатурата на страната за световното първенство в своите обещания. Той обяви, че ще \"вложи сърцето и душата си\" в стремежа Великобритания да бъде домакин на световно първенство за пръв път от 1966 г. \"Ако през следващата седмица бъда избран с мнозинство ще дам всичко от себе си и ще вложа своето сърце и душа в кандидатурата Великобритания и Ирландия да приемат световното по футбол през 2030 г. Искам този турнир да бъде много повече от само футбол, искам да промени животите на хората и да остави наследство за цялата страна, както беше с олимпийските игри през 2012 г.\", каза Джонсън, който беше кмет на Лондон по време на игрите преди седем години. От Консервативната партия обявиха, че планират да инвестират 550 милиона паунда допълнително в изграждане на футболни терени в цялата страна. Това ще увеличи сегашните средства четири пъти. По думите на консерваторите през следващото десетилетие сумата ще достигна 730 млн. паунда, след като в момента е 180. \"Всичко това е част от план на стойност 2 млрд. паунда, който трябва да осигури всяко британско семейство да живее средно на около 15 минути от футболно игрище\", добавиха консерваторите. Обещанията идват дни, след като изпълнителният директор на Футболната асоциация на Англия (ФА) Марк Бълингам обяви, че едва един на всеки три терена в Обединеното кралство отговаря на стандартите, а всяка година близо 150 хиляди игрища не могат да бъдат поддържани заради липса на средства. По  съвместна кандидатура на Великобритания и Ирландия  за световното през 2030 г. се работи от повече от година. Първоначално Англия изрази готовност да приеме шампионата, след което в кандидатурата се включиха Уелс, Шотландия и Северна Ирландия, а от септември 2018-а и Ирландия.", "date": "2019.12.07", "title": "Всеки британец да живее до футболно игрище: планът на Борис Джонсън за световното през 2030 г."}
{"url": "https://www.dnevnik.bg/analizi/2019/12/07/4002460_niama_kak_da_ima_specialen_prokuror_nepodchinen_na/", "text": "                         Кой ще пази пазача? При сегашния чл. 126, ал. 2 от конституцията няма как да има специален прокурор, който да разследва главния прокурор и да не му е подчинен. Всички прокурори в България са подчинени на главния. Всички до един – редови, ръководители, обикновени, специални и каквито още се сетите. Всички. В случая всички са подчинени на милиционера. А за него е ясно, че няма необходимост да е подчинен на закона и на морала. Това е реалността. За да нямаме прокурор бухалка, трябва промяна на конституцията. Промяна, извършена не от гешевци, цацаровци, кояджиковци, данаилкириловци, пеевци, борисовци и сие. Кой да извърши промяната ли? Не се подценявайте. Вгледайте се в себе си и около себе си. Не всички са маскари. Време е да изберем хора, които ще променят правилата и ще разследват Борисов, Цацаров, Гешев, Доган, Пеевски и компания. Може пък да се окажат невинни. Тези 11 от прокурорската колегия на ВСС, които предложиха, а след това и избраха Иван Гешев за главен прокурор, ще изберат прокурор, който да го разследва. Йерархически подчинените на Гешев, за които той може да активира държани на трупчета разследвания, ще го контролират. Отделно това би било в противоречие с чл. 126, ал. 2 от Конституцията, съгласно която норма всички прокурори в държавата са подчинени на главния прокурор. Това противоконституционно и абсолютно неефективно предложение ни сервира Бойко Борисов и компания. Отдавна е ясно, че тези хора нямат мяра и са готови да направят всичко, за да не бъдат разследвани за безобразията, които правят от десетилетия. Нима обаче ние сме загубили здравия си разум и себеуважение? Време е да им покажем, че не е така.", "date": "2019.12.07", "title": "Няма как да има специален прокурор, неподчинен на главния"}
{"url": "https://www.dnevnik.bg/bulgaria/2019/12/07/4002457_neno_dimov_otgovornostta_za_krizata_s_vodata_v_pernik/", "text": "Отговорността за кризата с водата в Перник е на управлението на ВиК дружеството. Това каза днес в ефира на \"Дарик радио\" министърът на околната среда и водите Нено Димов. По негови думи информацията, която получава министерството, идва от ВиК, а притокът на вода тази година е по-малък от миналата. \"Факт е, че има и подаване на вода към Радомир, което от 2003 г. досега е разрешавано само в извънредни ситуации, а такива ситуации през последните две години не сме уведомявани да има. Тоестq това не е било разрешено\", добави той, подчертавайки отново, че и това е работа на ВиК. Димов изтъкна, че \"Студена\" е единственият язовир в страната, на който екологичният отток се осигурява едва след като се осигури питейно-битовата вода. Като най-голям проблем обаче Димов посочи загубите на вода, които са около 75%. Затова и според него първостепенно внимание трябва да се отдели на ремонтирането на водопреносната система. \"В момента в Европа се водят дебати за максимално допустими загуби от 23%\", каза той и посочи, че ако загубите се ограничат до 30%, това ще разреши голяма част от наличните проблеми. По негови думи цената на водата трябва да е \"обществено и социално поносима\", но тъй като сега потребителите плащат и загубите по водопреносната мрежа, дори и при едно увеличение нещата биха се изравнили. От 18 ноември в Перник вода има по пет часа сутрин и пет вечер. Като причина първоначално беше сочена сушата, но се оказа, че факторите са няколко, сред които и лошо управление на ресурсите и инфраструктурата. На 4 декември  правителството освободи областния управител на града Ирена Соколова  заради водната криза. Повече по темата вижте  тук. ", "date": "2019.12.07", "title": "Нено Димов: Отговорността за кризата с водата в Перник е на ВиК дружеството"}
{"url": "https://www.dnevnik.bg/sport/2019/12/07/4002462_borisov_stadion_hristo_botev_shte_bude_postroen/", "text": "\"Аз моя ангажимент ще го изпълня, каквото съм казал, ще стане. Стадион \"Христо Ботев\" ще бъде построен, защото съм обещал\". Това каза премиерът Бойко Борисов по повод  обещанието си от края на август  \"Ботев\" (Пловдив) да има нов стадион. Това се случи преди началото на предизборната кампания, но след местните избори  строежът беше замразен .  \"Ще осигурим парите, но при едно условие - стадионът да е общински. Вече сме обсъдили това с кмета Здравко Димитров. За да се случи всичко, сегашната концесия трябва да бъде прекратена. Видя се, че собственикът на \"Ботев\" не можа да построи стадиона. Така е с бизнеса - ако хвърли 20 или 30 милиона, първи смята как ще си ги върне. Ясно е, че при сегашния интерес към футбола, това не може да стане от билетите\", каза Борисов в интервю за \"Марица\". Премиерът уточни, че трябва да се намери законово решение сегашната концесия да бъде прекратена и да не се влиза в съдебни дела, а след това Общинският съвет да вземе решение за строителств и да поиска помощ от държавата. \"Ще осигурим парите, а общината ще построи стадиона. После може да го отдаде на футболния клуб под наем. Това е единственият начин стадионът да стане с държавна помощ\". \"А за реакциите - сигурен съм, че ще има хейт, но дано е по-малък. Аз лично смятам, че Пловдив има по-голяма нужда от нов мост над Марица и Околовръстно шосе, защото градът се разраства и се задъхва. Но съм такъв - когато съм обещал нещо, го правя\", каза още премиерът. В същия момент в Пловдив се проведе  втори протест в рамките на месец  от феновете на \"Ботев\". Само няколко дни по-рано собственикът на клуба  Георги Самуилов заплаши  \"да преосмисли действията си\", след като запалянковците изразиха недоволството си. ", "date": "2019.12.07", "title": "Борисов: Стадион \"Христо Ботев\" ще бъде построен, защото обещах, но под условие"}
{"url": "https://www.dnevnik.bg/bulgaria/2019/12/07/4002429_citat_na_denia_beshe_mi_muchno_za_ribite_kato_gi/", "text": "                         Това обяви премиерът Бойко Борисов в края на извънредното правителствено заседание тази сутрин. То бе свикано, за да се приемат промени в Наказателно-процесуалния кодекс след като вчера Комитетът на министрите към Съвета на Европа и Венецианската комисия разкритикуваха остро проектозакона на министъра на правосъдието Данаил Кирилов по един от най-съществените проблеми на българската съдебна система – безконтролността и безнаказаността на главния прокурор и намесата му в кадровата дейност на съда. Повече по темата  тук . ", "date": "2019.12.07", "title": "Цитат на деня: Беше ми мъчно за рибите, като ги гледах по телевизията как едвам дишат"}
{"url": "https://www.dnevnik.bg/sviat/2019/12/07/4002465_vurhovniiat_sud_na_sasht_blokira_planovete_za/", "text": "Върховният съд на САЩ блокира плановете за връщане на смъртното наказание на федерално равнище, предаде ДПА. Съдът отхвърли спешно искане от правителството да се допусне възобновяване на екзекуциите след пауза от 16 години. Това спира изпълнението на смъртните присъди на четирима души, планирано през следващите седмици. Това решение на Върховния съд обаче е временно, а през следващите два месеца Върховният съд ще разгледа въпроса по същество, отбелязва Франс прес, цитирана от БТА. Президентът Доналд Тръмп е ярък поддръжник на смъртното наказание. Всеки американски щат решава поотделно дали да налага смъртни присъди. Федералната система е отделна от тези на 50-те щати. Последната федерална екзекуция в САЩ е извършена през 2003 г. През последните 45 години само трима души са екзекутирани на федерално ниво в САЩ, в това число Тимъти Маквей, който извърши атентата в Оклахома сити през 1995 г., убивайки 168 души. Той беше екзекутиран през 2001 г. Само няколко щата, най-вече в консервативния Юг, все още прилагат смъртното наказание. От 25-те екзекуции през 2018 г. 13 са извършени в Тексас. Повечето престъпления се гледат от съд на щатско ниво, но федералните съдилища могат да бъдат сезирани за тежки престъпления като атентати или престъпления на расистка основа или за престъпления, извършени във военни бази или индиански резервати. Според допитванията подкрепата за смъртното наказание сред американците намалява. Сега 54 процента от американците са съгласни да има смъртно наказание за убийци, а в началото на 80-те години те бяха 80 процента, отбелязва АФП.", "date": "2019.12.07", "title": "Върховният съд на САЩ блокира плановете за връщане на смъртното наказание"}
{"url": "https://www.dnevnik.bg/biznes/2019/12/07/4002467_angelkova_zakonut_za_turizma_i_sega_e_zaduljitelen_za/", "text": "И според Закона за туризма, приет през 2013 г., всички, които дават подслон на туристи, трябва да бъдат категоризирани и регистрирани. Това обяви ресорният министър Николина Ангелкова в ефира на Дарик радио в разговор по въведената регистрация за предлаганите онлайн имоти в платформи като Airbnb и Booking. Това стана през текстове в Закона за бюджета за 2020 г., одобрени тази седмица. Повече четете  тук . Те са длъжни да спазват закона като всеки, допълни Ангелкова, която не е сред инициаторите на промените, но изрази подкрепа за новите текстове, чиито мотив е изсветляване на този бизнес. На въпрос не е ли било по-лесно България да има договор с тези глобални платформи, за да получава информация за регистрираните там апартаменти, министърът обясни, че са водени такива разговори с някои от тях, но те са им обяснили, че регистриращите се в платформите имат ангажимент да спазват местното законодателство. Ангелкова обяви и че заради приетите нови поправки, с които до три месеца трябва да се съобрази наредбата за категоризация, се отлага разглеждането на промените в нея, подготвени вече от Министерството на туризма, с което не бяха консултирани новите текстове. Подготвените промени са били свързани с облекчаване на административната тежест в процеса на категоризация, обясни Ангелкова. Тя обяви и че работна група към министерството е започнала да разглежда текстовете в ресорния закон за застраховката \"Професионална отговорност\" на туроператорите и туристическите агенции. Според министъра има проблем с това, че 1154 регистрирани агенции и оператори от общо 3140 са с минимална застраховка, покриваща рискове за 25 хил., а едва 18 имали такава за 1.8 млн. лв. Преди седмица обаче от Асоциацията на българските туроператори и туристически агенции (АБТТА) обявиха, че няма проблем с това, тъй като компаниите с ниски застраховки са приемащи, а не изпращащи туристи и дори нямат нужда от тези застраховки. Повече по темата вижте  тук . Министърът обаче настоява на мнението и днес обяви, че \"кучето е заровено\" в декларираните обороти от туристическите фирми, на базата на които се определя размерът на застраховката. Сега те декларират тези, които са свързани директно с продавания пакет, но не и тези от продадени пакети през друг оператор, което се отразява на покритието на застраховката. Обяви, че преди години всички в бранша \"скочили\" срещу създаването на гаранционен фонд, който да поема плащания при фалити, но сега отново започнали да дават подобни предложения след случая с \"Томас Кук\",. Допълни, че ако браншът иска, то ще се обсъди създаването на фонда. Ангелкова потвърди намерението на ведомството й да рекламира туризма в България с помощта на пишещи по темата блогъри и влогъри, както и чрез инфлуенсъри. Вече била проведена и среща с такива хора, на която те изразили подкрепа. Това е световна тенденция и за мен е важно да видим какви резултати ще даде и при нас. Предполагам, че това ще бъде неразделна част от програмата за национална туристическа реклама, посочи министърът.", "date": "2019.12.07", "title": "Ангелкова: Законът за туризма и сега е задължителен за имотите в Airbnb"}
{"url": "https://www.dnevnik.bg/bulgaria/2019/12/07/4002325_ministerstvoto_na_otbranata_podgotvia_za_prodajba_imot/", "text": "Някогашното военно поделение в местността Акротирия в южната част на Несебър вече е частна държавна собственост и най-вероятно още в близките седмици до края на годината ще бъде организиран търг за продажбата му. Това стана с решение от последното заседание на Министерския съвет миналата сряда. Имотът обхваща един от трите полуострова в най-красивите части на Южното Черноморие, които Министерството на отбраната включи в  списък с общо 100 военни имота с отпаднало предназначение.  Сред останалите са и няколко терена на метри от морето, предвидени за застрояване. Бившото артилерийско поделение в Несебър е било част от някогашната система за брегова охрана. Имотът представлява незастроен терен от 31.3 дка с недефиниран начин на трайно ползване. Той се намира в местността Акротирия във все още слабо застроената южна част на града и на пръв поглед изглежда особено привлекателен, тъй като е заобиколен от пясъчни и скалисти плажове. Почти на цялата му територия обаче са разположени високи пясъчни дюни, което би трябвало да е непреодолима спънка за реализацията на строителни проекти. \"Остров\" в територията на военния имот е реституиран парцел от 2200 кв. м. с няколко масивни складови помещения. Освен тях обаче на територията на полуострова не е имало други постройки, което означава, че за бъдещи строителни дейности там ще са необходими разрешения, издадени от Общинската администрация в Несебър. Но неин служител, пожелал анонимност, каза за \"Дневник\", че това е невъзможно именно заради т.нар. \"бели\" дюни, които се намират в терена. Сателитни снимки показват, че на няколко места в периферията на имота има бетонни постаменти, върху, които някога са били монтирани оръдия с голям калибър. Според строителните експерти в Община Несебър обаче те няма как да бъдат използвани като оправдание за бъдещи строителни работи, тъй като не са отразени в кадастралните карти. Останалите два полуостров, включен от Министерството на отбраната в списъка със 100 имота, които трябва да бъдат продадени, са край Поморие и Черноморец. Първият от тях обхваща местността Кротирия западно от Стария град в Поморие. Имотът представлява урбанизирана територия с неустановен начин на трайно ползване. Върху него има изоставени казарми на терен от над 56 дка с 21 постройки. В северната си част теренът на полуострова граничи с няколко вече изградени ваканционни комплекса и хотели. Третият полуостров, собственост на военното министерство в Черноморец е също някогашно военно поделение, разположено върху 173 дка. Близо половината от имота се намира върху кръглия полуостров Червенка. Проблем за евентуалния купувач на този имот обаче са 20 изоставени казармени постройки, частни имоти в центъра на полуострова, както и археологически разкопки на късноантичната крепостна стена в североизточната и западна част на полуострова върху площ от близо 63 дка. Пак според източниците на \"Дневник\" в местната администрация на Несебър, решението на Министерския съвет от миналата сряда, с което статутът на имота в местността Акротирия беше сменен от публична в частна държавна собственост въпреки наличието на пясъчни дюни в него, е прибързано и не добре обмислено и по още една причина. Имотите публична държавна държавна собственост са освободени от данъци. Те обаче стават дължими към съответната общинска администрация от момента, в който статутът им бъде сменен в частен. По тази причина, ведомството на Красимир Каракачанов вече години наред плаща данъци за имоти с променен статут, които по една или друга причина не успява да продаде. На заседанието си в сряда Министерският съвет обяви за частна държавна собственост, с предоставени права за управление на Министерство на отбраната, общо шест имота. Те трудно биха привлекли инвеститорски интерес, тъй като освен този в Несебър Несебър, останалите четири се намират в Ихтиман, Исперих и Елин Пелин и Шумен.", "date": "2019.12.07", "title": "Министерството на отбраната подготвя продажба на имот с пясъчни дюни край Несебър"}
{"url": "https://www.dnevnik.bg/bulgaria/2019/12/07/4002270_kogato_gaidata_zasviri_v_parijkoto_metro_-_istoriiata/", "text": "Гайдата е подарък от небето\", казва Петър Бонев. От 30 години той свири по улиците на България и Европа. Една от любимите му \"сцени\" е парижкото метро, а най-благодарната публика, според него, са германците. Видео: ", "date": "2019.12.07", "title": ""}
{"url": "https://www.dnevnik.bg/bulgaria/2019/12/07/4002474_mnojestvo_katastrofi_zatrudniha_dvijenieto_po/", "text": "Множество катастрофи затрудниха движението тази сутрин на различни места заради заледяване след паднал дъжд. За 11 области бе обявен жълт код за поледици. Инцидентите до момента са около 50 като най-радостната новина, че нямаме сериозно пострадали, няма загинали хора при тези инциденти, обяви на брифинг инспектор Лъчезар Близнаков от \"Пътна полиция\", цитиран от Агенция \"Фокус\". \"През нощта падна леден дъжд, вследствие на който станаха доста неприятни инциденти. Наблюдавахме повече инциденти в Западна България\", посочи той. \"На \"Тракия\" движението беше изключително затруднено. Но успяхме да създадем организация, така че да не се случат повече такива инциденти. Бяха спрени тежките товарни автомобили на Пазарджик, Пловдив, с което бяха ангажирани много служители. Но се справихме със ситуацията. Движението се възстановява поетапно\", обясни инспекторът. Той допълни, че може би най-натоварено е около София. \"На Благоевград имахме случай, на АМ \"Струма\" два отделни инциденти с обърнати тежки камиони. Там също няма пострадали тежко. Но неприятното в тези ситуации е, че е нужно много време да се извади тази техника, спират се пътищата, което създава трудности за останалите участници\", каза Близнаков. Инспекторът подчерта, че навсякъде са увеличени екипите на полицията.  Сигнали за няколко верижни катастрофи на автомагистрала \"Тракия\" в района на Вакарел в посока София са подадени малко след 6:00 часа тази сутрин, съобщиха от пресцентъра на МВР. По първоначални данни са се ударили няколко автомобила. Пострадали са двама, които са откарани за преглед в болнично заведение. Катастрофа имаше и на \"Цариградско шосе\", където малко след 09:00 часа е станал пътен инцидент. Няма пострадали, нанесените щети са само материални. По магистрала \"Струма\" също беше ограничено движението, поради катастрофа посока Кулата в района на Долна Диканя. Шофьорите изчакваха на място. Временно беше ограничено и движението по пътя Нови Искър - Елисейна за превозни средства над 12 т поради обработване на пътната настилка срещу заледяване. От Столична община съобщиха, че се извършват обработки срещу заледяване на трасетата на градския транспорт, стръмни и опасни участъци от уличната мрежа във всички 24 райони на София. \"Пътна полиция\" апелира водачите да шофират особено внимателно и да се съобразяват с пътната обстановка.", "date": "2019.12.07", "title": "Множество катастрофи затрудниха движението по пътищата тази сутрин"}
{"url": "https://www.dnevnik.bg/photos/2019/12/07/4001857_fotogaleriia_vodopadut_viktoriia_pochti_presuhna/", "text": "Най-тежката суша от 100 години насам превърна величествения водопад Виктория в сухи скали, по които тук-там се стича вода.", "date": "2019.12.07", "title": "Фотогалерия: Водопадът Виктория почти пресъхна"}
{"url": "https://www.dnevnik.bg/analizi/2019/12/07/4002472_chovek_ot_prokuraturata_niama_kak_nezavisimo_da/", "text": "                         Това, което Венецианската комисия е казала и присъства в мотивите на ЕСПЧ, е изискването този, който разследва сигнал за извършено престъпление от главния прокурор, да бъде независим. Затова беше намерено и първоначалното нарушение – поради йерархичния характер на българската прокуратура. За нито един от служителите в прокуратурата не може да се приеме, че е независим. Ако изборът на този прокурор остане измежду работещите в прокуратурата прокурори, това няма как да реши проблема. Притеснителен елемент беше въвеждането на процедура, която касае и председателите на върховните съдилища. Тази процедура създаваше проблеми от гледна точка на независимост на съда, защото даваше възможност за освобождаване на председателите им на базата на критерии и процедура, които не бяха безпроблемни. Това е ключов въпрос за гарантирането на върховенство на закона. Отпадането на този елемент от предложение на правителството е добро развитие. И Люксембургският съд, и Страсбургският съд в свои решения ясно са описали, че спазването на основните принципи – за това, че изборът на съдилищата ще бъде на база единствено и само на професионални и морални качества, не на поемането на политически ангажименти, и гаранцията за това, че техният мандат няма да бъде прекъснат, че те няма да бъдат освободени преждевременно без ясни критерии, свързани с тяхното поведение, са основни гаранции за независимостта на съда. Без тази независимост на съда не е възможно да се гарантира върховенство на закона.", "date": "2019.12.07", "title": "Човек от прокуратурата няма как независимо да разследва главния прокурор"}
{"url": "https://www.dnevnik.bg/bulgaria/2019/12/07/4002283_ochakva_se_narastvane_v_turseneto_na_specialisti_po/", "text": "Над 60% от работодателите, които наемат ИТ специалисти и специалисти по компютърна техника, очакват нарастване в търсенето на кадри. Това показват данните от новото издание на  рейтинговата система на висшите училища в България , която сравнява 51 държавни и частни висши училища, които обучават над 200 хил. студенти по стотици специалности, разпределени в 52 професионални направления. Работодателите очакват още да нарасне броят на търсените специалисти по електроника и автоматика, растениевъдство, както и по музикално и танцово изкуство. Графиката показва дял на работодателите, изразили очакване, че през следващите 5 години нуждата им от кадри, завършили съответното професионално направление ще се увеличи. Делът е пресметнат само от работодателите, заявили в социологическо проучване, че наемат кадри от професионалното направление.", "date": "2019.12.07", "title": "Графика: Какви специалисти се очаква да се търсят"}
{"url": "https://www.dnevnik.bg/bulgaria/2019/12/07/4002483_nezavisimiiat_prokuror_koito_shte_razsledva_glavniia/", "text": "След като вчера Венецианската комисия и Комитетът на министрите към Съвета на Европа  излязоха с остри и критични становища  за предлаганите  още през юни промени  от министъра на правосъдието Данаил Кирилов, по-известни като закона за \"тримата големи\", правителството се събра извънредно на заседание и предложи нови промени. От предложените текстове се вижда, че на практика управляващите не предлагат работещо решение и са прочели препоръките избирателно. Становището на Венецианската комисия не е задължително, но това на Съвета на Европа - да и правителството има срок до юни 2020 г. да го изпълни. Ако не успее да създаде фигурата на независим орган за разследване на главния със закон, то препоръката е да се направи промяна в Конституцията. Предложените днес нови промени предвиждат \"независимият\" прокурор, който ще е единственият с правомощия да разследва за престъпления от общ характер главния прокурор и неговите заместници, ще е с мандат от 7 години и ще се избира и отстранява по предложение на поне трима членове на прокурорската колегия на Висшия съдебен съвет (ВСС) и с гласовете на не по-малко от 8 членове на колегията. За целта се създава звеното Инспекторат към Върховната касационна прокуратура (която е на пряко подчинение на главния прокурор), а новият обвинител ще завежда отдела. Той ще има правомощия да води разследването срещу главния прокурор и неговите заместници, а освен това ще може да възлага отделни действия по разследването и на други прокурори и следователи от Националната следствена служба. Според правителството по този начин се гарантира, че разследването ще бъде провеждано от прокурори и следователи със значителен опит, чиято длъжност съответства на обществената значимост на производството. Същевременно се гарантира, че независимостта на прокуратурата като част от съдебната власт няма да бъде засегната чрез провеждане на разследването от страна на органи на изпълнителната власт, пише в мотивите към предлаганите промени. В същото време от предложените текстове се вижда, че новата фигура ще е подчинена на главния прокурор, когото трябва да разследва. Промените бяха приети на извънредно заседание  на Министерския съвет днес като допълнения на Наказателно-процесуалния кодекс (пълния текст четете  ). Те ще бъдат подложени на обсъждане и гласуване в пленарна зала, а към тях са приложени и мотиви. Настоящият законопроект е в отговор на критиките към предложенията на Кирилов за въвеждане на механизъм за разследване и предсрочно освобождаване на \"тримата големи\" в съдебната власт – главния прокурор и председателите на Върховния касационен и Върховния административен съд. Новият законопроект е и продължение на многократно заявеното от премиера Бойко Борисов, че правителството ще изпълни изцяло препоръките на Венецианската комисия. Из мотивите: Ще отговорим на обществените очаквания В мотивите към предложенията за промени в НПК се посочва, че \"целта на законопроекта е изпълнение на препоръките на Механизма за сътрудничество и проверка на Европейския съюз посредством въвеждането на ефективен и съобразен с действаща конституционна уредба модел, гарантиращ разследванията срещу главния прокурор и неговите заместници\". Според вносителите с тези поправки се \"създават законови гаранции в случаите, когато може да бъде ангажирана наказателната отговорност на главния прокурор или неговите заместници, главният прокурор да не може да осъществява надзор за законност по тези преписки и дела\". Обяснява се също така, че предлаганият проект е \"в изпълнение на препоръка на Службата за подкрепа на структурните реформи към Европейската комисия във връзка с реформата на прокуратурата и взаимодействието й с другите институции, включително механизъм за отчитане на постигнатия напредък пред широката общественост\". \"С приемането на предложения законопроект ще се отговори на обществените очаквания за гарантиране на ефективното и безпристрастно провеждане на разследванията срещу главния прокурор и неговите заместници, съобразен с действаща конституционна уредба\", пише в заключението на мотивите към промените в НПК. Правителството прочело през ред препоръките Препоръките на Венецианската комисия и Комитета на министрите към Съвета на Европа обаче изглеждат като прочетени от правителството през ред. То се е съобразило изцяло с настоятелните препоръки механизмът да не се простира върху \"тримата големи\", а само по отношение на главния прокурор. И Венецианската комисия, и Съветът на Европа подчертават, че трябва да отпадне механизмът за двамата върховни магистрати. Това изискване е спазено. Една от възможностите, които предлага Венецианската комисия действително е да се създаде фигурата на \"независим прокурор\". С предложените нови промени в НПК обаче се създава ново звено Инспекторат към Върховната касационна прокуратура (подчинена и под ръководството на главния прокурор). Освен това идеята на управляващите, залегнала в проекта, е \"независимият прокурор\" да бъде предлаган за поста и освобождаван от него по предложение на поне трима членове на прокурорската колегия на ВСС с гласовете на поне 8 от тях. Прокурорската колегия на ВСС се състои от общо 11 членове – един от тях е главният прокурор. Четирима са излъчени от прокурорските среди, петима са във ВСС от парламентарната квота (излъчени от различни политически партии) и един е представител на следователите (следствието също е на пряко подчинение на главния прокурор). Под сериозен въпрос е дали изобщо ще се гарантира независимостта на новия \"независим\" прокурор, ако бъде избиран от прокурорската колегия на ВСС. Нещо повече – Венецианската комисия изрично отбеляза в становището си още през 2017 г. влиянието, което главният прокурор има както над членовете на прокурорската колегия, така и към редовите прокурори и следователи (на които според новия закон могат да се възлагат действия по разследването). Практиката показва, че прокурорската колегия обикновено е единодушна, особено по важни въпроси и назначения. Подобен бе последния пример с единодушното номиниране и пълната подкрепа от прокурорската колегия за номинацията на Иван Гешев за наследник на Цацаров. В предложенията за промени липсва яснота по въпроса дали \"независимият прокурор\" ще има заместници, как ще бъдат определяни те и дали ще има контрол над редовите прокурори. С предложението на новите промени не се отговаря и на очакването на Венецианската комисия – постановленията за отказ от разследване да минават през съдебен контрол. Предложеният 7-годишен мандат за \"независимия\" прокурор гарантира относителна независимост, но и превръща поста в изключително апетитен и заради властта и правомощията. Становищата на Венецианската комисия не са задължителни за изпълнение, но са препоръчителни. За разлика от тях обаче резолюцията на Комитета на министрите на Съвета на Европа е задължителна и има срок за изпълнение - юни 2020 г. Съветът на Европа обяви, че призовава властите да въведат сериозни гаранции за институционалната, йерархичната и практическата независимост на всички органи, които контролират или провеждат разследване спрямо главния прокурор във всички ситуации (с изключение на спешни действия по разследването) и на всички етапи на производството, включително предварителните проверки. Призова също така правителството да изготви незабавно нови законодателни предложения, гарантиращи независимостта и ефективността на разследването спрямо главния прокурор или, в случай че се установят непреодолими конституционни пречки, да предложат необходимите изменения в Конституцията. Премиерът Бойко Борисов преди дни  увери, че всички препоръки  на Венецианската комисия ще бъдат изпълнени. В интервюто си по Би Ти Ви в сряда обаче той обяви съвсем  друг вариант , който уж му бил препоръчан в черновата на Венецианската комисия. Той се възползва от факта, че никой още не е виждал черновата, и изрази готовност  промените да се приемат набързо  – \"още в събота\", от Министерския съвет.", "date": "2019.12.07", "title": "\"Независимият\" прокурор, който ще разследва главния, ще е негов подчинен със 7 г. мандат"}
{"url": "https://www.dnevnik.bg/sviat/2019/12/07/4002475_pekin_kitai_nikoga_ne_e_iskal_i_nikoga_niama_da_poiska/", "text": "След  статията  на американския държавен секретар Майк Помпео за европейското издание на \"Политико\" г-жа Хуа Чунин, говорител на Министерството на външните работи на Китайската народна република, коментира темата в редовните пресконференции на министерството на 3 и 5 декември 2019 г. Предлагаме ви отговорите: Пресконференция на 3 декември 2019г. - В романа \"Новогодишна жертва\", написан от известния китайски писател Лю Сюн, има героиня, известна като Съпруга на Сианлин, която не спира да разказва една и съща история отново и отново. Г-н Помпео се държи точно като нея. Но, за разлика от нейния безобиден монолог, г-н Помпео не спира да повтаря отровни лъжи. Той написа, че Huawei \"предполагаемо е откраднал интелектуална собственост\" от страни, включително Германия, Израел и Обединеното кралство. Ние неведнъж сме питали относно това, но САЩ отбягва този въпрос, тъй като те нямат отговор. Засега нито една държава, компания или физическо лице не може да представи категорични доказателства, които да потвърдят, че Huawei представлява заплаха за сигурността. Напротив, вестник Der Tagesspiegel през май заяви, че след години на проверки, правителството на Обединеното кралство, Федералната служба на Германия за информационна сигурност и Европейската комисия не успяха да намерят никакви \"задни вратички\" в Huawei. Сега, ако погледнем към САЩ, открит факт е, че Патриотическият закон, приет след терористичната атака на 11 септември, изисква кибер компаниите редовно да предоставят информация за потребителите. Дефекти в сигурността, обаче, са открити в оборудването на американската компания Cisco, с много разкрити случаи на \"задни вратички\". Още през 2014 г. Apple призна в изявление, че може да има достъп до личните данни на потребителите като текстови съобщения, контакти и снимки чрез \"задна вратичка\" на iPhone. През 2018 г. беше разкрита \"задна вратичка\" на Facebook. Според разкритията на PRISM, пред американските разузнавателни агенции гражданите на САЩ нямат никаква поверителност на личния живот: от техните телефонни разговори, кореспонденция, файлове до гласови данни. Програмата за дългосрочно наблюдение обхвана и телефонни обаждания на лидери на 35 чуждестранни държави, включително най-близките съюзници на САЩ. Германският министър на икономиката също говори за това преди няколко дни. Според репортажи, достъпни до обществеността, именно американски компании като Cisco и Apple са тези, които са помагали за изпълнението на програмата. Помпео твърди, че китайският национален закон за разузнаване пояснява, че Китайската комунистическа партия може да принуди всеки доставчик на 5G със седалище в Китай тайно да предаде данни. Чудя се, дали той е в състояние да намери тази разпоредба? Можете да го потърсите онлайн. Този закон предвижда, че \"една организация или гражданин трябва да подкрепя, подпомага и съдейства на работата на националното разузнаване в съответствие със закона и да пази всяка поверителна информация на националното разузнаване, за която знае\". Но също така предвижда, че \"работата на националното разузнаване се провежда в съответствие със закона, зачита и защитава правата на човека и законните права и интереси на хора и организации\". Китай никога не е искал и никога няма да поиска от никоя компания или физическо лице да нарушава местните закони и да внедри \"задни вратички\", за да събира за китайското правителство данни, информация или сведения, съхранявани в чужди държави, или да предоставя такава информация. Многократно сме го заявявали. Въпреки това, някои хора просто се преструват на заспали и не искат да чуят. Не можем да направим нищо. Може би, все още си спомняте, че г-н Помпео каза в публична реч през април \"ние излъгахме, ние измамихме, ние откраднахме\" и това е \"славата на американския експеримент\". Като хора с благоприлични ценности, какво можем да кажем на някой, който се гордее с лъжата, измамата и кражбата, вместо да се срамува? Диалог е невъзможен. Моят отговор на това е само една дума:  .      Пресконференция на 5 декември 2019 г. - САЩ продължават да говорят за сигурността от доста дълго време. Но се питам, какъв е стандартът на сигурност? Кой решава и преценява това? Как можем да се доверим на някой, който едновременно е и състезател, и рефер и в същото време едно след друго прави лоши отсъждания? Това не е честна игра. Така нареченият \"капан за сигурност\", приготвен от САЩ, звучи много сериозно, но всъщност не е нищо друго, освен абсурд. Ако логиката на САЩ гласи, че \"всичко, направено в Китай, е опасно\", тогава американците не трябва ли да спрат да носят обувки и дрехи, произведени в Китай, защото и те също могат да представляват заплаха за сигурността? Неотдавна бившият изпълнителен директор на \"Майкрософт\" Бил Гейтс, на открито събитие, направи интересна аналогия, за да покаже абсурдната логика зад убеждението, че всичко от Китай е лошо. Той каза, че Китай е купил самолет на \"Боинг\". Но, заедно с това има и голямо количество американски софтуер. Ако следваме логиката на САЩ, тогава не би ли трябвало правителството на Китай да внимава с американските директиви за спиране на двигателите? Ако това беше вярно, тогава кой би се осмелил да купи самолети, автомобили или други електронни продукти, произведени в САЩ? Направих обстойно изявление онзи ден по този въпрос. След години на прегледи британското правителство, Федералната служба на Германия за информационна сигурност и Европейската комисия не успяха да открият никаква очевидна \"задна вратичка\" в Huawei. Въпреки това, дефекти в сигурността са забелязани в няколко известни американски компании, включително Cisco и Apple, с много разкрити случаи на \"задни вратички\". Прословутата програма PRISM показа, че дори лидерите и гражданите на съюзниците на САЩ нямат поверителност на личния живот пред мощната й глобална система за наблюдение и подслушване. Huawei заяви готовността си да подпише споразумение срещу \"задни вратички\" и да приеме тестване и надзор от трета страна. Могат ли САЩ да дадат същия залог? Надяваме се и вярваме, че съответните държави ще направят независима преценка въз основа на своите дългосрочни интереси и ще се придържат към принципа на справедливост, правда и недискриминация. Сигурна съм, че са достатъчно мъдри, за да избегнат \"капана за сигурност\", приготвен от САЩ. Преводът е предоставен от посолството на Китайската народна република в София. Заглавието е на \"Дневник\".", "date": "2019.12.07", "title": "Пекин: Китай никога не е искал и никога няма да поиска нарушаване на местните закони"}
{"url": "https://www.dnevnik.bg/politika/2019/12/07/4002481_v_ponedelnik_prezidentut_svikva_sreshta_za_izbornite/", "text": "На 9 декември, понеделник, президентът Румен Радев свиква среща с представители на Централната избирателна комисия, на отговорните институции за провеждането и организацията на местните избори тази година, съобщи неговата администрация. В срещата са поканени да участват и анализатори на изборния процес. Целта на срещата е да бъдат набелязани проблемите и начините за тяхното отстраняване, обявява пресслужбата на държавния глава. Такава среща президентът анонсира още в деня на балотажа, когато самият той гласува. Тогава обяви, че ще свика среща във връзка с отстъплението от честността на изборния процес, който той наблюдава на провеждащите се избори. Тогава обяви, че големият брой недействителни бюлетини, както и множеството сигнали компрометират самото доверие в изборния процес, а това е отстъпление от честността на изборния процес. Той критикува е нежеланието на управляващите да въведат машинно гласуване, което би върнало доверието в изборите. Борисов в същия ден коментира, че явно само, когато Радев победи, само тогава са честни изборите. Коментарът му можете да видите във видеото  тук .", "date": "2019.12.07", "title": "В понеделник президентът свиква среща за изборните правила"}
{"url": "https://www.dnevnik.bg/photos/snimka_na_denia/2019/12/07/4002494_snimka_na_denia_s_gospod_napred_sreshtu_djendur/", "text": "С лозунги като \"Долу ръцете от нашите деца\" и \"България е жива и деца не дава\" днес се състоя \"Протест в защита на децата и семейството\", насочен срещу Закона за социалните услуги, въпреки че  . В 13.00 часа пред НДК се събраха около 600 души, чиито брой продължи да нараства. Водещите на протеста неведнъж подчертаха, че се обявяват срещу \"джендър политиките\", те акцентираха върху християнската си религиозна принадлежност и позицията по въпроса на Българската православна църква, като прочетоха молитвата \"Отче наш\".", "date": "2019.12.07", "title": "Снимка на деня: С Господ напред срещу \"джендър религията\""}
{"url": "https://www.dnevnik.bg/sport/2019/12/07/4002564_junaited_slomi_siti_v_derbito_i_go_otdalechi_na_14/", "text": "Манчестър ще бъде в червено, след като \"Юнайтед\" спечели страстното градско дерби със \"Сити\" и постави шампионите на колене в собствения им дом - \"Етихад\". \"Червените дяволи\" се наложиха с 2:1, с попадения на Маркъс Рашфорд и Антони Марсиал. Нападателите на \"Юнайтед\" се разписаха в рамките на шест минути - между 23-ата и 29-ата. За \"Сити\" точен беше Николас Отаменди в 85-ата минута. Загубата е четвърта за \"Сити\" от началото на сезона в едва 16 мача. Тимът на Пеп Гуардиола вече изостава на 14 точки от  лидера \"Ливърпул\"  и на три зад втория \"Лестър\", който е с мач по-малко. Освен това за пръв път в ерата \"Гуардиола\" \"Сити\" се оказа изоставащ с два гола на своя стадион още на почивката. Последният път, в който тимът беше получил два гола беше през ноември 2015 г.   \"Юнайтед\" показа, че се стабилизира и е непобеден вече в пети пореден двубой, което му позволи да се изкачи до петото място с 24 точки. Само в рамките на три дни мениджърът на \"червените дяволи\" Оле Гунар Солскяр надигра Жозе Моуриньо и Пеп Гуардиола, въпреки че по-малко от месец по-рано работата му беше под заплаха заради колебливите резултати. Двубоят започна с невероятно темпо и непрестанни атаки към двете врати. Двата тима създадоха общо 19 голови положения за 45 минути. \"Сити\" обаче не успяваше да намери очертанията на вратата, докато \"Юнайтед\" създаде много повече работа на Едерсон. В 23-ата минута Бернардо Силва действаше невнимателно в наказателното поле на своя тим и събори Рашфорд. Това принуди рефера Антъни Тейлър да отсъди дузпа. Потърпевшият застана зад топката и реализира в долния ляв ъгъл на Едерсон. За Рашфорд това беше гол от дузпа във втори пореден мач, след като вкара и в сблъсъка с \"Тотнъм\".      \"Гражданите\" не успяха да реагират подобаващо след гола и бързо допуснаха втори. Само шест минути след откриващото попадение \"Юнайтед\" удвои. След отлична контраатака Даниел Джеймс намери Марсиал и французинът вкара с прецизен изстрел. Между двата гола \"червените дяволи\" удариха и греда след удар на Рашфорд.      До почивката \"Сити\" игра изцяло в полето на \"Юнайтед\" и дори имаше претенции за дузпа, но те не бяха уважени. Топката срещна ръката на Арон Уан Бисака след центриране по тревата, но дори и след преглед на ситуацията с технологията за видеоповторения, дузпа не беше отсъдена. След паузата \"Сити\" се настани трайно в полето на \"Юнайтед\", който опита да бъде организиран и да приеме играта в защита, отбранявайки се. Гуардиола предприе и промени. Той пусна Рияд Марез и Николас Отаменди, който трябваше да стабилизира играта в защита. Аржентинецът обаче оказа много по-голям ефект в атака, като беше много опасен при всички статични положения за \"гражданите\".       В 85-ата минута след корнер и центриране на Марез Отаменди скочи най-високо, за да върне един гол, с който върна и \"гражданите\" в двубоя. Това даде стимул на домакините и те започнаха да атакуват все по-яростно. Де Хеа направи майсторско спасяване след удар на Марез, а малко по-късно с пропуск се отчете и Родри. Последните минути бяха много инфарктни, но защитата на \"червените дяволи\" издържа на натиска.", "date": "2019.12.07", "title": "\"Юнайтед\" сломи \"Сити\" в дербито и го отдалечи на 14 точки от върха"}
