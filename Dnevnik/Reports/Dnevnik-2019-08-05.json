{"url": "https://www.dnevnik.bg/sport/2019/08/05/3947576_grigor_dimitrov_zagubi_ot_varinka_i_izhvurcha_ot_top/", "text": "Григор Димитров напусна турнира от сериите \"Мастърс\" в Монреал още в първия кръг след загуба в два сета от  Стан Вавринка  - 4:6, 4:6 за час и 35 минути. Поражението има много скъпа цена за българския тенисист, който губи много точки за световната ранглиста, заради участието си на четвъртфинал през миналата година. Димитров ще излезе от топ 70 на ранглистата, като не успява да защити 180-те точки в Монреал. Засега виртуално Димитров заема 74-о място и губи 20 места. Той отпада в първи кръг в четвърти от последните пет турнира, в които взе участие. Българинът е и с отрицателен баланс през 2019 г. - 12 победи и 14 поражения. От края на месец май бившият №3 в света има само  една победа , като тя дойде през миналата седмица на турнира в Лос Кабос. Димитров загуби за шести път от Вавринка в 10-ия мач помежду им. Поражението е четвърто поредно след сблъсъците им на \"Уимбълдън\" и US Open през 2018 г., както и на  \"Ролан Гарос\"  преди два месеца. На твърди кортове Вавринка е с три победи срещу само една загуба срещу Димитров.   В мача българинът допусна шест двойни грешки, а Вавринка впечатли с отличен сервис и 12 аса, които реализира. Във втория кръг Вавринка ще се изправи срещу Карен Хачанов, който започва директно от тази фаза на надпреварата. Срещата започна много добре за Димитров, който спечели първия си сервис гейм на нула, за по-малко от минута. Българинът обаче не успя да задържи добрия ритъм и допусна да бъде пробит в маратонски гейм. Вавринка стигаше до четири точки за пробив, които бяха отразени от Димитров. При петата българинът не успя и се оказа догонващ. Швейцарецът затвърди пробива, а след това резултатът започна да се движи гейм за гейм. Непредизвиканите грешки от българина бяха повече и точно те не му позволиха да притисне Вавринка. Съперникът на Димитров имаше шанс да постигне втори пробив, като поведе с 40:0 в деветия гейм, в който българинът сервираше да остане в сета. Той съумя да отговори и измъкна подаването си. Още в следващия гейм Вавринка успя да спечели гейма и с 6:4 затвори първия сет. В първата част Григор Димитров допусна 14 непредизвикани грешки. Той направи и пет двойни грешки, а за сметка на това записа само един ас. Вавринка беше със седем аса и 85% спечелени точки при първи сервис. Швейцарецът не даде нито точка за пробив, докато имаше възможности на своя сметка.   Вторият сет започна с много по-оспорвани геймове и три поредни пробива. Вавринка успя да вземе подаването на Димитров, но веднага след това допусна пробив в един невероятен гейм. Вавринка не се пречупи и успя да пробие още веднъж Димитров, в гейм, когато Димитров се представи силно. Българинът изоставаше с 0:30, но прояви невероятна защита, с което заслужи овации от публиката. Той стигна до 30:30, но след това рухна и беше пробит за втори път. Швейцарецът затвърди пробива, като взе подаването си в един много труден гейм. Вавринка беше много близо до това да пробие за втори път и да поведе с 4:2, но Димитров успя да се защити и да вземе подаването си. До края на сета двамата печелеха подаванията си, но към края Вавринка започна да изпитва проблеми в бедрото. Швейцарецът трудно вкарваше сервис, но и това не го спря, за да сервира за мача.", "date": "2019.08.05", "title": "Григор Димитров загуби от Вавринка и изхвърча от топ 70 на ранглистата"}
{"url": "https://www.dnevnik.bg/analizi/2019/08/05/3944213_obshtinskiiat_suvet_v_sofiia_e_sveden_do_organ_za/", "text": "В Столичния общински съвет има дълга традиция: винаги заседанието преди лятната ваканция е най-дълго и на него се приемат най-спорните точки. През годините са различни: от заменки и продажби, през транспортни теми, до устройствени планове, но винаги касаят апетитни решения за много пари. Така заседанието в края на юли 2007 г. е от 105 точки, 22 от които са заменки. На същото заседание се взима решение за приватизиране и на лифтовете на Витоша. Точно преди лятото през 2009 г. са приети устройствените планове на \"Младост\", заради които районът е в постоянен протестен режим последните години. В последното заседание на юли 2012 г. общината опита да подари 3.2 млн. лв. на транспортния оператор \"Карат-С\" от грешно изчислени лихви при прекратяване на договора. А в този мандат, на 27 юли 2016 г., общинският съвет даде на концесия нови 16 линии за 8 години, по схемата с договора с \"Карат\". Миналата година пък заседанието беше от 116 точки и една от тях беше даването на концесия на спирките на градския транспорт, позволяваща реклама на повечето спирки срещу нищожни концесионни плащания И тази година управляващите не разочароваха. Бяха включени общо 130 точки. Дебатите и гласуванията по тях бяха средно по 2 минути на точка. Сред тях, верни на традицията, имаше решения за милиони. Беше одобрено ново застрояване на \"Гаранти Коза\" на мястото на \"Нова Деница\" в \"Младост\". Сграда, достигаща до 80 метра височина, ще допълни 30-етажното застрояване, което вече се строи там и 25-етажната \"Радина хаус\" в съседство, за която също има издадено разрешение за строеж. Според транспортните анализи бул. \"Александър Малинов\" вече е с изчерпан капацитет и всяка от предвидените сгради ще добави към задръстванията. Само новоодобрената част на \"Гаранти Коза\" ще увеличи времето за чакане на кръстовищата в съседство с 10-15%. Това е резултатът от претоварването на териториите. Когато се позволяват законови вратички да увеличават изкуствено максималното застрояване на даден терен, а инфраструктурата не е планирана за това, резултатът е задръствания, липса на въздух, липса на места в детските градини, по-лошо качество на живот. Друга точка в последното заседание на Съвета се одобри задание за В това пространство трябва да се реализира Източен парк по подобие на изградените Западен или Северен парк в града. Но половината от тези земи са с отреждане за застрояване според общия устройствен план на София. Преди две години се проведоха обществени обсъждания за територията на Източен парк и за терените за застрояване в съседство. Сега планът на парка е спрян, а този за строителство върху незастроените земи продължава с пълна сила. А частните апетити се стремят в предстоящите промени на общия план още от терените на парка да се отредят за застрояване. Въпросът е важен не само защото говорим за зелено пространство в града, на това място е и един от малкото съхранени \"зелени клинове\" от Витоша, които осигуряват достъпа на свеж въздух от планината. Особено предвид котловинния релеф на София и тенденциите към мъгли и температурни инверсии през зимата, е важно да съхраним тези зелени клинове като възможност за проветряване на града. Този конкретен \"клин\" води към \"Дружба\", един от ниските квартали с чести мъгли в града, където и сега се наблюдават хронични проблеми със замърсеността на въздуха. Сред 130-те точки в дневния ред на общинския съвет имаше още приемане на мерки за чистотата на въздуха, разглеждане на финансовите отчети на всички общински фирми, окончателно приемане на отчета на бюджета за миналата година и актуализация на тазгодишния за второто тримесечие, възлагане на анализ за състоянието и развитието на \"Топлофикация\", одобряване на застроителен план за една трета от \"Дружба\" - терените южно от \"езерото\", урегулиране на цял нов квартал в село Лозен, но продажба на няколко общински имота, предприемане на първи стъпки за обезщетяване на собствениците на проблемни имоти в \"Младост и \"Подуяне\"... И за всички тези теми, средно по 2 минути за дискусия и гласуване. Очевидно е, че с такъв дневен ред не може да се влезе в задълбочени дискусии, не може изобщо да се вникне в детайлите на отделните проблеми и не може всички важни точки да получат необходимото обществено внимание. Явната цел на такива действия е общинският съвет да се изпразни от функцията си да определя политиката на Общината и да се сведе до орган за подпечатване на вече взети решения от администрацията. С малко дебат и малко критика, просто гласуване. А дали бързането спорните решения да се гласуват преди изборите е изчистване на сметки преди края на мандата с оглед накърнения имидж на управляващите или е нещо друго, едва ли ще разберем. Другият ключов въпрос е с каква легитимност този мандат на Столичния общински съвет, който има само едно заседание преди края на мандата си, може да взима решения, определящи развитието на града за десетилетия напред. Устройствените планове на цели квартали, предвиждащи мащабно застрояване, както в \"Дружба\", \"Лозен\", \"Младост\" ще влияят на жителите им с години напред. по чието време градът закипя от протести срещу презастрояването? Далеч по-морално достойната позиция би била такива ключови решения да се взимат от следващия мандат на съвета с подновена легитимност. Това бяха исканията и на инициативните комитети от цяла София, които сформираха \"Обединена София\" и преди месец внесоха исканията си за спиране на презастрояването на града и против приемане на мащабни строителни планове до края на мандата на общинския съвет. Мнозинството остана глухо, въпросът сега е дали гражданите ще останат апатични, като гласуват на есен.", "date": "2019.08.05", "title": "Общинският съвет в София е сведен до орган за подпечатване на вече взети решения"}
{"url": "https://www.dnevnik.bg/sport/2019/08/05/3947127_fotogaleriia_shumaher_kirios_i_sportnite_geroi_na/", "text": "                        19-годишният Джейдън Санчо беше в основата на триумфа на \"Борусия\" (Дортмунд) в Суперкупата на Германия. Англичанинът отбеляза единия от головете при  . Суперкупата е шеста в историята на \"Борусия\" и първа от 2014 г. насам. Тимът беше загубил последните си два финала през 2016 и 2017 г", "date": "2019.08.05", "title": "Фотогалерия: Шумахер, Кириос и спортните герои на уикенда"}
{"url": "https://www.dnevnik.bg/sport/2019/08/05/3947168_grigor_dimitrov_zapochva_turnira_v_monreal_s_nadejdi_i/", "text": "В търсене на победи, добро представяне и точки Григор Димитров започва участието си на турнира от сериите \"Мастърс\" в Монреал. Българският тенисист се изправя срещу  Стан Вавринка  в среща от първия кръг в понеделник късно вечерта. Надпреварата е от голямо значение за бившия №3 в света, след като той  има да защитава 180 точки  за световната ранглиста. През 2018 г. Димитров стигна до четвъртфинал, когато загуби от Кевин Андерсън. Ранно поражение в Монреал ще значи нов срив за него. Точките му в Монреал, са близо 65% от общия брой, който българинът има да защитава в сезона на твърди кортове (280). Срещата между Димитров и Вавринка е трета от програмата на корт Banque Nationale. Мачовете започват в 19 часа българско време с двубой между Ян-Ленард Щруф и Жо-Вилфред Цонга, а след това представител на домакините ще спори с квалификант. Очаква се срещата Димитров и Вавринка да започне около полунощ. Дотук в съперничеството си с Вавринка Димитров има отрицателен баланс - четири победи срещу пет поражения. Българинът е в серия от три поредни загуби от швейцареца, като последното от тях дойде на \"Ролан Гарос\". В мач от третия кръг Вавринка преодоля Димитров след три тайбрека. Преди това швейцарецът победи Димитров два пъти през 2018 г. - на \"Уимбълдън\" и US Open. Последният успех на българина над носителя на три титли от Шлема е през 2016 г. в надпреварата от сериите \"Мастърс\" в Синсинати. На твърда настилка Вавринка води с две на една победи. Ако Димитров победи швейцареца ще срещне Карен Хачанов във втори кръг. Руският тенисист е шести в схемата и почива в първия кръг. В четвъртината на Димитров са още Феликс Оже-Алиасим и Кевин Андерсън. В сезона на твърди кортове дотук, Димитров има една победа и две поражения. Той отпадна в осминафиналите в Лос Кабос. Българският тенисист се изкачва до 54-о място в световната ранглиста през тази седмица, като печели три позиции. Турнирът в Монреал се предава в България в каналите на \"Макс Спорт\".", "date": "2019.08.05", "title": "Григор Димитров започва турнира в Монреал с надежди и очаквания"}
{"url": "https://www.dnevnik.bg/sport/2019/08/05/3947170_ludogorec_obmislia_jalba_sreshtu_sudiiata_ot_macha_s/", "text": "Лудогорец\" подготвя жалба срещу съдийството след мача в четвъртия кръг в Първа лига срещу \"Локомотив\" (Пловдив),  завършил 1:1 . Шампионите изгубиха точки за пръв път през сезона, след като дотук имаха три поредни победи. Осемкратният първенец има претенции към отсъжданията на рефера Станислав Тодоров. Според тима от Разград той не е отсъдил дузпа през втората част за нарушение на Бирсент Карагарен срещу Вандерсон. \"Ние ще си извадим поуки, като планираме да пуснем жалба срещу съдийството в този мач. Защото смятам, че ако беше свирена втората дузпа, която е чиста според колегите от спортно-техническия щаб, които ме уверят в това, ще подадем жалба\", каза директорът на шампионите Ангел Петричев. \"Лудогорец\" получи дузпа в началото на мача, която беше пропусната от Дан Битон. Головете в срещата отбелязаха Карагарен и Вандерсон в рамките на четири минути. Отношение по темата с неотсъдената втора дузпа взе и треньорът на \"Локомотив\" Бруно Акрапович. \"Ако имаше такава, си мисля, че Илко Пиргов щеше да хване и нея\", каза специалистът. \"Лудогорец\" никога не се задоволява с равенство. Смятам, че изпуснахме две точки и можем да съжаляваме. Като цяло обаче стана хубав мач. Това коментирахме с колегите от спортно-техническия щаб. Двата отбора играха с едно наум за мачовете си в четвъртък. Ние от доста години играем такъв ритъм, като това не е нещо ново за нас. Общо взето, можем да съжаляваме, тъй като повече заслужавахме победата\", каза още Петричев.", "date": "2019.08.05", "title": "\"Лудогорец\" обмисля жалба срещу съдията от мача с \"Локомотив\""}
{"url": "https://www.dnevnik.bg/regioni/2019/08/05/3947174_dvijenieto_prez_gara_karnobat_be_vremenno_spriano/", "text": "Около 01.49 часа тази сутрин в Районно управление - Карнобат, е получено съобщение за инцидент с изтичане на газ пропан-бутан от цистерна, част от влакова композиция, спряна около 20.05 ч. на разпределителна гара, разположена на около 1 км от жп гара Карнобат. Констатирано е, че влаковата композиция е от шест звена, като е спряна в близост до друга композиция, превозваща газьол, съобщи БНР. Своевременно районът около композицията е бил отцепен, а движението през гарата е било спряно. Периметърът е бил разширен за максимално обезопасяване, като са евакуирани живеещите в близките до разпределителна гара три блока. Екипите от \"Пожарна безопасност и защита на населението\", неутрализирали възникналия проблем и около 05.00 часа преминаването на влаковите композиции през гара Карнобат е възстановено с нормален ритъм, като е разрешено и на евакуираните да се приберат по домовете си.", "date": "2019.08.05", "title": "Движението през гара Карнобат бе временно спряно заради теч на газ"}
{"url": "https://www.dnevnik.bg/sport/2019/08/05/3947171_tom_breidi_shte_produlji_da_igrae_do_44_godini/", "text": "Легендарният куотърбек на \"Ню Инглънд пейтриътс\" Том Брейди е близо до нов договор с отбора от Националната футболна лига (НФЛ), който да го задържи на терена до 44-годишна възраст. Това съобщи сайта на организацията, който се позовава на информация от \"патриотите\". Очаква се споразумението между Брейди и \"Ню Инглънд\" да бъде обявено до дни. Договорът му ще бъде за още две години, като заплатата на куотърбека ще бъде увеличена от 15 на 23 милиона долара. През уикенда Брейди навърши 42 години. След спечелването на  Супербоул  през февруари легендата на \"патриотите\" обяви, че не мисли за отказване. Той играе за \"Ню Инглънд\" от 2000 г. и е рекордьор в Лигата със своите шест шампионски пръстена. \"На този етап мисля единствено как да се подготвя най-добре за новия сезон. Оставил съм всичко странично, включително и преговорите за нов договор, да се случат по естествен начин\", каза миналата седмица Брейди. Куотърбекът има девет участия в мача за титлата \"Супербоул\". Той държи голяма част от рекордите в плейофите. Брейди е четвърти сред играчите по дистанция на пасовете (70 514 ярда). През новия сезон той може да изпревари намиращите се пред него Брет Фарв (71 838) и Пейтън Менинг (71 940). През февруари \"Ню Инглънд\"  спечели рекордния си шести \"Супербоул\"  в мач срещу \"Лос Анджелис рамс\".", "date": "2019.08.05", "title": "Том Брейди ще продължи да играе до 44 години"}
{"url": "https://www.dnevnik.bg/na_put/2019/08/05/3945244_fotogaleriia_otvud_rekata/", "text": "На този ъгъл липсва една пейка, а на нея - Алек Болдуин. Днешната разходка е през квартала, в който Уди Алън е снимал части от филма \"На Рим с любов\".", "date": "2019.08.05", "title": "Фотогалерия: Отвъд реката"}
{"url": "https://www.dnevnik.bg/biznes/2019/08/05/3947175_svinskoto_v_bulgariia_poskupva_na_mejdunarodniia_pazar/", "text": "Свинското месо в България леко поскъпва, а на световния пазар поевтинява. Това каза в ефира на БНТ председателят на Държавната комисия по стоковите борси и тържищата Владимир Иванов. Според него вдигането на цената тук е в резултат на говоренето за поскъпване заради африканската чума по свинете. По негови данни за последните 10-15 дни килограм свинско месо на едро е поскъпнало с 80 ст. В същото време на международния пазар има намаление на цената. На стоковата борса в Чикаго цената на това месо спада и в момента е около 1.69 долара. Иванов определи ситуацията на пазара така: свръхпредлагане, свръхконкурентен пазар, няма фактори, които да подтикнат към по-висока цена. Посочи, че снабдяване на месо има достатъчно и далеч заболяването не е обхванало цялата страна. \"И най-лошото да стане, не очаквайте драматични изменения на цената, защото ние сме част много по-голям пазар, много добре урегулиран, свърхконкурентно натоварен и с много добро предлагане на свинско месо\", каза още председателят на Държавната комисия по стоковите борси и тържищата. До Нова година цената на свинското ще бъде с около 50% по-висока, отколкото е била в началото на 2019 г., пък обяви по Би Ти Ви Кирил Вътев, преработвател и член на Асоциацията на месопреработвателите в България. Според него цената вече се е повишила с около 40% от началото на годината досега, и то не само в България, а в цяла Европа. Наблюдението му е, че има лек отлив от консумацията на свинско напоследък - в рамките на около 5%. До дефицит от свинско според него едва ли ще се стигне, по-скоро проблемът е, че целият отрасъл ще пострада и загубите ще са големи. Междувременно четвърти ден е блокиран пътят Ямбол – Сливен край село Крушаре. Протестът на животновъдите, които не искат доброволно да умъртвят прасетата си като мярка срещу разпространението на чумата, е безсрочен – запасили са се с храна и завивки, съобщава Би Ти Ви. В събота изтече срокът, даден от ветеринарните власти, за доброволно умъртвяване на животните, отглеждани в дворовете. ", "date": "2019.08.05", "title": "Свинското в България поскъпва, на международния пазар поевтинява, обяви експерт"}
{"url": "https://www.dnevnik.bg/sviat/2019/08/05/3947181_meksiko_obiavi_strelbata_v_teksas_za_terorizum_spored/", "text": "Мексиканските власти смятат нападението в тексаския град Ел Пасо за терористичен атентат срещу мексиканци, предадоха \"Ройтерс\" и ТАСС, цитирани от БТА. Междувременно президентът на САЩ Доналд Тръмп си навлече критики, след като осъди тази и последвалата атака в щата Охайо, които взеха общо 29 жертви. \"Смятаме случилото се за терористичен акт, насочен срещу мексиканско-американската общност и мексиканците в САЩ\", заяви външният министър на Мексико Марсело Ебрард. Той добави, че мексиканските власти ще обмислят да повдигнат съответните обвинения пред съда и ще поискат, ако е необходимо, екстрадицията на извършителя на нападението. Мексиканският президент Андрес Мануел Лопес Обрадор съобщи снощи, че шестима от 20-те загинали при нападението са мексиканци. Други седем мексиканци са сред 26-те ранени. Нападението в събота беше извършено от 21-годишен бял мъж, който беше задържан от полицията. Американски медии разказаха за негов публикуван в интернет манифест, с който иска да предупреди за \"испаноамериканска инвазия\" в САЩ, за съпротивата си срещу смесените бракове и взаимодействието на расите. Публикуваният 20 минути преди атаката (по непотвърдена информация) манифест е показвал и симпатии към стрелеца от Крайстчърч, убил десетки през март. Осмата по брой смъртни случаи масова стрелба става в град, където по-голямата част от населението, 680 хил. души, е от латиноамерикански произход. Според САЩ случилото се е \"вътрешен тероризъм\". Прокурорът от западния окръг на Тексас Джон Беш заяви: \"Това правим с терористите в тази страна - да гарантираме бързо и неоспоримо правосъдие.\" На въпрос дали заподозреният е започнал да сътрудничи на разследването началникът на градската полиция междувременно отговори: \"Да, започна.\" Той обаче отказа да уточни какви именно подробности за инцидента заподозреният е помогнал да бъдат изяснени от следователите. Списъци на жертви в Охайо Властите в американския щат Охайо идентифицираха масовия убиец на 9 души в безразборната стрелба, който той откри по улиците на град Дейтън в ранните часове на днешния ден в популярен район с нощни заведения, предаде \"Асошиейтед прес\". Той е 24-годишен бял мъж и се казва Конър Бетс, не е привличал вниманието на полицията до инцидента. Оказа се, че след жертвите е и неговата 22-годишна сестра Меган. Тя е и най-младата от убитите. Другите жертви са на възраст между 25 и 57 години. Има и 27 ранени. Следователите засега се въздържат да правят предположения за мотива на убиеца, който бързо бе застрелян от полицията. Според негови бивши съученици, цитирани от АП, обаче преди години той е бил временно отстранен от училище, след като съставил списъци с хора, които искал да убие, и момичета, които искал да нападне сексуално. Представители на гимназията \"Белбрук\" отказаха да потвърдят информацията а двата списъка, единият от които бил намерен в училищна тоалетна. На пресконференция днес кметицата на Дейтън Нан Уейли, цитирана от АП, каза, че само светкавичните действия на полицията са предотвратили много по-голям брой жертви. \"Поразена съм от скоростта, с която полицаите в Дейтън реагираха на стрелбата, това помогна да бъдат спасени буквално стотици човешки животи\", отбеляза тя и призова за промяна в американското законодателство, позволяващо да се купува и носи оръжие. Както бе съобщено по-рано, полицаите са успели да обезвредят уличния нападател само за една минута. При това той е бил с бронежилетка и е имал още резервни пълнители с патрони. Въпреки това полицейските куршуми са го застигнали смъртоносно.      \"Омразата няма място\" \"Омразата няма място в нашата страна\", заяви снощи президентът Доналд Тръмп след избиването на 29 души при масовите стрелби в Ел Пасо, Тексас, и Дейтън, Охайо, през уикенда, предаде \"Асошиейтед прес\". \"Ще се погрижим за този проблем\", каза президентът пред журналисти в Мористаун, Ню Джърси. Той добави, че е разговарял с главния прокурор, с директора на ФБР и с членове на Конгреса и ще направи изявление днес. Знамената в САЩ ще бъдат свалени наполовина днес в памет на жертвите в масовите убийства, добавя АП. Тръмп посочи, че в Съединените щати има проблем с психичните заболявания и че нападателите \"наистина са много сериозно психично болни\". Проблемът със стрелбите продължава от години и затова \"трябва да го спрем\", продължи той. \"Може би трябва да се направи повече\", за да спрат атаките, заяви още Тръмп, цитиран от Би Би Си. Към него обаче се отправят критики, че с поляризиращи коментари, с които опитва да привлече базата си, подхранва почвата за подобни актове на омраза. И докато страната не може да се съвземе от двете кръвопролития за по-малко от денонощие, президентът прекара първите часове след трагедиите далеч от публичното внимание, в голф имението си в Ню Джърси, откъдето изпращаше туитове в подкрепа на пострадалите, редуващи се с нападки срещу политическите му противници, отбелязва \"Асошиейтед прес\". Американците не видяха своя президент веднага след стрелбите в Ел Пасо и Дейтън. Едва късно следобед вчера Тръмп и първата дама се появиха пред журналистите, преди да отлетят за Вашингтон. Свързвайки кръвопролитията с омраза и психични заболявания, Тръмп не спомена нищо за законите за огнестрелните оръжия - фактор, изтъкван редовно от представители на Демократическата партия. Той не отговори на въпроси за антиимигрантския език, използван от нападателя в Ел Пасо и напомнящ до голяма степен за неговия собствен изказ, посочва АП. Вместо това заяви, че стрелецът е бил \"много, много сериозно психично болен\".", "date": "2019.08.05", "title": "Мексико обяви стрелбата в Тексас за тероризъм, според Тръмп \"може би\" има нужда от мерки"}
{"url": "https://www.dnevnik.bg/sviat/2019/08/05/3947187_nad_200_poleta_sa_otmeneni_zaradi_stachka_v_honkong/", "text": "Над 200 полета бяха отменени в Хонконг, докато градът се подготвя за първата обща стачка от десетилетия, която заплашва да парализира части от азиатския финансов център, предадоха \"Франс прес\" и \"Ройтерс\", цитирани от БТА, и Би Би Си. Най-малко 200 полета са отбелязани като отменени в списъка на хонконгското летище към 10 ч. българско време. Летището в Хонконг, едно от най-натоварените в света,  предупреждава  пътници да проверяват сайта за полетна информация и да се придвижват към терминалите само след като полетът им бъде потвърден. Според радиостанция  RTHK  авиодиспечери също са се включили в стачката. Напрежението се задълбочи, след като главният администратор на Хонконг Кари Лам обяви на пресконференция, че няма да подаде оставка. Лам обяви, че \"сериозните смущения в името на определени искания\" вече са подкопали сериозно \"закона и реда\" в Хонконг и \"тласкат града... към ръба на много опасна ситуация\". Това е девети последователен уикенд на протести в бившата британска колония, предадена на Китай преди 22 години. Днес обаче демонстрациите продължават със стачка, въпреки че е делничен ден. Те, започнали срещу закон за екстрадиция в Китай,  сега замразен , прераснаха в израз на недоволство заради върховенството на закона и свободите, с които се ползва територията, и срещу самата Лам. В петък за пръв път  имаше и протест на държавни служители , които иначе трябва да останат политически неутрални. Миналата седмица Пекин за пръв път  публично осъди протестите на пресконференция , а гарнизонът на Народноосвободителната армия в Хонконг даде сигнал за възможна намеса, тъй като Китай  няма да търпи повече безредици . Вчера хонконгските протестиращи отново насочиха гнева си към полицията, като замеряха с различни предмети полицейски участък. За целта използваха нещо като дълга самоделна прашка, с която изстрелваха камъни, тухли и други предмети по сградата, пише \"Асошиейтед прес\". Това е третият полицейски участък, който бива атакуван по време на демонстрациите този уикенд. Днес хаос обхвана и хонконгското метро, което е известно с ефикасността си. Активисти влязоха в станции на метрото и задържаха вратите отворени, за да попречат на вагоните да потеглят, предизвиквайки дълги опашки. Стигна се и до сблъсъци между ядосани пътници и протестиращи. Други пътници изразиха подкрепата си за протестиращите. Според организаторите над 14 хил. души от над 20 сектора са обещали да се включат в акцията. По информация, цитирана от Би Би Си, държавни служители отново са се съгласили да се включат.     ", "date": "2019.08.05", "title": "Над 200 полета са отменени заради стачка в Хонконг след девети уикенд на протести"}
{"url": "https://www.dnevnik.bg/sport/2019/08/05/3947201_guardiola_ochakva_shest_otbora_da_se_boriat_za_titlata/", "text": "Битката за титлата във Висшата лига ще бъде оспорвана и с няколко отбора, а не само между \"Манчестър сити\" и \"Ливърпул\". Това очаква мениджърът на \"гражданите\" Пеп Гуардиола. През миналия сезон двата тима бяха най-сериозните кандидати, а борбата помежду им продължи до последния кръг. В крайна сметка \"Сити\" спечели титлата с 98 точки, а \"Ливърпул\" остана с 97. Червените са първият тим, който събира толкова точки и не успява да спечели титлата. \"В началото на сезона всички отбори са претенденти. Всички шест - \"Ливърпул\", \"Юнайтед\", \"Тотнъм\", \"Челси\", \"Арсенал\" и ние. Не мисля, че ще бъде като миналата година, когато само два тима бяха реално в битката\", каза Гуардиола след  спечелването на \"Къмюнити шийлд\" . Той очаква \"Манчестър юнайтед\" да бъде по-сериозен кандидат, след като е активен на трансферния пазар и привлича Хари Магуайър в рекорден трансфер за защитник. \"Арсенал\" също ще бъде в битката. Знаем колко силни отбори са още \"Тотнъм\" и \"Челси\", добави мениджърът на \"Сити\". Гуардиола спечели седми трофей начело на \"гражданите\", за три години той има толкова отличия с тима си, колкото колегата му в \"Ливърпул\" Юрген Клоп е спечелил в цялата си кариера. Според Гуардиола сблъсъкът на \"Уембли\" се е превърнал в истинска битка. \"Те бяха много силни в единоборствата, печелеха вторите топки, трудно е да се бориш с такъв отбор, но все пак успяхме да спечелим.\" \"Мисля, че нямахме късмет да загубим тази среща, особено имайки предвид второто полувреме, което направихме. Смятам, че контролирахме мача след почивката и се представихме много добре. Поздравявам \"Сити\" за успеха им, но знаем, че дузпите винаги са късмет\", каза Клоп след двубоя.      Германският специалист остана доволен от енергията на двата отбора и ги похвали за усилията в двубоя. \"В събота гледах  \"Дортмунд\" и \"Байерн\" , останах впечатлен от интензитета в мача, но и в нашата среща енергията беше невероятна. Двата тима показаха колко силно искат победата.\" Новият сезон във Висшата лига  започва в петък, като \"Ливърпул\" открива програмата в първия кръг с домакинство на \"Норич\".  Суперкомпютър вече предрече , че \"Сити\" ще спечели титлата за трета поредна година.", "date": "2019.08.05", "title": "Гуардиола очаква шест отбора да се борят за титлата във Висшата лига"}
{"url": "https://www.dnevnik.bg/bulgaria/2019/08/05/3947177_ot_imeto_na_glavniia_prokuror_geshev_se_obiavi_v/", "text": "Седмица след като  хиляди се събраха в София на протест  срещу номинацията на Иван Гешев за главен прокурор, настоящият зам. главен прокурор изпрати своя позиция до медиите. В нея изказва благодарност на колегите си - както на тези, които публично го подкрепили, така и на тези, които не са го направили. В нея той говори не само от свое име, но и от това на главния прокурор Сотир Цацаров. Без да се разбира конкретният повод, в позицията Гешев говори за политически и медиен натиск, който целял да представи в лоша светлина прокурорите и следователите. \"Опитите за политически натиск, за представяне на прокурорите и следователите като втора ръка магистрати, които нямат собствено мнение и гласуват под строй, видимо са мотивирани от партийни, корпоративни и/или лични интереси, различни от тези на българските граждани. Обяснимо е старанието на някои партии, бизнес кръгове, обвиняеми, подсъдими и/или осъдени лица, както и на техни представители, за пореден път да пробват да изключат професионалната ни общност дори от възможността да изразим мнение за собствения си избор\", посочва Гешев. Кандидатурата му за поста главен прокурор бе издигната единодушно от прокурорската колегия на Висшия съдебен съвет. От името на главния прокурор Сотир Цацаров и ръководството на прокуратурата заявява, че няма да се допуснат персонални атаки срещу магистрати и съдебни служители \"само и единствено защото са изразили лична позиция\", пише Гешев, без да обяснява какво има предвид. \"На старанието да бъдат демонизирани отделни магистрати като прокурор Силвия Соколова, СпП, ще бъде отговорено със всички позволени от закона средства, включително и с ясно изразено становище за подкрепа. Въпреки че в конкретния случай това едва ли е необходимо, защото най-добрата атестация за нея, персонално, е дадена от федералния прокурор на Кралство Белгия Фредерик ван Льов, който в писмо до главния прокурор г-н Сотир Цацаров благодари за отличната й работа при най-мащабната операция на полицейски и съдебни служби в Европа през 2017 година под названието \"Халифакс\", пише в позицията на Иван Гешев. Последното споменаване името на Силвия Соколова, прокурор в Специализираната прокуратура, e в  последния брой на в. \"Капитал\" . В нея се посочва, че вълната в подкрепа на Иван Гешев в професионалните среди не е толкова внушителна, колкото изглежда. Изданието допълва, че на челните места в появилата се подписка са ядрото обвинители, които се виждат по телевизията заради публичните акции от ерата \"Гешев\". Дава се пример със Силвия Соколова, която през 2013 г. е свидетел в дисциплинарното производство срещу покойния член на ВСС и заместник на Борис Велчев Камен Ситнилски. \"Тогава тя заяви, че откакто е прокурор, не знае някой да не е изпълнил устни указания или молба на началника си. Което дава идея за масовата подкрепа за Гешев сега\", посочва изданието. \"Сигурен съм, че прокурорите, следователите и съдебните служители заедно ще отговорим на очакванията за справедливост и сигурност на всички български граждани, независимо от обществения или социалния им статус\", завършва позицията на Гешев.", "date": "2019.08.05", "title": "От името на главния прокурор Гешев се обяви в защита на прокурори и следователи"}
{"url": "https://www.dnevnik.bg/politika/2019/08/03/3946543_novite_zakoni_sporni_promeni_v_posledniia_moment_i/", "text": "Новата сесия на Народното събрание, която ще започне през септември, ще съвпадне с кампанията за местните избори на 27 октомври. Макар да се очаква, че парламентарната трибуна ще бъде място за предизборен сблъсък между партиите, депутатите все пак ще извършват и законодателната си дейност. В дневния ред тази есен се очаква да влязат реформата в университетското управление, предложения за съдебен контрол върху актовете на прокуратурата, както и евентуален избор на нов председател на антикорупционната комисия. След вота ще се променя и отново и Изборният кодекс. И в последния парламентарен сезон се запазиха старите практики за прокарване на спорни предложения в последния момент, като част от текстовете бяха предлагани устно и гласувани на място. Продължиха законодателните инициативи, към които липсват сериозни мотиви, проучвания и обществени обсъждания. Имаше повторно \"отваряне\" на наскоро променени закони. Промени на промените  За 81 заседания от началото на годината Народното събрание е приело 84 закона, 125 решения и едно обръщение към народа. Като основни мотиви за измененията се посочват синхронизиране на законодателството с европейските директиви и неефективност на съществуващите разпоредби. Често дебатите в пленарната зала не бяха по същество, а се превръщаха в предизборни престрелки между партиите (още за законодателните практики и парламентарния сезон четете  тук ,  тук  и  тук ). За седем месеца и съвсем преди избори Изборният кодекс бе изменян три пъти, въпреки препоръките на Венецианската комисия изборните правила да не се променят шест месеца преди вот. Първо  ГЕРБ подкрепи среднощното предложение на ДПС за обезсмисляне на преференциите  при избор на депутати, евродепутати и общински съветници, но  след остра обществена реакция и протести поправи текстовете , като  отхвърли президентското вето, а после отново \"отвори\" кодекса . Третото \"отваряне\" бе през юли, когато  управляващите отмениха наскоро приетото машинно гласуване за местните избори . След като се оказа, че новият начин за изчисляване на пенсиите, според който няма да влизат годините преди 2001 г., ще ощети голяма част от пенсионерите, се наложи  спешна промяна на току-що приетите правила . Каквото каже ДПС  Поправките в Изборния кодекс са само един от примерите за подкрепата, която ГЕРБ дава на макар спорни предложения на ДПС. След  среща с депутата и бизнесмен Делян Пеевски  ГЕРБ подкрепи отпадането на ограничения за  финансиране на партиите от бизнеса , след като по инициатива на премиера Бойко Борисов  държавната субсидия бе намалена от 11 на 1 лев на глас на последните избори . Управляващите прокараха и спешни законодателни промени, с които партиите да върнат надвзетите пари, след като се разбра, че в последните години са получавали повече от 11 лева на глас. По инициатива на ДПС бяха изменени още изборните правила - от парламентарните избори през 2021 г. да се гласува само с машини, да не бъде разрешавано публикуването на социологически проучвания в изборния ден, което ГЕРБ уж подкрепяше, и др. Изборният кодекс ще бъде \"отварян\" отново след местния вот. След срещи с ДПС на първо четене ГЕРБ подкрепи и опрощаването на дълговете на Главното мюфтийство, но след  остра обществена реакция задълженията от близо 8 млн. лв. бяха разсрочени за десет години . И още важни решения  За две седмици преди лятната си ваканция парламентът успя да одобри  сделката за купуването на изтребителите F-16 , да отхвърли президентското вето върху международните договори и да актуализира бюджета, за да бъдат платени 1.256 млрд. долара до 5 септември. Парламентът успя да въведе и  ограничения за къмпингуването , въпреки протестите и президентското вето. Глобите за палатки на неразрешени места бяха тройно увеличени, макар и тепърва да се определя кои са местата за къмпингуване. След едногодишно отлагане окончателно бяха въведени и  по-драстични санкции за шум . През изминалия сезон депутатите смениха състава на Централната избирателна комисия и избраха нов член на Съвета за електронни медии с  диплома за аграрна икономика с успех 3.89. ", "date": "2019.08.05", "title": "Новите закони: спорни промени в последния момент и слаба аргументация"}
{"url": "https://www.dnevnik.bg/analizi/2019/08/05/3947088_neloialnite_kum_silnite_na_denia_sa_prestupnici/", "text": "                         Лоялността е лично, асиметрично отношение, при което едната страна обещава вярност на другата. Лоялността е морално неутрална – ако сте лоялен към добри хора, тя може да е нещо добро. И обратното – ако сте лоялен към мафиотски бос, ставате част от мафията. Нещо повече - лоялността рядко е безкористна: обикновено лоялистът очаква конкретни материални облаги от силните на деня. Повечето от събитията през последните месеци са необясними, без да бъде отчетен принципът на личната лоялност към ядрото на властта у нас: ГЕРБ и БСП, и по-специално Борисов и политико-икономическата върхушка на ДПС.  Пламен Георгиев изгуби състезанието по лоялност спрямо Иван Гешев и беше отстранен. Вторият доста искрено сподели, че той може да прави неща, които другите само обещават. Лоялността на Гешев беше тествана в делото КТБ, както и в множество други чувствителни за властта казуси  Цветан Цветанов влезе в групата на кадрите с разклатена партийна лоялност и бе отстранен. Най-вероятно той стана потенциална заплаха за авторитета на Борисов, което в една система на лични лоялности е архипрегрешение  Кристалина Георгиева не получи българската подкрепа за висш пост в Еврокомисията – на нашите управляващи явно не им трябват хора, които са самостоятелни играчи, а зависими лоялисти  В СЕМ попадна човек, завършил с 3,89 аграрна специалност. Причината за този подбор едва ли е нещо друго освен лоялността на този експерт към силните на деня  БНТ получи още по-лоялен към властимащите директор  Всички прокурори спонтанно подкрепиха избора на началника си и заместник-началника си за нов главен прокурор. Подобна \"подкрепа\" е просто заявление за лоялност и подчинение от нискостоящия към висшестоящия  Ректорът на УНСС също заяви своята лоялност към властимащите, като одобри изцяло техния избор за главен прокурор. С подобни изявления излязоха и кадри на бившето ДС и \"библиотекарския\"  Проправителствените (кафяви и по-светли) медии се впуснаха в състезание по лоялност с подкрепата си за нов главен прокурор, като славеха качествата на кандидата на властта и громяха неговите опоненти. Отличи се една медия, която организира контрапротест в полза на кандидата: макар и скромен, той със сигурност е направил впечатление на когото трябва Нелоялността сама по себе си беше дефинирана като престъпление. В разследването на хакването на НАП, прокуратурата пусна информация, че хакерите \"искали да свалят властта\". Изобщо, опасното не е пробива в личните данни, а заявената нелоялност към \"властта\"  Традиционните нелоялни – Демократична България, Биволъ, Капитал и други пък вкупом бяха посочени като \"врагове\" от кандидата за нов главен прокурор. Един след друг за тези \"врагове\" биват пускани инсинуации, че са \"свързани\" с престъплението с данните от НАП. Изводът, който се натрапва, е че нелоялните към силните на деня са потенциални или реални престъпници. Държавата на лоялните обаче страда от следните тежки проблеми: ъй като обществените поръчки често се дават не заради реални качества и умения, а заради лоялност, \"Граф Игнатиев\" изглежда като правен в час по трудово (както би казал д-р Тони Филипов). Като цяло България се развива по-бавно от преките си конкуренти в Източна Европа, като Румъния, например  когато принципът на лоялността е водещ, независимите органи и регулатори спират да функционират и се превръщат в допълнителен инструмент на властимащите. КПКОНПИ се занимава с неудобните, а обявява най-лоялните за \"кристално чисти или имащи много добри адвокати\". Прокуратурата гони основно нелоялните. Банкови надзори, КФН и т.н. \"проспиват\" фалита на КТБ. СЕМ развива аграрна експертиза. Общият резултат е, че т.нар. независими органи стават 100% зависими от силните на деня. Очевиден е примерът с ВСС и прокурорската му колегия. Тя се състои в момента от едно мнозинство, избрано на казармен принцип от прокурори и следователи: в армията при избори винаги се избира генералът. Малцинството пък е от партийни лоялисти на ГЕРБ и ДПС, допълнени от кандидати на една беззъба по отношение на такива въпроси БСП. И докато в чужбина изпращаме авторитетни юристи от ранга на проф. Евгени Танчев и Йонко Грозев (защото ако не са такива ни ги връщат), в ключови важни органи в страната попадат хора, известни основно с лоялността си към този или онзи лоялните получават ленове, тимари и вакъфи, които им носят доходи, в размяна на своята вярност и подкрепа при нужда. Един получава медиен кавазимонопол, друг става притежател на голяма телевизия. Трети получава електроцентрала и студен резерв. Ортакът му пък се сдобива с \"вторично разграбеното от КТБ\". И т.н. до най-дребните феодали, които получават малка телевизийка, фабричка за тролове или проправителствено сайтче, в което да изразяват любовта си към вожда. При фалита на КТБ тези вериги от феодални зависимости лъснаха и вакъфи като ТВ7 трябваше да затворят. Сега основните им кадри вече са в БНТ и Нова. И в средновековието се е получавало така: като някой лоялен васал загуби феода си в битка за сюзерена, той често е получавал друг в замяна; работата с лоялността е тънка, обаче, защото сюзеренът трябва да има реални доказателства за верността на васала. В средните векове често васалите са давали децата си за отглеждане при императора, като залог за вярност. Днес това не е съвсем възможно и затова се търсят хора с други зависимости. И така - вместо честните и добри професионалисти - напред редовно излизат хора с тъмно минало. Това тъмно минало е техният капитал: ако властимащият го знае, той \"държи\" в ръцете си новоназначения, който трябва да му е верен до гроб. Примери едва ли са нужни – просто човек трябва да се огледа. Надежда в тази нерадостна ситуация има. Тя е свързана с натрупаното възмущение на огромното мнозинство от хора, които не са обвързани с веригите на лични лоялности и които разбират, че създадените политико-икономически мрежи са пречка както за тяхното професионално развитие, така и за просперитета на страната. Тези хора са мнозинството и от съдиите и прокурорите, от журналистите, и разбира се - от бизнеса и работниците. Те знаят, че бъдещето на васали не е най-доброто, за което са мечтали. В последните месеци държавата на лоялността започва да добива завършен вид. Тя вече е видима за всички. Нейната видимост е нейната ахилесова пета обаче. Средновековието все пак е отминало и по-добре е то да не се връща.", "date": "2019.08.05", "title": "Нелоялните към силните на деня са смятани за престъпници"}
{"url": "https://www.dnevnik.bg/bulgaria/2019/08/05/3947243_vmz-sopot_otchita_seriozen_rust_na_prodajbite_za/", "text": "Сопотският военен завод ВМЗ е напът да преодолее свиването на дейността, което отчете миналата година. Това показват резултатите за първата половина на 2019 г,  пише \"Капитал\" . Нетните приходи на компания са с 24.20% по-високи от същия период на миналата година, като достигат 95.479 млн. лева. Печалбата пък скача с близо 86 на сто до над 9.20 млн. лева. Продължава да увеличава оборота си и авиоремонтния завод \"Авионамс\", но там ръстът е доста по-скромен - 11.63% до 18.117 млн. лв. В същото време обаче печалбата се срива с над 30 на сто и е малко под 3 млн. лв. Значително по-слаб спрямо полугодието на 2018 година се отчита оръжейният търговец \"Кинтекс\". Нетните продажби се понижават с повече от 47% до 44.121 млн. лв., а печалбата се свива с повече от 51% до 5.967 млн. лв.", "date": "2019.08.05", "title": "ВМЗ - Сопот, отчита сериозен ръст на продажбите за полугодието"}
{"url": "https://www.dnevnik.bg/sviat/2019/08/05/3947215_zaharova_obvini_sasht_germaniia_v_namesa_zaradi/", "text": "Говорителят на руското външно министерство обвини американското посолство в Москва и \"Дойче веле\", че са призовавали за участие в неразрешения протест в столицата, завършил със стотици арести. След  митинга заради недопускане  на опозиционни кандидати до общинските избори на 8 септември Захарова каза за телевизия \"Россия 1\", че Русия ще се обърне както към САЩ, така и към Германия заради случващото се. По думите ѝ дипломатическата мисия публикувала маршрута на демонстрацията \"минута по минута\", предаде ТАСС. Тя не навлезе в подробности. Нито на сайта на посолството, нито в профилите във \"Фейсбук\" и \"Туитър\" е публикувана подобна информация. Вчера обаче посолството използва профила си в \"Туитър\", за да заяви, че \"властите (в Русия) продължават да ограничават правата на гражданите на израз на мнение чрез свободни и честни избори и провеждане на мирни сбирки, гарантирано от конституцията (на Русия)\". Действията на властите \"нарушават правата на гражданите на всестранно участие в демократичния процес\",  продължава  съобщението. \"Дойче веле\", международната мрежа на Германия, се финансира пряко от германския бюджет, рускоезичната ѝ редакция  обяви  действията на протестиращите за борба за честни избори. След протеста Берлин  обяви , че арестите са \"несъразмерни\" спрямо мирния характер на събитието, и призова за освобождаването на демонстрантите. Подобни позиции дойдоха от Лондон и Париж, както и от Европейския съюз. Междувременно руското посолство в Лондон нападна британските медии заради това, че нарушавали принципа на безпристрастност при отразяването на митингите в Москва. \"Отново сме принудени да отбележим предубедените и лишени от обективност материали в британски медии, посветени на арестите на незаконно протестиращи граждани (в Москва)\", се казва в изявлението, цитирано от ТАСС и БТА. \"Освен това активното участие на представители на британски медии в митингите, както и нагледното нарушение на принципа за безпристрастност при отразяването на тази тема ни кара да мислим за тяхна ангажираност и непосредствен интерес от дестабилизирането на вътрешнополитическата обстановка в нашата страна\", подчертава посолството. В изявлението се подчертава, че в самата Великобритания организаторите на масови безредици могат да получат затвор до 10 години, а британската полиция има правото да решава самостоятелно за използването на физическа сила и помощни средства при провеждането на неразрешени или забранени масови прояви, които пречат на транспорта. Руските дипломати подчертават също, че протестите в Москва \"нямат нищо общо с демокрацията и свободата на изразяване\". Според правозащитници задържаните на вчерашния митинг са над 1000. Полицията обяви, че броят им не надвишава 600 души.", "date": "2019.08.05", "title": "Захарова обвини САЩ и Германия в намеса заради протестите в Москва"}
{"url": "https://www.dnevnik.bg/bulgaria/2019/08/05/3947251_sudebniiat_suvet_prekrati_vremenno_otpuska_si_za_da/", "text": "Само за няколко минути прокурорската колегия на Висшия съдебен съвет възстанови бившия председател на антикорупционната комисия Пламен Георгиев на длъжност прокурор в Специализираната прокуратура (СпП). Това стана с гласовете на всичките осем присъстващи членове на колегията, които, както се разбра, са прекратили отпуските си, за да гласуват решението. Дебати нямаше. Говорителят на прокурорската колегия Даниела Машева обясни на въпроси на журналистите, че Георгиев се възстановява на длъжност прокурор, а не като зам.-ръководител на Специализираната прокуратура, защото такова е изискването на закона. А по-късно, ако ръководителят на СпП реши, би могъл да го предложи за свой заместник, но това ще мине през произнасяне на комисиите на колегията - по етика и по атестациите. От миналата седмица ръководител на Специализираната прокуратура е бившият зам.-шеф Димитър Франтишек Петров, избран с пълно мнозинство от 11-членната прокурорска колегия по предложение на зам.-главния прокурор Иван Гешев. Така, с избирането на Петров за титулярен ръководител, заместник-ръководният пост се оваканти. Пламен Георгиев се възстановява в СпП считано от 1 август, а не от днес, за да не се прекъсва юридическият му стаж, обясни Даниела Машева. На 31 юли се разбра, че Георгиев е подал в Народното събрание  оставка  от председателския пост в антикорупционната комисия и същия ден тя беше гласувана. Той бе в дълъг отпуск, докато течеше проверка за придобит от него имот. След гласуването на оставката с изявление пред медиите  Георгиев се обяви за жертва  на медийна истерия и посочи, че се връща на работа в прокуратурата. На въпрос на \"Дневник\" дали в прокурорската колегия е направило впечатление казаното от номинирания за главен прокурор  Иван Гешев,  че прокуратурата ще продължи да изнася факти и обстоятелства от висящи наказателни производства, когато според него се налага, говорителят Машева каза: \"Тези въпроси са от компетенцията на наблюдаващия прокурор, освен това всички събрани доказателства ще се обсъждат пред съда.\"", "date": "2019.08.05", "title": "Съдебният съвет прекрати временно отпуска си, за да върне на работа Пламен Георгиев"}
{"url": "https://www.dnevnik.bg/sviat/2019/08/05/3947256_turciia_obiavi_nova_operaciia_v_severna_siriia_predi/", "text": "Турция ще проведе операция източно от река Ефрат в Северна Сирия в район, контролиран от кюрдската милиция \"Сили за защита на народа\" (YPG), заяви днес турският президент Реджеп Тайип Ердоган, цитиран от \"Ройтерс\" и БТА. Ердоган посочи още, че както Русия, така и Съединените щати са уведомени за операцията. \"Ройтерс\" отбелязва, че Турция започва да губи търпение по отношение на Вашингтон, който се договори с Анкара за установяването на зона за сигурност в Североизточна Сирия. Публикуваните снощи коментари на Ердоган предхождаха днешното начало на среща между военни представители на Анкара и Вашингтон, които опитват да се договорят за зоната, предаде Анадолската агенция. Това би била третата операция на Турция в Сирия за последните години след \"Щитът на Ефрат\" и  \"Маслинова клонка\" . Двете създадоха зона в  северозападната  част на страната - на запад от Ефрат -  под контрола  на подкрепяни от Анкара бунтовници и на турските въоръжени сили. След като американският президент Доналд Тръмп обяви миналата година планове за изтегляне на американските сили от Северна Сирия, двете натовски съюзнички се споразумяха да създадат зона за сигурност вътре в Сирия, по североизточната й граница с Турция, която да бъде прочистена от бойци на YPG. Те бяха основният сухопътен съюзник на Вашингтон в Сирия по време на борбата срещу \"Ислямска държава\", но Турция ги вижда като терористична организация. Анкара казва, че САЩ са блокирали процеса на установяване на зона за сигурност. Операцията беше обявена от Ердоган по-рано тази година, но после бе отложена. \"Ние влязохме в Африн, Джараблус и Ал Баб. Сега ще влезем на изток от Ефрат\", заяви Ердоган днес на церемония за откриване на магистрала. \"Ние споделихме това с Русия и Съединените щати\", добави той.", "date": "2019.08.05", "title": "Турция обяви нова операция в Северна Сирия преди важни преговори със САЩ"}
{"url": "https://www.dnevnik.bg/bulgaria/2019/08/05/3947242_po_djapanki_v_ofisa/", "text": "По-добре да си единствен с костюм, отколкото единственият без\", гласи известна английска поговорка. С времето обаче костюмът е започнал да се видоизменя – в някои организации е претърпял минимални промени и се е запазил почти същият, другаде се е поизтупал и скъсил, за да бъде по-модерен, а пък на много места съвсем е изчезнал и е бил изместен от по-удобните дънки и тениска. За разлика от миналото в съвременния корпоративен свят дрескодът не е толкова стриктен и служителите имат много по-голяма свобода да избират как да се обличат за работа. Но това води със себе си и доста рискове от своеволия и крайности, които могат не само да вгорчат взаимоотношенията между колегите, но и да нанесат значителни щети на имиджа и бизнеса на работодателя. През лятото проблемът с облеклото става още по-голям. Жегата ни кара да обличаме по-леки дрехи, а костюмът и официалните обувки сякаш остават на заден план. В някои бизнес сфери съществуват общоприети норми за стила на обличане. Докато за едни те са израз на професионализъм, компетентност, представителност и авторитет, за други са по-скоро остарели предразсъдъци, ограничаващи свободата на себеизразяване и чувството на комфорт. И няма един верен отговор на въпроса кой е правилният начин на обличане – зависи от контекста. Понякога дрехите, които носим на работа, могат да окажат въздействие върху нашия собствен имидж или този на компанията, особено когато имаме пряк контакт с клиенти или бизнес партньори. Станем ли част от една компания, ние неминуемо влизаме в ролята на нейни представители пред света, влияейки върху начина, по който останалите я възприемат. И това е отговорност, която не бива да пренебрегваме. Някои компании, предимно в сферите на правото, финансите, продажбите, консултирането и услугите, целенасочено определят изискванията за облеклото на своите служители, за да избегнат риска от подронване на престижа им. Други обаче не смятат за необходимо да формализират корпоративен дрескод и дават възможността за свободна интерпретация какво е подходящо да се носи и какво не. Този подход се цени високо в бизнес сферите, където в работната дейност се изисква повече креативност и изобретателност – например в изкуството, разработването на софтуер, в науката и др. Разгледайте и актуалните обяви за работа на  Karieri.bg . търси: Investment Banking Analyst търси: A Full -Time Teacher In Sports Teacher in Russian language (Part Time) търси: BUSINESS DEVELOPMENT ASSISTANT ADMINISTRATIVE ASSISTANT Information Risk Management (IRM) Specialist Tax Advisors търси: КРЕДИТЕН КОНСУЛТАНТ – КРЕДИТНО ПОСРЕДНИЧЕСТВО търси: Младши консултант ИТ Бизнес решения (м/ж) Анализатор Централизирана касова проверка (м/ж) търси: \"Експерт\" в отдел \"Одит на паричните дейности\" Експерти в дирекция \"Статистика\" \"Вътрешен одитор\" в отдел \"Одит на паричните дейности\" Началник отдел \"Строителство и инвеститорски контрол\"  търси: Head of Marketing търси: Административен мениджър търси: Information Systems Security Officer Team Leader Provisions and Portfolio Management Team Leader Credit Risk Management Team Lead Strategic Analysis and Revenue Optimizations Brand Manager Legal Advisor Senior Data Scientist търси: ETRM Operations Analyst Administrative Assistant", "date": "2019.08.05", "title": "По джапанки в офиса"}
{"url": "https://www.dnevnik.bg/bulgaria/2019/08/05/3947281_incident_s_vlak_prekusna_dvijenieto_po_relsite_mejdu/", "text": "След поредно нарушение при преминаване през жп прелез е прекъснато движението на влаковете в междугарието Левски - Троян. Това съобщиха от пресцентъра на Национална компания \"Железопътна инфраструктура\", цитирани от агенция \"Фокус. В 10.00 часа тази сутрин на прелез в междугарието Дойранци - Левски тежкотоварен автомобил преминава през съоръжението при редовно задействано автоматична прелезна сигнализация (светлинна и звукова сигнализация) и се сблъсква с пътнически влак, движещ се по направлението Ловеч - Левски. Вследствие на удара е дерайлирал локомотивът от влаковата композиция с една колоос. Водачът на товарния автомобил е пострадал.  Нарушен е графикът на движение на влаковете между Левски и Троян. За пътниците по това направление е осигурен превоз с автобуси. Ръководствата на ДП \"Национална компания \"Железопътна инфраструктура\" и \"Холдинг БДЖ\" ЕАД призовават водачите на пътни превозни средства да спазват правилата за движение по пътищата. Всяко неспазване на Закона за движение по пътищата и преминаване при спуснати бариери или звукова и светлинна сигнализации, показващи приближаването на влак към прелеза, е риск за живота на водачите на превозните средства и техните спътници. Инциденти от този род нарушават графика за движение на влаковете, отнемат от личното време на пътниците, ползващи железопътен транспорт, и предизвикват значителни икономически загуби за НКЖИ и железопътните оператори.", "date": "2019.08.05", "title": "Инцидент с влак прекъсна движението по релсите между Левски и Троян"}
{"url": "https://www.dnevnik.bg/sport/2019/08/05/3947290_video_kulminaciiata_na_sedmicata_v_koiato_na_kirios_mu/", "text": "\"Всички знаем как Ник може да играе, когато поиска. А тази седмица мисля, че той искаше да играе.\" С тези думи Данийл Медведев се обърна към публиката след финала срещу Ник Кириос във Вашингтон. Австралиецът се наложи със 7:6 (6), 7:6 (4) и спечели втората си титла от категорията АТП 500 за сезона. Кириос заяви, че това е била една от най-хубавите седмици в живота му. \"Имаше хора, които ме подкрепяха, които не изгубиха вяра в мен, дори когато сам загубих вяра в себе си. Тази седмица означава много. Прекрасно е, че стигнах до победата. Доказах на себе си и на хората, които ме подкрепят, че все още мога да играя на най-високо ниво\", заяви австралиецът след шестата титла в кариерата си. Той посочи, че се е сприятелил с човека, който е правил смутита, както и с децата, с които е играл тенис на маса преди мачовете си. Наскоро  Кириос заяви, че има качества да играе на най-високо ниво , но за него не е цел да печели големите турнири.", "date": "2019.08.05", "title": "Видео: Кулминацията на седмицата, в която на Кириос му се играеше тенис"}
{"url": "https://www.dnevnik.bg/politika/2019/08/05/3947280_antikorupcionnata_komisiia_ne_ustanovi_konflikt_na/", "text": "Комисията за противодействие на корупцията и отнемане на незаконно придобитото имущество (КПКОНПИ) не е установила конфликт на интереси при държавния глава Румен Радев. Решението,  публикувано на официалния сайт на комисията , е по сигнал срещу Радев в качеството му на командир на Военновъздушните сили (ВВС) - пост, който заемаше, преди да бъде избран за президент. В сигнала, за който не се съобщава от кого е подаден, се посочва, че са налице съмнения за конфликт на интереси и облагодетелстване чрез служебно положение на Радев във връзка с назначаване на Десислава Генчева (в момента Радева - бел. авт.) на два щата, въпреки че вторият такъв - пиар на ВВС, по правилник трябва да се заема от военизирано, а не от цивилно лице, каквато е тя. В него се твърди още, че ВВС е плащало наем на жилище на Десислава Генчева в София, в което е живял с нея и самият Радев, се разбира от решението на комисията. Антикорупционната комисията е установила, че през 2011 г. Десислава Генчева е назначена от ген.-майор Константин Попов като старши експерт в сектор \"Финанси\". Когато през 2014 г. Радев поема командването на ВВС, той сключва допълнително споразумение с Генчева, която да изпълнява функциите по осигуряване на връзките с обществеността. Според комисията давностният срок от три години е изтекъл. За други заповеди на Радев за възнаграждение за извънреден труд на Генчева проверката установява, че тогава те не са били съпрузи. По тогавашния закон не е установен конфликт на интереси. В сигнала срещу Румен Радев е посочено, че е купил жилище в София през 2010 г. с площ 143 кв. метра за 168 хил. лева, което е под пазарните цени на имотите за периода в района. През 2005 г. е купено и ведомствено жилище от Министерството на отбраната и едновременно с това неправомерно е ползвано под наем второ ведомствено жилище. Апартаментът бил продаден през 2007 г. От комисията отбелязват още, че твърденията в сигнала касаят правни действия - сключване на договори за наем и договор за покупко-продажба на недвижими имоти, извършени от Румен Радев в качеството му на физическо лице, а не като лице, заемащо публична длъжност. Освен това тогава не са съществували антикорупционните закони. Заключение на комисията е, че не е установен конфликт на интереси поради липса и на частен интерес на Румен Радев или на свързано с него лице. Производството по сигнала е прекратено.", "date": "2019.08.05", "title": "Антикорупционната комисия не установи конфликт на интереси при Румен Радев"}
{"url": "https://www.dnevnik.bg/biznes/2019/08/05/3947305_smeneniiat_direktor_na_nek_se_oplaka_ot_natisk/", "text": "Смененият в петък  изпълнителен директор на Националната електрическа компания Петър Илиев се оплака на пресконференция днес, че върху него са се опитвали са оказват натиск различни институции и търговци на ток, съобщи \"Нова телевизия\". Това била и причината  да си подаде оставката  преди малко повече от месец, която беше отхвърлена. Илиев каза, че натискът е бил свързан с продажбата на ток на борсата и извършване на фиктивни търгове. \"Много трудно върху мен ще има натиск в продажбата, на друг може да бъде направен, но по принцип е опитвано да ми се оказва натиск, но никога не съм го приемал. От различни хора – обаждат ми се по телефона. Според мен премиерът не е запознат с всичките неща, които стават в енергетиката\", казва той, цитиран от БНР. Илиев е учуден от решението да бъде сменен, още повече че това станало, докато бил в отпуск. \"Смятам, че съм работил в интересите на Националната електрическа компания. Другите не са свикнали да работят при тези условия\", каза Илиев, като допълни, че вероятно е сменен, защото е неудобен, понеже казвал нещата, каквито са. Бившият ръководител на НЕК обяви, че оставя компанията в добро финансово състояние. Той се оплака, че на пазара на ток няма правила, което застрашава дори националната сигурност. \"В България има излишен ток, а ние страдаме от липса на ток. Правилата на пазара са такива, че няма правила. Всеки си продава на себе си\", допълва той, цитиран от \"Фокус\". Илиев все пак уточни, че населението не е застрашено по никакъв начин от липса на енергия, а проблемът е основно за бизнес клиентите. Бившият директор на НЕК смята, че перспективите пред компанията са добри, като тя има над 30 млн. лева печалба. Петър Илиев изрази мнение, че не е редно Комисията за енергийно и водно регулиране да определя цената на тока. \"Комисията трябва да изготви правила, по които да се определят цените за различните производители ,и това да бъде контролируемо\", е неговото мнение. От близо година представители на бизнеса се оплакват от високите цени на тока на енергийната борса. Това стана причина  Асоциация на индустриалния капитал в България да поиска  преструктуриране на НЕК и създаване на условия за реална конкуренция между производителите на електроенергия.", "date": "2019.08.05", "title": "Смененият директор на НЕК се оплака от натиск"}
{"url": "https://www.dnevnik.bg/analizi/2019/08/05/3947307_zapovedta_na_babh_ne_e_dostatuchna_za_da_ti_ubiiat/", "text": "                         Нека го кажа достатъчно ясно: Хората с прасета в задния двор не желаят да унищожат здравите си животни, за да спасят, евентуално, други здрави в стопанствата. Не желаят също да убиват бременни и майки с малки прасенца. И никой не можеда иска от тях да го направят. Няма човещина в такова отношение към животните. А ако няма човещина, в какво очакваме да се превърнат тези хора, за да го сторят. Всъщност, отказвайки да изпълнят разпорежданията, Аргументът, че малките стопани не били регистрирани не е от значение в случая. Регистрацията е във връзка с търговските цели на стопаните и отношенията им в контекста на земеделската политика на държавата и ЕС, а в случая няма търговски елемент при този вид добиване на храна за собствени нужди. Животното, което отглеждат вкъщи, се третира като вещ, следователно не е достатъчно да бъде издадена заповед на агенцията за безопасност на храните (БАБХ). За да влезе принудително представител на държавата в дома ти и да унищожава каквато и да било вещ в нея, ще трябва много повече от една заповед. Много повече!", "date": "2019.08.05", "title": "Заповедта на БАБХ не е достатъчна, за да ти убият прасето"}
{"url": "https://www.dnevnik.bg/zelen/2019/08/05/3947332_muj_se_izkupa_v_edno_ot_sedemte_rilskite_ezera_vupreki/", "text": "Мъж се е изкъпал в едно от защитените седем рилски езера, но сигнал до дирекцията на парк \"Рила\" не е подаден и по случая не се работи, съобщи \"Нова телевизия\". Видеото с излизащия от езерото \"Окото\" мъж е получено в рубриката \"Моята новина\" на медията, в която се събират сигнали от зрители. \"Човекът, който е подал информация за случая, не се е свързал с нас. Нямаме нищо, върху което да работим, за да установим кой е нарушителят. Ако сигналът беше изпратен до нас, служителите ни много бързо щяха да отидат на място. При всички положения човекът, подал сигнала, щеше да разпознае нарушителя\", коментира тази сутрин пред \"Нова телевизия\" директорът на парк \"Рила\" Красимир Андонов. Попитан дали е мислено наблюдението за нарушения да става с камери, той уточнява, че е имало такава идея, но има сериозен риск оборудването да бъде откраднато. Андонов обобщи, че районът на Седемте рилски езера е силно посещаем, а хората не се съобразяват с правилата. Това е пореден случай на нарушения на правилата за поведение в защитена зона в района на езерата. През август миналата година участници в опит за поставяне на рекорд за най-голямо хоро  нагазиха в езерото Бъбрека , а през февруари от епизод на поредицата за оцеляване на Беър Грилс, се разбра, че при снимки в Рила той и негов придружител  са плували в Каракашево езеро , палили са огън и са ловили и умъртвявали животински видове. И по двата случая са наложени глоби. Санкциите за нарушаване на правилата за влизане в езерата са сериозни. Глобата е от 500 до 5000 лв., но за да бъдат наложени те, е нужно да се знае кой е нарушителят и провинението му да се докаже.", "date": "2019.08.05", "title": "Мъж се изкъпа в едно от Седемте рилски езера въпреки забраните"}
{"url": "https://www.dnevnik.bg/photos/2019/08/04/3946628_fotogaleriia_shpanyola_gradskata_krepost_na_gr_hvar/", "text": "Градската крепост на гр. Хвар се издига на хълм на около 100 м над северната, стара част на града.", "date": "2019.08.05", "title": "Фотогалерия: Шпаньола – градската крепост на гр. Хвар"}
{"url": "https://www.dnevnik.bg/sviat/2019/08/05/3947301_iran_obeshta_merki_sreshtu_vsichki_narusheniia_v/", "text": "Иран няма да си затваря очите за \"нарушения\" в Персийския залив, обяви външният министър Мохамад Джавад Зариф ден след като Техеран каза, че е задържан трети танкер за последните няколко седмици. \"Иран пропускаше някои нарушения в... Залива, но никога повече няма да го прави\", каза Зариф на пресконференция, цитиран от \"Ройтерс\". Министърът, който  бе санкциониран от САЩ  и нарече решението \"провал в преговорите\", направи коментара малко след съобщението, че чуждестранен танкер е задържан с контрабандно гориво за арабски страни. Според държавната иранска Press TV съдът пренасял 700 хил. литра гориво със седем моряци от различни националности. В средата на юли плаващ под панамски флаг съд бе задържан за \"контрабанда\" в Ормузкия проток, а по-късно същото се случи и с британски танкер и това засили напрежението между Техеран и Запада. Съединените щати опитаха да дадат  нов тласък на идеята за коалиция  с европейските сили за сигурността в Ормузкия проток, но се сблъскаха с отказа на Германия. Европейските държави отхвърлиха предложението на САЩ с аргумента, че не искат да се присъединяват към политиката на максимален натиск срещу Иран на американския президент Доналд Тръмп. \"Днес Съединените щати са изолирани в света и не могат да създадат коалиция. Техните съюзници изпитват прекалено голям срам да са в коалиция с тях. Те самите (САЩ) създадоха тази ситуация, като нарушиха правото и провокираха напрежение и кризи\", обяви Зариф. Съединените щати предложиха през юни създаването на коалиция след атаките през май и юни срещу кораби в района на Залива, за които Вашингтон обвини Техеран. Идеята на  предложението  бе всяка страна да осигури военен ескорт на търговските си кораби с подкрепата на американската армия, която да гарантира въздушното наблюдение на района и съгласуването на операциите. Междувременно иракското министерство на петрола отрече да има нещо общо със задържания вчера с Персийския залив танкер. \"Министерството не изнася петрол за международния пазар, а ограничава дейността си до износа на суров петрол и други обявени петролни продукти в съответствие с международно приетия контекст и съобразно с международните механизми и средства за контрол\", заяви говорителят на министерството Асем Джихад. Източници на \"Ройтерс\" в пристанището твърдят, че става дума за \"малък кораб\" на частна иракска компания. Би Би Си отбелязва, че макар пренасяният товар да е малък, случилото се неизбежно ще повиши напрежението в региона.", "date": "2019.08.05", "title": "Иран обеща мерки срещу всички \"нарушения\" в Залива, след като задържа трети танкер"}
{"url": "https://www.dnevnik.bg/gradska_sreda/2019/08/05/3947295_fandukova_iska_da_pusne_tretiia_luch_na_metroto_do/", "text": "До Нова година ще бъде пуснат първият участък от Третия метродиаметър на метрото – от \"Красно село\" до ул. Граф Игнатиев\" (при кръстовището с бул. \"Патриарх Евтимий\"), обяви днес кметът Йорданка Фандъкова във фейсбук профила си.  В днешния брой на вестник \"24 часа\" тя заявява, че първият участък от строящото се метро \"ще бъде пуснат месец след местните избори\", т.е. в края на ноември. Разликата е, че отсечката не е само до ул. \"Граф Игнатиев\", както посочва във фейсбук, а още три метростанции по-нататък - до бул. \"Владимир Вазов\".  На 2 август Фандъкова написа отново в профила си в социалната мрежа като крайна дата на строителството на този участък от третия лъч: \"...през октомври тази година. Това са сроковете, заложени през 2016 г. от \"Метрополитен\". Веднага след това започват тестовите изпитания на новите влакове и автоматиката. Работим така, че да успеем да пуснем линията до края на годината. А до средата на 2020 г. ще са готови и 4-те км през \"Овча купел\" до Околовръстния път при \"Горна баня.\"  Инж. Стоян Братоев, изпълнителен директор на \"Метрополитен\" ЕАД, на 2 август посочва пред БНР други дати за пуска на първия участък на третия метродиаметър. Според него най-добре е целият трети лъч да бъдат пуснат едновременно, а не на отделни участъци, и затова посочва като крайна дата месец февруари 2020 година.  \"За две (метро)станции не е разумно да се пуска. Срок за всички станции засега е февруари, но ще се мъчим да го дръпнем до Нова година (участъка) до \"Красно село\".      Мотивите за искането на инж. Братоев за по-късна дата са свързани с изискванията на производителя на метровлаковете – фирмата \"Сименс\". \"Това е ново поколение системи за управление. Досега ние за три месеца правихме тестовете на предишните участъци. Минималният срок по искане на \"Сименс\" беше осем месеца, но те се съгласиха да го намалим на шест месеца. И в момента работим в този шестмесечен срок\", подчерта инж. Братоев. За хода на строителството на тунелите и метростанциите той обяснява следното: \"От края на август до началото на септември ще имаме възможност да подадем напрежение да започнат изпитания на централния участък \"Граф Игнатиев\" - \"Красно село\". Иначе сроковете на строителите приключват през октомври, но изпитанията продължават след това\", заявява инж. Братоев. Щом изпитанията ще започнат в началото на септември и е договорено с фирмата производител те да продължат 6 месеца, календарът сочи, че трябва да приключат през февруари 2020 г., а не до Нова година.", "date": "2019.08.05", "title": "Фандъкова иска да пусне третия лъч на метрото до Нова година"}
{"url": "https://www.dnevnik.bg/sport/2019/08/05/3947349_otborite_vuv_formula_1_sa_suglasni_na_sezon_s_22/", "text": "Формула 1 се насочва към сезон с рекордните 22 старта от 2020 г., стана ясно след края на  Гран при на Унгария . Отборите в шампионата са се съгласили на отправеното предложение от собственика на спорта \"Либърти медия\", призна директорът на \"Мерцедес\" Тото Волф. В последните седмици Формула 1 се приближава до нов договор с Испания, което да задържи пистата \"Каталуня\" в календара. Тя е един от домакините, чиито договори изтичат, заедно с Германия и  Мексико . Малко по-рано беше подписан договор с Великобритания, а от 2020 г. влизат две нови състезания  Холандия  и  Виетнам . Всичко това означава, че  календарът  от 2020 г. ще включва 22 старта. До този момент Формула 1 никога не е имала повече от 21 състезания в рамките на един сезон. Според действащите правила за увеличаване на броя на стартовете \"Либърти медия\" се нуждае от съгласието на отборите. \"С две думи, се съгласихме с предложението. Беше обсъдено да не се приема въвеждане на още един двигател, което ще увеличи разходите за клиентските отбори\", каза Волф пред \"Аутоспорт\". Според действащите правила всеки пилот има на разположение три двигателя за 21 състезания. Допълнително състезание няма да доведе до разрешение за още един агрегат. \"Либърти\" си вършат работата, а тя е да продължат да намират пазари, за да може Формула 1 да се разраства. Ние ги подкрепяме, но няма да променяме техническите правила заради едно състезание\", добави шефът на \"Сребърните стрели\". Единственото притеснение на Волф е за екипите, които ще бъдат подложени на още повече пътувания и натоварване. \"Ще бъде много трудно да се затвори този сезон с един екип. Наша отговорност е да се грижим за здравето на хората си.\" Тепърва от \"Либърти\" ще трябва да предложат календар, който да бъде одобрен и от ФИА. След проведената среща в Унгария вече се заговори за сгъстяване на надпреварите, като повече да се провеждат в поредни уикенди. Един от вариантите е сезон 2020 да започне в Австралия, а само седмица по-късно да бъде Гран при на Бахрейн. След това в два поредни уикенда да бъдат и стартовете в Китай и Виетнам. През 2018 г. за пръв път бяха проведени състезания в три поредни уикенда – Австрия, Франция и Великобритания. По-късно отборите се възпротивиха заради логистичните трудности. Настоящият сезон във Формула 1 е  най-дългият в историята , след като ще завърши на 1 декември.", "date": "2019.08.05", "title": "Формула 1 се насочва към сезон с 22 състезания от 2020 г."}
{"url": "https://www.dnevnik.bg/citat_na_deniia/2019/08/05/3947344_citat_na_denia_osnoven_predmet_za_izuchavane_triabva/", "text": "                         Това обяви в ефира на Би Ти Ви Кирил Вътев, производител на месни продукти и до неотдавна дългогодишен председател на Асоциацията на месопреработвателите в страната, по повод съпротивата на граждани срещу мерките, които се опитват да вземат ветеринарните власти за ограничаване на болестта. Посочи, че чумата е икономическо заболяване, тъй като не засяга хората, но засяга бизнеса със свинско. Посочи, че загубите в други страни, засегнати от болестта, се оценяват на милиарди евро. В отговор на въпрос каза, че цената на свинското в България вече се е повишила и очаква в края на годината да е вече с 50% над това, което е била година по-рано. Посочва, че вече има недостиг на свинско месо заради кризата с него в Китай, където също има проблеми с болестта, а страната е голям консуматор и съответно се явява голям купувач в Европа. Това е и причината цените вече да вървят нагоре. Посочи, че е застрашен целият отрасъл.", "date": "2019.08.05", "title": "Цитат на деня: Основен предмет за изучаване трябва да е българска народопсихология"}
{"url": "https://www.dnevnik.bg/sviat/2019/08/05/3947363_mediina_organizaciia_vuv_viena_razsledvaneto_sreshtu/", "text": "Издадената европейска заповед за разследване срещу главния редактор на \"Биволъ\" Атанас Чобанов след скандала с изтичане на данни е опит да бъде заглушен гласът на сайта, \"публикувал няколко разследващи материала, изобличаващи злоупотреби със средства от ЕС и корупцията в правителството\". Това е  позицията  на Международния институт за печата във Виена - световна мрежа на редактори, журналисти и хора на управленски позиции, която работи за защита на медийната свобода. \"В рамките на разследването трябва да бъде разпитан главният редактор на сайта \"Биволъ\" Атанас Чобанов по досъдебното производство срещу служители на \"ТАД груп\" във връзка с факти, относими по предмета на доказване\", пишеше в съобщението на Специализираната прокуратура,  разпространила доказателства  по случая с изтичане на данни от НАП. Чобанов отрича да е знаел за пробива в системата на НАП или да е говорил с предполагаемите хакери и е готов да влезе в контакт с френската полиция за разследване, но не и да се върне в София, отбелязва институтът. \"Заповедта за разследване несъмнено е повод да се заглуши \"Биволъ\", публикувал няколко разследващи материала, изобличаващи злоупотреби със средства от ЕС и корупцията в правителството\", казва Рави Прасад от института, цитиран в съобщението. Като пример е дадена  публикацията , според която главният прокурор Сотир Цацаров е купил вила на цена два пъти под пазарната. След това в съобщението се прави връзка между този случай и оставката на председателя на Комисията за противодействие на корупцията и отнемане на незаконно придобито имущество (КОНПИ)  Пламен Георгиев миналата седмица . Отбелязва се, че и в други случаи \"Биволь\" е бил на прицел на властите заради разследвания.", "date": "2019.08.05", "title": "Медийна организация във Виена: Разследването срещу \"Биволъ\" е повод да му се запуши устата"}
{"url": "https://www.dnevnik.bg/sport/2019/08/05/3947370_ludogorec_shte_igrae_s_maribor_ili_rozenborg_ako/", "text": "Лудогорец\" ще играе срещу \"Марибор\" или \"Розенборг\", ако стигне до плейофа за влизане в групите на Лига Европа. За да стигне до този кръг, българският шампион трябва да преодолее уелският ТНС. Ако ЦСКА се справи със \"Зоря\" (Луганск), ще срещне победителя от мачовете между \"Люцерн\" и \"Еспаньол\". Другият български представител - \"Локомотив\" (Пловдив), ще играе с \"Вадуц\" или \"Айнтрахт\", ако преодолее \"Страсбург\". Двубоите са на 22 и 29 август. Ако стигнат до тях, \"Лудогорец\" и \"Локомотив\" (Пловдив) ще са домакини в първите мачове, а ЦСКА ще гостува. За шампионите имаше и по-добър, и по-тежък вариант за жребий. На пътя им можеше да се окаже победителят между \"Аякс\" и ПАОК. Тази седмица  и трите български отбора ще играят у дома първите си мачове от третия предварителен кръг .", "date": "2019.08.05", "title": "\"Лудогорец\" ще играе с \"Марибор\" или \"Розенборг\", ако стигне до плейофа в Лига Европа"}
{"url": "https://www.dnevnik.bg/zdrave/2019/08/05/3947364_naprejenie_sred_medicinskite_sestri_sled_uvolnenie_na/", "text": "Сериозно напрежение, закани за нови ефективни протести на медицински сестри, обещания за няколко съдебни дела и обвинения за разправа с неудобните. До това се стигна, след като в събота вечерта ръководството на болница \"Токуда\" уволни дисциплинарно Мая Илиева - един от основните организатори и говорител  на протестите на медицинските сестри в страната. Илиева се закани да си търси правата по съдебен път срещу уволнението. Обвини и ръководството на болницата за разправа, и лично председателя на медицинския синдикат на КНСБ и вицепрезидент на КНСБ Иван Кокалов, че е свалил защитата й като синдикален лидер в \"Токуда\" и така е допуснал уволнението. Коментира, че лично Кокалов й е казал \"да си затваря голямата уста\", защото лично ще се погрижи да не работи повече в \"Токуда\". В своя позиция днес от болницата заявиха, че наложеното дисциплинарно наказание на Мая Илиева е \"мотивирано от нейни конкретни действия и бездействия при и по повод изпълнение на непосредствените ѝ професионални задължения\". А Иван Кокалов коментира пред \"Дневник\", че обмисля да заведе лично дело срещу Илиева във връзка с нейните твърдения, че я е заплашвал с уволнение. В събота вечерта в групите в социалните мрежи, в които медицинските сестри се организират за протестите си, членове сигнализираха, че от \"Токуда\" са уволнили дисциплинарно Илиева. В неделя рано сутринта и Илиева съобщи за уволнението си. \"От днес съм вече безработна медицинска сестра. Вчера, събота, в 18:30 ч. ме уволниха дисциплинарно. Защо? Защото, вместо да се решават проблеми в тази болница, те решават да се отърват от неудобната – от оная \"лудата\", дето си позволява да им нарушава спокойствието, като им предизвиква проверки от страна на различни институции и си позволява да изисква от работодателя да спазва българските закони\", написа медицинската сестра. Илиева отбелязва, че е председател на синдиката на КНСБ в \"Токуда\" и по закон се ползва с имунитет срещу уволнение. Но без някой да я потърси за коментар или реакция, за обяснение, тази защита е била свалена от синдиката. \"Защото се оказах неудобна и за тях и не играя по ничии правила. Защото не можаха да ми затворят \"голямата уста\" (цитирам д-р Иван Кокалов), който, след като разбра за организирания от мен първи протест в социалните мрежи, ми се обади по телефона и каза: \"Затваряй си голямата уста, че лично аз ще се погрижа да не работиш повече в \"Токуда\". И се погрижи, удържа на обещанието си\", написа още тя. \"Неудобна съм за КНСБ, защото си позволих да направя петиция, с която да искам оставката на д-р Кокалов заради непристойното му поведение и за абдикиране от синдикалните му задължения\", смята Илиева. В изявление пред медии днес Илиева допълни, че от болницата от години се опитват да я уволнят. И е неудобна, защото като синдикален лидер си защитава правата, предизвиква проверки и е била наказвана многократно и от предишното ръководство на болницата. Сигналите и проверките са били от Националната агенция за приходите и от Инспекцията по труда - за нарушаване на трудовото законодателство. Имала и заведени и спечелени пет дела срещу болницата. \" От болница излязоха днес с позиция, в която заявяват, че поводът за налагане на дисциплинарното наказание на Илиева са конкретни факти и обстоятелства, които са категорично установени и за които има писмени и други доказателства и свидетелски данни. Не дадоха повече подробности. Отричат отстраняването ѝ да е заради синдикалната дейност на Илиева. \"Наложеното дисциплинарно наказание на Мая Илиева е мотивирано от нейни конкретни действия и бездействия при и по повод изпълнение на непосредствените ѝ професионални задължения в отделението за реанимация и интензивни грижи за пациенти с кардиохирургични заболявания\", посочват от болницата. Миналия месец от ръководството на болницата са изпратили нотариално заверено искане до председателя на медицинския синдикат на КНСБ и вицепрезидент на КНСБ д-р Иван Кокалов, с което се настоявало да се снеме защитата срещу уволнение на Мая Илиева. Отбелязвало се и нарушения на трудовата дисциплина, заради които се иска нейното уволнение. Аз не съм човекът според нашия устав, който може да даде такова разрешение, това се прави от целия изпълнителен комитет, коментира пред \"Дневник\" Кокалов. Затова той изпратил по електронната поща на всички членове на комитета искането от болницата и всички дали съгласие закрилата да бъде свалена. По думите на Кокалов подобни мерки за снемане на защита на синдикален лидер били взимани само няколко пъти в историята на синдиката и това ставало при груби дисциплинарни нарушения. Понякога се стигало до сериозни дискусии и гласувания. Той коментира, че явно всички членове на комитета, след като се запознали с мотивите за искането за уволнение, са разрешили имунитетът да бъде свален и било показателно, че нямало нито един, който остро да възрази. По думите на Кокалов в писмото от болницата се посочва, че по време на изпълнение на трудовите ѝ задължения Илиева не ги е изпълнявала, а си е извадила телефона и е започнала да снима реанимационни дейности на пациент. \"Пациент се е влошил, нейни колеги са започнали спасителни манипулации, а тя не е участвала и е започнала да снима. Вие преценете дали това е нарушение на трудовата дисциплина. Не е предоставила включително и снимките, а от болницата не знаят за какво могат да бъдат използвани\", коментира той. В отговор на това твърдение Илиева каза, че е искала да документира, че в реанимацията, където работи, се извършват също хирургични манипулации. В конкретния казус не се налагало да помага, а искала да го заснеме, защото синдикалната организация се борила за намален работен ден от 7 часа, колкото е в операционната, защото сестрите вършели същата работа като хирургичните сестри. Ръководството на болницата отричало пред проверяващите, че се извършват такива манипулации и затова Илиева искала да заснеме разминаването и нарушението. Това обяснение обаче тя не била извикана да даде пред синдикалния комитет преди да й бъде снет имунитета. Не аз или синдикатът уволняваме, уволнява ръководството на болницата, което има и своите мотиви за това и ги е посочило в искането до нас за снемане на защитата, допълни Иван Кокалов. Отбеляза, че в някои свои медийни изяви Мая Илиева сама е разкритикувала остро синдиката, твърдяла е, че я е срам да е част от него, и сама се е дистанцирала от организацията. Не била и съгласувала по никакъв начин със синдиката действията си, не потърсила и нужната според устава координация. Тя хем се разграничи от КНСБ, отправи остри критики, хем иска да се ползва от закрилата, но това оставям на нея, допълни Кокалов. Той заяви, че заради обвиненията на Илиева в последните дни, че Кокалов я е заплашвал, че ще я изгони от болницата и др. подобни, ще я съди в лично качество. Аз подобни думи и заплахи не съм отправял, тя злоупотреби с моето име и позиция, нека ги докаже в съда, допълни лидерът на медицинския синдикат на КНСБ. Уволнението предизвика възмущение в социалните мрежи, като медицинските сестри обмислят нови протести в защита на Илиева, по време на които ще поискат оставките на здравния министър, съсловните и синдикалните лидери. Десетки нейни колеги отидоха в понеделник на работа с протестни лентички и се снимаха с тях пред работните си места в нейна подкрепа. За този четвъртък - 8 август от 10 ч., е насрочен и протест пред \"Токуда\". В социалните мрежи се подготвят и протести по места, а за 10 септември е насрочен нов голям протест на медицинските сестри. Омбудсманът Мая Манолова, която подкрепяше активно сестринския протест, коментира в профила си във \"Фейсбук\" по повод уволнението на Илиева, че и като човек, и като приятел, и като омбудсман \"не мога да приема абсолютно съчинените, съшити с бели конци, мотиви, с които това е направено\". \"На всеки е ясно, че става въпрос за грозна саморазправа с Мая. Това е и недвусмислен знак и опит за сплашване и саморазправа към всички, които дръзват да отстояват правата си. Ще продължа с всички законни средства да подкрепям както Мая, така и колегите ѝ в абсолютно справедливите им искания\", написа омбудсманът. По-късно свика и пресконференция с участието на Илиева, на която отново разказаха ситуацията пред медиите.", "date": "2019.08.05", "title": "Напрежение сред медицинските сестри след уволнение на един от лидерите на протестите им"}
{"url": "https://www.dnevnik.bg/sviat/2019/08/05/3947379_blumburg_kitai_e_zabranil_vnosa_na_selskostopanska/", "text": "Китайското правителство се разпореди държавните компании да прекратят вноса на американска селскостопанска продукция на фона на новата ескалация на търговската война със САЩ. Това съобщи днес агенция  \"Блумбърг\" , позовавайки се на източници и цитирана от ТАСС и БТА. По данни на агенцията китайските селскостопански компании вече са изпълнили това нареждане и сега очакват резултатите от търговските преговори между Вашингтон и Пекин. Президентът на САЩ Доналд Тръмп съобщи в четвъртък, че страната му ще въведе от 1 септември нови мита от  10 процента върху китайски стоки на стойност 300 млрд. долара . Тръмп изтъкна като една от причините за този ход, че Китай не е изпълнил обещанието си да увеличи закупуването на американска селскостопанска продукция. Китай и САЩ преговарят за уреждане на търговските спорове помежду си от няколко месеца. През първата половина на май в американската столица се проведе 11-ият кръг от преговорите, след което те бяха прекратени. На 10 май Вашингтон въведе допълнителни мита от 10 до 25 процента за китайски стоки на стойност 200 млрд. долара. В началото на юни китайското правителство предприе ответни мерки за над 5000 американски стоки за 60 млрд. долара. /БТА", "date": "2019.08.05", "title": "\"Блумбърг\": Китай е забранил вноса на селскостопанска продукция от САЩ"}
{"url": "https://www.dnevnik.bg/sviat/2019/08/05/3947377_indiia_planira_da_otmeni_avtonomiiata_na_kashmir_i/", "text": "Индия ще отмени конституционната автономия на щата Джаму и Кашмир. Министърът на вътрешните работи на Индия Амит Шах представи пред горната камара на парламента - Съвета на щатите - съответните законопроекти и каза, че щатът ще бъде реорганизиран или структуриран. Това предизвика протестите на депутати. Специалният статут на щата  Джаму и Кашмир  се определя от член 370 от конституцията на Индия. Според него той има право на своя конституция, флаг и автономия по всички въпроси освен външната политика, отбраната и комуникациите. Член 370 освен това забранява на индийци извън щата да се заселват за постоянно в него, да купуват земя, да заемат държавни постове и да получават стипендии за образование. Този конституционен текст е базата, на която  Кашмир, бивше британско владение , се присъединява към Индия, припомнят агенциите. Пред Съвета на щатите вътрешният министър Амит Шах каза, че този специален статут ще бъде отменен, а освен това щатът ще бъде разделен на две - Джаму и Кашмир, който ще има право на свое законодателно събрание, и Ладах, който ще бъде на пряко управление от Делхи. След оттеглянето на британските колонизатори от азиатския субконтинент областта Кашмир е разделена между Индия и Пакистан. Двата държави претендират за  суверенитета на територията  и са водили няколко войни за нея. Управляващата сега в Индия хиндуистка националистическа партия  \"Бхаратия джаната\"  (Индийска народна партия) от десетилетия се обявява против специалния статут на Джаму и Кашмир и включва в предизборните си манифести обещания да го отмени. В последно време в щата нараства напрежението и федералното правителство разполага там нови войници, чийто брой е вече най-малко 10 хиляди. Индия е разпоредила на туристите и хиндуистките поклонници да напуснат Джаму и Кашмир от съображения за сигурност. Пакистан определи като незаконна маневра решението на Индия. \"Нито една едностранна мярка на индийското правителство не може да промени този оспорван статут. В качеството си на страна по този международен спор Пакистан ще направи всичко, което е в неговите възможности, за да оспори тези незаконни мерки\", се подчертава в комюнике на външното министерство.  \"Окупираният от Индия Джаму и Кашмир е международно признат за спорна територия\", отбелязва пакистанското външно министерство, цитирано от ДПА.  \"Пакистан потвърждава ангажираността си с каузата на Кашмир и политическата, дипломатическата и моралната си подкрепа за народа на \"окупирания Джаму и Кашмир\" за реализиране на неговото неотменимо право на самоопределение\", се подчертава в комюникето./ БТА", "date": "2019.08.05", "title": "Индия планира да отмени автономията на Кашмир и разгневи Пакистан"}
{"url": "https://www.dnevnik.bg/sviat/2019/08/05/3947388_ataka_s_dron_v_libiia_otne_jivota_na_nai-malko_43-ma/", "text": "Нападение с дрон, извършено от силите на Халифа Хафтар срещу южния либийски град Мурзук, отне живота на най-малко 43 души. 51 души са били ранени, предаде \"Ройтерс\", като се позова на представител на местните власти. Т.нар. Либийска национална армия (ЛНА) под командването на Хафтар потвърди, че е извършила атаката, но отрече да е взела на мушка цивилни. В изявлението на ЛНА се казва, че мишена на удара са били \"чадски опозиционни бойци\". Под това определение често пъти се имат предвид членове на племето тебу, които се сражават срещу силите на Хафтар в този регион, отбелязва \"Ройтерс\". ЛНА превзе Мурзук в началото на тази година в рамките на офанзивата си за превземане на богатия на петрол либийски юг. След това обаче тя се изтегли от града, за да съсредоточи силите си на север, където се опитва да установи контрол върху Триполи. Кампанията за превземане на либийската столица продължава вече четири месеца, припомня \"Ройтерс\". /БТА", "date": "2019.08.05", "title": "Десетки загинаха при атака с дрон на силите на Хафтар в Либия"}
{"url": "https://www.dnevnik.bg/politika/2019/08/05/3947416_prezidentut_spria_zakonut_koito_pozvoliava_civilen_da/", "text": "Със своето деветнадесето вето от началото на мандата си президентът Румен Радев върна на депутатите  Закона за изменение и допълнение на Закона за военно разузнаване . Държавният глава не е съгласен с промените, с които се дава възможност цивилно лице да оглави Служба \"Военна информация\" като алтернатива на досегашното изискване да е военнослужещ. \"Това не съответства на мястото, което заема службата като неразделна част от въоръжените сили на Република България. Ръководителят на службата следва да притежава необходимата експертиза, изразяваща се в специфични познания и професионален опит, с цел осигуряване изпълнението на основните ù задачи, свързани не просто с добиване на разузнавателна информация, а и с информация, необходима за отбраната на страната и за защитата на националната сигурност от външни посегателства, рискове и заплахи\", се казва в мотивите на Радев. Според президента с поправките се създава се риск от нарушаване на принципите на централизираното управление и контрол на разузнавателната дейност и на политическия неутралитет. \"Приетият закон внася несъгласуваност в уредбата относно управление на системата за защита на националната сигурност и създава прецедент при навършване на пределна възраст за съответното военно звание да се продължава изпълнението на длъжността\", смята още Радев. Промените в закона, приети от депутатите на 26 юли,  засилиха съмненията , че обвиненията,  повдигнати наскоро  срещу настоящия и бившия директор на \"Военна информация\" Пламен Ангелов и Светослав Даскалов, са измислени, за да се овладее и последната специална служба, която е извън контрола на Делян Пеевски. Пламен Ангелов  подаде рапорт за напускане  на 17 юли. Парламентът няма да заседава извънредно заради ветото, обясниха от ГЕРБ пред \"Дневник\". Депутатите са в лятна ваканция до 4 септември, а при това положение срокове не текат.", "date": "2019.08.05", "title": "Президентът спря закона, който позволява цивилен да оглави военното разузнаване"}
{"url": "https://www.dnevnik.bg/sport/2019/08/05/3947387_marez_propusnal_macha_s_livurpul_zaradi_pritesneniia/", "text": "Крилото на \"Манчестър сити\" Риад Марез не участва в мача за \"Къмюнити шийлд\" заради притеснения около лекарство, което му е било дадено от медицинския щаб на националния отбор на Алжир, съобщи мениджъра на \"гражданите\" Хосеп Гуардиола. Съдържанието на лекарството е неясно, като испанският специалист е решил да не рискува и затова остави Марез извън състава. Притесненията на Гуардиола са били, че 28-годишният футболист е нямало да издържи евентуална проверка за допинг. \"Ние не разполагаме с лекарството, което е взел. Затова днешният допинг контрол криеше риск и Марез не беше в състава\", каза Гуардиола. Той добави, че се надява крилото да бъде на линия за първия мач сезона срещу \"Уест хем\". Шампионите започват защитата на титлата си с гостуване в събота.  В отсъствието на Марез \"Сити\" триумфира за втора поредна година с трофея \"Къмюнити шийлд\".  \"Гражданите\" надвиха \"Ливърпул\"  след изпълнение на дузпи.      ", "date": "2019.08.05", "title": "Марез пропуснал мача с \"Ливърпул\" заради притеснения от допинг контрол"}
{"url": "https://www.dnevnik.bg/evropa/2019/08/05/3947397_chuvstvate_li_se_grajdanin_na_es_absoljutno_ne/", "text": "Българите се чувстват най-малко европейци в сравнение с останалите 27 държави - членки на ЕС. Това показва последното проучване на Евробарометър, проведено след изборите през май. 52% от българите са напълно съгласни с твърдението \"Чувствам се гражданин на ЕС\", докато 46% отговарят с \"Абсолютно не\". Това е най-ниският резултат сред всички европейски страни. Като европейци се възприемат само 57% от италианците и гърците, 58% от чехите и британците и 64% от французите и хърватите. Най-проевропейски настроени са люксембургците, 93% от които се чувстват граждани на ЕС, германците (88%) и испанците (87%). В същото време 55% от респодентите в България казват, че вярват на ЕС, а 59% имат положителна представа за съюза. На общоевропейско ниво  доверието в ЕС  е на най-високото си равнище от 2014 г. насам и продължава да бъде по-високо от доверието в националните правителства или парламенти. В двадесет държави членки доверието нараства, като най-високите резултати са в Литва (72%), Дания (68%) и Естония (60%). От последното проучване на  Евробарометър  през есента на 2018 г. делът на респондентите, които имат положителна представа за ЕС, се увеличава в 23 държави, особено в Кипър (47%, +11), Унгария (52%, +9), Гърция (33%, +8), Румъния (60%, +8) и Португалия (60%, +7). По-малко от една пета от европейците имат отрицателна представа за ЕС — най-ниският резултат за последните 10 години. Мнозинството са оптимисти за бъдещето на съюза, докато едва 34% са песимистично настроени. Най-висок е оптимизмът в Ирландия (85%), Дания (79%), Литва (76%) и Полша (74%). В другия край на скалата оптимизмът е по-слабо изразен в Обединеното кралство (47%) и във Франция (50%). Мнозинството от европейците — 55%, заявяват, че са удовлетворени от функционирането на демокрацията в ЕС — най-високият резултат от есента на 2004 г. насам. Икономиката и еврото Подкрепата за  Икономическия и паричен съюз и за еврото  достига нов рекорден резултат — над три четвърти от респондентите в еврозоната са доволни от членството си в нея. В ЕС като цяло подкрепата за еврото остава стабилна с 62%. Преобладават положителните становища относно положението на националните икономики (49% считат положението за добро, а 47% — за лошо). Мнозинството от отговорилите в 17 държави членки (16 през есента на 2018 г.) заявяват, че положението на националната икономика е добро. Най-високи са резултатите в Люксембург (94%), Дания (91%) и Нидерландия (90%). Най-нисък процент от положителните мнения се наблюдава в Гърция (7%), Хърватия и България (20%), Италия (22%), Испания (26%) и Франция (29%). Свободно движение и европейска идентичност Във всички 28 държави членки над половината от отговорилите се чувстват граждани на ЕС. В целия ЕС това чувство се споделя от 73% (+ 2 процентни пункта от есента на 2018 г.), а на национално равнище резултатите варират от 93% в Люксембург, 88% в Германия, 87% в Испания до 57% в Гърция и Италия и 52% в България.      Голямото мнозинство от гражданите на ЕС подкрепят  свободното движение  на граждани, които могат да живеят, работят, учат и извършват стопанска дейност навсякъде в ЕС\" (81%), а във всяка държава — членка на ЕС, над две трети от респондентите споделят това мнение — от Литва (94%) до Италия и Обединеното кралство (68%) Имиграцията и климатът са най-големите проблеми Имиграцията продължава да бъде основна грижа на равнище ЕС, посочвана от 34% от респондентите, въпреки значителното намаление (с 6 процентни пункта спрямо есента на 2018 г.). Изменението на климата, което заемаше пето място през есента на 2018 г., бележи силно увеличение и сега е вторият по важност проблем. Конкретно за българите двата най-належащи въпроса са  имиграцията и тероризмът ; само 10% посочват като приоритет промените в климата. Безработицата, която сега е на седма позиция на равнище ЕС (12%), остава основната грижа на национално равнище (21%), заедно с повишаващите се цени/инфлация/разходи за живот и здравеопазването и социалната сигурност. За българите разходите за живот са първа грижа, следват ги здравеопазването и социалната система. Въпросите на околната среда, климата и енергетиката следват много близо, след като отбелязаха силно увеличение. За пръв път от пролетта на 2014 г. насам имиграцията не е сред трите основни опасения на национално равнище, като тя се споменава от 17 % от респондентите.", "date": "2019.08.05", "title": "Чувствате ли се гражданин на ЕС? \"Абсолютно не\", отговарят почти половината българи"}
{"url": "https://www.dnevnik.bg/gradska_sreda/2019/08/05/3947402_firma-posrednik_otpadna_pri_plashtaneto_s_esemesi_v/", "text": "Центърът за градска мобилност (ЦГМ) ще придобие системата за обработване на есемеси от паркирането в синя и зелена зона в София. Досега тази дейност се извършваше от фирма - посредник между общинското дружество и мобилните оператори, съобщи пресцентърът на ЦГМ, цитиран от \"Фокус\". Договорът със сегашната фирма посредник е сключен през 2015 г. и изтича през септември.  Процедура за възлагане на обществена поръчка с мобилните оператори и доставчици в България обяви ЦГМ. Тя ще е за директно предоставяне на услугата (без посредник) паркиране в синя и зелена зона чрез есемеси и ще е за срок 5 години. Общата прогнозна стойност на поръчката е 7.9 млн. лева за целия период на договора. Реално тази прогнозна сума представлява до 12% от общите приходи от синята и зелената зона  за паркиране. За сравнение - до 2015 г. процентът, който е взиман от фирмата посредник, е бил 15, а за последните 4 години е 13. В предстоящата обществена поръчка той е до 12, което ще спести финансови разходи на ЦГМ. Половината от приходите на общинското дружество се влагат във възстановяване на тротоарите и в изграждане на паркинги. За клиентите на зоните за почасово платено паркиране няма да има промяна в тарифите, както и в таксата за изпратен есемес, обясниха за \"Дневник\" от ЦМГ.  До края на годината ЦГМ планира да пусне и т.нар. дигитален талон за паркиране през мобилни приложения. Той ще даде на водачите на автомобили по-голям избор при заплащане на паркирането в зоните, а не само чрез книжни талони или с есемеси. ", "date": "2019.08.05", "title": "Фирма посредник отпадна при плащането с есемеси в синя и зелена зона"}
{"url": "https://www.dnevnik.bg/bulgaria/2019/08/05/3947432_ministerstvoto_na_otbranata_tursi_50_gvardeici_s/", "text": "Със заповед на министъра на отбраната е обявен конкурс за заемане на 60 вакантни войнишки длъжности в Националната гвардейска част (НГЧ) в София. Обявени са 50 вакантни длъжности за \"гвардеец\", както и 9 за \"младши шофьор\". Кандидатите за приемане на военна служба в състава на гвардейската част трябва да подадат заявление до нейния командир и необходимите документи до 25 септември 2019 г. чрез структурите на Централното военно окръжие по постоянния си адрес на местоживеене. Конкурсът ще се проведе на 23 и 24 октомври 2019 г. в НГЧ (в гр. София, бул. \"Асен Йорданов\" №2). Той включва измерване на антропометричните данни на кандидатите за гвардейци, към които има допълнително изискване да са с ръст 175 - 185 см, изпит по физическа подготовка, тест за обща култура и събеседване. Изпитът по физическа подготовка на кандидатите ще се проведе чрез определяне на качествата им за сила (лицеви опори и коремни преси), бързина (бягане совалка 10х10 м) и издръжливост (крос 1000 м). Тестът за обща култура включва 100 въпроса. Условията, на които трябва да отговарят кандидатите, и необходимите документи са посочени в обявата за конкурса, публикувана в интернет страницата на Министерството на отбраната.", "date": "2019.08.05", "title": "Министерството на отбраната търси 50 гвардейци с конкурс"}
{"url": "https://www.dnevnik.bg/sport/2019/08/05/3947284_fotogaleriia_letiashti_avtomobili_sred_1000_ezera_v/", "text": "От Танак с \"Тойота\" спечели рали \"Финландия\", девети кръг за сезона във WRC. Естонският пилот беше над всички през тридневната надпревара и триумфира с 25 секунди пред Есапека Лапи със \"Ситроен\". В класирането за сезона Танак води с 22 точки пред световния шампион Себастиен Ожие.", "date": "2019.08.05", "title": "Фотогалерия: Летящи автомобили сред 1000 езера в рали \"Финландия\""}
{"url": "https://www.dnevnik.bg/evropa/2019/08/05/3947436_v_ormuzkiia_protok_e_nujna_evropeiska_misiia_no_tova/", "text": "Германският министър на външните работи Хайко Маас отново заяви, че Германия няма да се присъедини към предвождана от САЩ военноморска мисия в Ормузкия проток, предаде \"Ройтерс\". \"В момента британците по-скоро биха се присъединили към американска мисия. Ние няма да направим това\", каза днес Маас пред репортери. По думите му Германия подкрепя европейска мисия, но такава е доста трудно постижима. \"Ние искаме европейска мисия\", заяви той и добави, че въпросът не е извън дневния ред, но ще отнеме време да бъде убеден Европейският съюз да осъществи подобна мисия. Американското посолство в Берлин каза миналата седмица, че САЩ са поискали от Германия да се присъедини към Франция и Великобритания в мисия за защита на корабоплаването през Ормузкия проток и \"борба с иранската агресия\". Германия отхвърли искането. /БТА", "date": "2019.08.05", "title": "В Ормузкия проток е нужна европейска мисия, но това ще отнеме време, обяви Германия"}
{"url": "https://www.dnevnik.bg/zdrave/2019/08/05/3947464_plateni_530_lv_za_promivka_na_uho_v_zlatni_piasuci/", "text": "530 лева за промивка на ухо. Толкова е платило момче от ЮАР на частен медицински център в курорта Златни пясъци за преглед и отстраняване на чуждо тяло от ушния му канал. Фактурата за манипулациите и платената сума се разпространява във фейсбук и събира сериозно възмущение. Цената е формирана на базата на няколко предоставени услуги: първоначален преглед в часовете след 19 ч. - 170 лв., изписване на рецепта - 40 лв., промивка на ухо - 75 лв., отстраняване на чуждо тяло от канала - 100 лв., прилагане на лекарство - 20 лв., и консумативи - 50 лв. \"А вие си мислихте, че чадърът по родното Черноморие е лукс! Дано не се налага да пробвате медицинските услуги\", пише в коментар под снимката с платената фактура в социалната мрежа. \"Дневник\" се свърза с частния медицински център в курорта, откъдето обясниха, че това са цените, на които работят, и те са съобразени с останалите медицински центрове на територията на Златни пясъци. По-високите суми имали връзка и с разходите за персонал, и с наемите, и с останалите медицински екипи. Това са цените ни, навсякъде, още на входа, ясно пише на три езика, че това е частен център и работи срещу заплащане, ценоразписите също са ясно разлепени, обясни управителят на центъра. Допълни, че на момчето още преди манипулацията му е била дадена информация кое колко струва, то се е съгласило, платило е след това и е нямало възражения до този момент, нито се е оплакало от обслужването. Според администрацията на центъра впоследствие приятелка на младежа видяла фактурата и направила проблем. Ние не работим със здравната каса, а държавата не е сложила лимити за дейността ни, имаме всички права да поискаме такава сума, каквато сме изчислили, заявиха още оттам. Освен това работели с различни видове застрахователи и ако пациентите имали застраховка, те не давали нищо, а сумите се изплащали от застрахователите. В случая момчето имало застраховка, центърът нямал договор с конкретният застраховател, но след връщането си в ЮАР щял да си получи парите. Издали сме касов бон, всичко сме описали, имаме всички ценоразписи, даваме пълна предварителна информация за цените, коментираха още веднъж от центъра. Допълниха, че на всеки хотел в курорта имало разлепена информация кой е най-близкият център и медицински екип, който работи със здравната каса. Действително тавани за тези услуги, макар и медицински, извършвани в частните центрове, няма. Бързо търсене в интернет показва, че ако неосигурен пациент избере друга болница, извън Златни пясъци, би платил доста по-малко. Най-високата цена за изваждане на чуждо тяло от ухо, която може да бъде намерена при търсене в интернет, е около 40 лв., а първоначалните прегледи са също около тази сума. Изпълнителна агенция \"Медицински надзор\" провежда интензивни проверки на територията на цялата страна, включително и по Черноморието. Агенцията също така се самосезира и във връзка с публикувани в медиите сигнали и изнесени твърдения на пациенти за случаи на нарушаване изискванията на Закона за лечебните заведения при оказване на медицински услуги и тяхното заплащане, се казва в съобщение на институцията, разпространено по-късно.", "date": "2019.08.05", "title": "Платени 530 лв. за промивка на ухо в Златни пясъци възмутиха социалните мрежи"}
{"url": "https://www.dnevnik.bg/sport/2019/08/05/3947463_barselona_i_grizman_obshtuvali_taino_ot_proletta/", "text": "Барселона\" и нападателят Антоан Гризман са общували тайно още през пролетта, разкрива \"Мундо\", като се позовава на изтекъл имейл. Според информацията адвокатът на играча Севан Кариан му изпратил имейл през март, с копие до сестра му и негов мениджър, както и до баща му. В него се посочвали детайли около преминаването на французина на \"Камп ноу\". Досегашният отбор на Гризман - \"Атлетико\" (Мадрид), разполага с имейла. Според \"Мундо\" развоят поставя \"Барселона\" в шах. Гризман беше привлечен от каталунците през юли, когато цената за откупуването му падна от 200 млн. евро до 120 млн. евро. Наскоро  \"Атлетико\" поиска правата на французина да бъдат спрени  заради водени предварителни разговори без позволение.", "date": "2019.08.05", "title": "\"Барселона\" и Гризман общували тайно от пролетта, разкрива имейл"}
{"url": "https://www.dnevnik.bg/sviat/2019/08/05/3947422_iskate_da_prosite_v_shveciia_licenzut_struva_23_evro/", "text": "Просяците в шведския град Ескилстюна ще трябва да получат лиценз, преди да започнат дейността си. Разрешителното ще е валидно три месеца, струва 250 крони (или 23 евро) и може да бъде получено след попълване на формуляр онлайн или на място в полицейско управление. Просията без лиценз ще се наказва с глоба до 4000 крони (370 евро), пише в. \"Гардиън\". Според местните власти мярката ще свърже уязвимите хора със социалните служби и ще затрудни просията. Критиците на решението обаче са на мнение, че мафията ще започне да плаща за разрешения и ще изисква повече пари от просяците под свой контрол. През изминалия уикенд са подадени осем молби за разрешителни, а някои изобретателни просяци са заобиколили забраната, твърдейки, че продават боровинки на улицата. В последните месеци няколко шведски града криминализираха просията, след като Висшият административен съд на страната  разреши това на местните власти  в град Велинге. През 2015 г. проучване на шведските държавни радио и телевизия установи, че в  страната има между 3400 и 4100 просяци , предимно роми от България и Румъния – рязко увеличение в сравнение с 2014 г., когато те са били между 800 и 2000.", "date": "2019.08.05", "title": "Искате да просите в Швеция? Лицензът струва 23 евро"}
{"url": "https://www.dnevnik.bg/sviat/2019/08/05/3947315_oguniat_v_sibir_predveshtava_erata_na_pojarite/", "text": "                         Йохан Георг Голдамер изследва горските пожари в Сибир повече от 25 години. Още през 1993 г. професорът прогнозира, че пожарите ще зачестят - в мащабите, които наблюдаваме днес. \"Твърде дълго политиците игнорираха нашите предупреждения\", казва той за ДВ. Ученият, който ръководи Глобалния център за наблюдение на пожарите (GFMC), част от Института за химия \"Макс Планк\" към Университета във Фрайбург, е един от най-търсените специалисти в тази област в света. В четири руски региона е обявено извънредното положение. Заради аномалните горещини огънят продължава да се разпространява. По данни на руските власти горски пожари бушуват на огромна площ - над 3 млн. хектара. Първоначално правителството в Москва игнорира проблема, преди да реши да предприеме нещо. Част от плановете за справяне със ситуацията предвиждат създаването на изкуствен дъжд. \"Няма нужда да се гаси всеки горски пожар\"  Голдамер обаче не смята, че всички пожари трябва непременно да бъдат потушавани. Той обяснява, че това \"догматично\" схващане е било разпространено по времето на СССР: \"Тогава страната разполагаше с капацитети. През лятото средно по 500 самолета на ден бяха използвани за откриване, наблюдение и контрол на пожарите във въздуха.\" Днес тази догма днес е отживелица. Дори един руски губернатор нарече опитите за гасене на отдалечените горски пожари \"безсмислени\". Това изявление предизвика възмущение в Русия, тъй като хиляди хора са пряко засегнати от пожарите. Вятърът духа от неблагоприятни посоки, вследствие на това няколко града са обхванати от плътна димна завеса. Според Голдамер в думите на губернатора има и \"известна доза горчива истина\", тъй като просто няма достатъчно пари за борба с горските пожари. Нова професия: мениджър по пожарите Големи горски пожари винаги е имало: през 1915 г. шест милиона квадратни километра руска територия са били обвити в смог в продължение на седмици, разказва професорът и добавя, че понякога горските пожари имат и конструктивен елемент, тъй като насърчават естествения растеж на дърветата. Но заради липсата на устойчиво горско стопанство и климатичните изменения на много места времето за естествено възстановяване не е достатъчно. В северната, т.нар. бореална, зона (тайгата) процесът отнема няколкостотин години. Затова според учения отговорът на предизвикателство с горските пожари трябва да бъде засилено обучение на кадри, които могат да намират научно решение на проблема. Понякога е трудно да се различи \"полезният\" от разрушителния пожар. Заедно със своите колеги ученият предлага да се въведе нова професия - \"мениджър по пожарите\". Той си ги представя като хора, които притежават знания по екология и същевременно познават техниките и технологията на противопожарната охрана. Това също се отнася и за Германия, където екипите на доброволческите или професионалните пожарни служби не притежават тези специални познания. Сателитните наблюдения показват, че горските пожари засягат от 300 до 600 млн. хектара годишно. Те не само че вредят пряко на здравето на хората, но са опасни и за човечеството в дългосрочен план, защото променят драматично ландшафта. Добре дошли в пироцена - \"епохата на пожарите\" Тези и други тенденции са предвестници на нова геоложка ера, смята Голдамер. \"Ние живеем в антропоцена (по холандския учен Пол Круцен). Но тази епоха си отива, за да бъде сменена от следващата, която ние от нашата общност наричаме пироцен - \"епохата на пожарите\". Светът не е подготвен за новите предизвикателства, свързани с горските пожари, смята Голдамер. \"През последните 40 години горските пожари изобщо не представляваха проблем в Германия. Но пожарите през миналата и през тази година в Мекленбург-Предна Померания бяха изключително сериозни, макар да не засегнаха огромни територии. Те само показаха, че в Германия не сме достатъчно подготвени да се справим адекватно с подобна ситуация.\" В Германия около 10 милиона хектара са гори, а в Русия те са 130 пъти повече - 1.3 млрд. хектара. Но поне в западния свят нещо се променя, казва Голдамер. \"Вземете протестите под мотото \"Петъци за бъдеще\", които поставят политиката под натиск. И политиците започнаха да реагират, защото расте и осъзнаването, че промяната в климата е факт и че това е нещо много опасно\", казва в заключение Йохан Георг Голдамер.", "date": "2019.08.05", "title": "Огънят в Сибир предвещава \"ерата на пожарите\""}
{"url": "https://www.dnevnik.bg/bulgaria/2019/08/05/3947517_nai-goliama_suprotiva_sreshtu_chumata_okazvali/", "text": "Най-високо е напрежението във ферми, в които се извършва нерегламентирана стопанска дейност. Това заяви министърът на земеделието и храните Десислава Танева в коментар на изпълнението на мерките за ограничаване на заболяването африканска чума по свинете и започналите протести срещу умъртвяването на животните, цитирана от БТА. По думите на министъра при изпълнение на мерките най-голяма съпротива се оказвала във ферми, в които на практика се извършва развъдна дейност, извън всякакви ветеринарномедицински правила, тъй като обектите не са регистрирани и не прилагат никакви мерки за биосигурност.  Тя каза, че подобни стопанства изобщо не са в порядъка \"заден двор\" - до пет свине за угояване. Повечето от тях били със свиня-майка и извършване на развъдна дейност. \"Изключително недопустимо по закон, а от ветеринарномедицинска гледна точка - нов сериозен източник за разпространение на зарази \" , добави тя.  Такива са били идентифицирани в Сливенска област, където нерегламентирано са отглеждани домашни свине около 5500 на брой, в Монтана тази бройка е била около 800. Такава ферма е установена и в Бургас. \"Там, където са направили стопанства, без мерки за биосигурност, там са основните точки на напрежение. Те са и основен източник за пренасяне на вируса\", посочи Танева.  Утре Танева заминава за Брюксел, където ще обсъди борбата с африканската чума по свинете с еврокомисаря по здравеопазване и безопасност на храните Витянис Андрюкайтис.", "date": "2019.08.05", "title": "Най-голяма съпротива срещу чумата оказвали нерегистрирани ферми"}
{"url": "https://www.dnevnik.bg/bulgaria/2019/08/05/3947521_v_plovdiv_se_sustoia_vtori_protest_sreshtu_izbora_na/", "text": "Неформалната гражданска група \"Понеделници за правосъдие\" проведе днес в Пловдив втори протест срещу избора на нов главен прокурор при единствен кандидат - издигнатия единодушно от прокурорската колегия зам.-главен прокурор Иван Гешев. Около 50 души се събраха тази вечер пред сградата на прокуратурата в Пловдив, за да изразят недоволството си, че Иван Гешев се състезава сам със себе си, съобщи БНР. Преди ден подобен протест имаше и в  Силистра.  По-рано днес  в писмо до медиите Гешев изказа мнение , че има опити за \"политически натиск, за представяне на прокурорите и следователите като втора ръка магистрати, които нямат собствено мнение и гласуват под строй\". Той обясни недоволството срещу избора на безалтернативен кандидат със \"старанието на някои партии, бизнес кръгове, обвиняеми, подсъдими и/или осъдени лица, както и на техни представители, за пореден път да пробват да изключат професионалната ни общност дори от възможността да изразим мнение за собствения си избор\". \"", "date": "2019.08.05", "title": "В Пловдив се състоя втори протест срещу избора на главен прокурор без алтернатива"}
{"url": "https://www.dnevnik.bg/sviat/2019/08/05/3947522_beliiat_terorizum_veche_e_osnovnata_zaplaha_pred_sasht/", "text": "Двама млади бели мъже в стил паравоенни застреляха 29 души през уикенда в САЩ, като потвърдиха опасенията на онези, за които \"белият тероризъм\" вече е основната заплаха, тегнеща над страната. Насред риданията се надигнаха гласове от двата политически лагера, за да призоват властите да вземат мерки срещу една опасност, която дълго време оставаше скрита в борбата срещу джихадистките атаки. \"Изгубените човешки животи в  Чарлстън ,  Сан Диего ,  Питсбърг  и, по всяка вероятност, в  Ел Пасо , са последиците от националистическия бял тероризъм\", каза Пийт Бутиджеж, кандидат за президентската номинация на американските демократи, визирайки атаките, извършени в църква на цветнокожи, в две синагоги и в търговски център в Тексас. Двадесет и една годишен бял мъж, въоръжен с автомат, уби 20 души, сред които 6 мексиканци, близо до супермаркет в Ел Пасо - град с 85 процента испаноговорящо население. Манифест, приписван на стрелеца и разпространил се в интернет, критикува \"испанското нашествие в Тексас\" и споменава за масовото убийство, извършено от бял супремасист в джамии в  Крайстчърч в Нова Зеландия  (51 убити, на 5 март). Случаят в Ел Пасо е разглеждан като \"вътрешен тероризъм\", обявиха федералните власти. Тринадесет часа по-късно друг бял мъж, на 24 години, вся ужас в Дейтън, щата Охайо, като уби 9 души за по-малко от минута. Сестра му е сред жертвите и засега неговите мотиви не са ясни. \"Обсебен от дявола\" \"Тук имаме два фактора, които се съчетават\", каза Пийт Бутиджеж пред телевизия Фокс нюз. \"От една страна, слабостта на политиките за регулиране на пазара на оръжия, а от друга, увеличаване на вътрешния тероризъм, вдъхновен от белия национализъм.\" \"Не можем да защитим Америка от тази заплаха, ако не сме готови да я назовем\", заяви още младият кмет на Саут Бент, щата Индиана. \"Правителството трябва да спре да твърди, че това се дължи само на случайността и че не може да направи нищо.\" Президентът на САЩ Доналд Тръмп нарече стрелбата в Ел Пасо \"проява на мерзост\", без да се разпростре върху предполагаемите мотиви на заподозрения. А републиканският кмет на Ел Пасо сведе трагедията в града си до акт на \"неуравновесен и просто обсебен от дявола мъж\". Но дори за републиканците това обяснение не е достатъчно. \"Борбата срещу тероризма вече е приоритет, мисля, че тя трябва да включва и твърдо противопоставяне на белия тероризъм\", написа в \"Туитър\" Джордж Прескот Буш - племенник на бившия президент Джордж Буш-младши. \"Това е една реална и настояща заплаха\", допълни той. \"Белият супремасизъм, както всички форми на тероризъм, е бич, който трябва да бъде унищожен\", заяви в \"Туитър\" Иванка Тръмп, дъщерята на настоящия президент. \"Бяла идентичност\" През 2017 г. и 2018 г. според аналитичния център Ню Америка крайнодясното насилие е причинило повече жертви в САЩ, отколкото джихадистките атаки. Властите, които поставиха акцента върху борбата с джихадистката заплаха след атентатите от 11 септември 2001 г., обаче са закъснели с реакцията. \"Дори при правителството на демократа Барак Обама разузнавателните служби често пъти игнорираха заплахите на крайната десница поради политически причини\", написа през март Робърт Маккензи, експерт от аналитичния център. Директорът на ФБР Кристофър Рей се защити през април, уверявайки, че неговите служби са много активни пред заплахата на белия супремасизъм. \"Миналата година ние извършихме повече арести, свързани с вътрешния тероризъм, отколкото с международния тероризъм\", допълни той. Съмненията обаче остават заради отношението на Доналд Тръмп. Президентът на свой ред подхвана идеята за \"инвазия\" на мигранти, отказа да осъди насилствените протести на крайната десница в Шарлотсвил през август 2017 г. и неотдавна призова депутати от опозицията, произлизащи от малцинствата, да се върнат в страните си. \"Президентът лично насърчава расизма и белия супремасизъм\", каза Елизабет Уорън, друг кандидат за президентската номинация на американските демократи. Един от нейните опоненти, Бето О'Рорк, дори стигна по-далеч, като увери, че Доналд Тръмп \"насърчава не само расистката реторика, но също и насилието, което следва. /БТА", "date": "2019.08.05", "title": "\"Белият тероризъм\" вече е основната заплаха пред САЩ"}
{"url": "https://www.dnevnik.bg/sport/2019/08/05/3947476_raiun_lohti_se_zavurna_s_pobeda_i_pogled_kum_rio_2020/", "text": "Носителят на шест златни медала от олимпийски игри Райън Лохти се завърна с победа след 14-месечно отсъствие от професионалния спорт. 35-годишният състезател триумфира в дисциплината на 200 м съчетано плуване по време на националния шампионат на САЩ. \"Струваше ми се много по-лесно преди десет години. Чувството е хубаво да се върна към състезанията и обратно в спорта, който обичам\", каза Лохти. Американецът завърши с време 1:57,76 мин., като спечели 27-а титла от националните шампионати. След завръщането главната цел пред Лохти са олимпийските игри в Токио догодина. Преди близо три години състезателят беше отстранен от американската федерация за десет месеца заради  скандала с негово участие, който избухна по време на игрите в Рио. Лохти се опита да изфабрикува версия за обира си по време на олимпиадата. Американецът обяви, че той и няколко негови съотборници са били заплашени с оръжие от местни полицаи, но впоследствие той призна, че е лъжесвидетелствал. Миналото лято  Лохте получи 14-месечно наказание заради снимка , разследването на която доказа нарушаване на антидопинговите разпоредби заради интравенозна инфузия (венозно вливане на вещества).", "date": "2019.08.05", "title": "Райън Лохти се завърна с победа и поглед към Токио 2020"}
{"url": "https://www.dnevnik.bg/bulgaria/2019/08/05/3947532_zurnenata_rekolta_i_po_kolichestvo_i_po_kachestvo_e/", "text": "Зърнената реколта и като количество, и като качество е по-добра от предходната и се доближава до рекордната 2017 г. . Това обобщи министърът на земеделието, храните и горите Десислава Танева на заседание на Консултативния съвет по зърното. С 8.7% по-висок добив от миналата година при пшеницата бяха отчетени на съвета - 5 646 004 тона добита пшеница през тази година при 5 194 500 тона през миналата. Средните добиви спрямо миналата година също са нараснали с 8.3% - 519 кг/дка сега при 479 кг/дка през миналата 2018 г. Добивът на ечемик е по-висок с 8.3% от 2018 г. и възлиза на 533 785 тона при 492 504 тона за миналата. Средният добив е 474 кг/дка, който е с 8% по-висок от миналогодишния (439 кг/дка). Добити са и 390 211 тона рапица при среден добив от 264 кг/дка, 6 126 тона ръж при среден добив от 207 кг/дка и 34 334 тона тритикале при среден добив от 336 кг/дка. Реколтираните площи с основните есенни култури са 11 315 779 дка пшеница и 1 135 883 дка ечемик. Въпреки засушаванията след сеитбата и обилните валежи и други неблагоприятни фактори в по-късните фази, реколтираните площи със зърно са почти колкото засетите през есента – 11 355 214 дка пшеница и 1 142 195 дка – ечемик, което показва и сравнително нисък размер на пропаднали площи за тази реколтна година. Отчетените данни са към 1 август и са на база на информация на областните дирекции \"Земеделие\". Прибраното зърно е от 96.1% от площите с пшеница и от 99,12% от площите с ечемик. Жътвата при рапицата е от 96,7% от площите и 74% - на тритикалето. Въпреки лекото забавяне на жътвата с около седмица заради неблагоприятните за нея метеорологични условия, темповете са наваксани. Общото количество зърно от пшеница след пълното приключване на жътвата се очаква да бъде около 5.8 - 5.9 млн. тона и около 540 хил. тона ечемик. Очакването е, че реколтата от пшеница ще е на нивото на рекордната 2017 година, когато беше достигнато 6.13 млн.тона пшеница и среден добив от 535 кг/дка. Добри хлебопекарни качества показва и направения анализ за качеството на добитото зърно. От взетите близо 430 проби от партиди от близо 800 000 тона в Централната лаборатория за окачествяване на зърното показанията са, че близо половината количество, или общо 47.8 % от добитото зърно е с високи хлебопекарни качества, при 15.75 % за реколта 2018 г. Площите, засети с пролетните култури са 4 603 246 дка царевица и 7 525 590 дка слънчоглед, като засега те се развиват в очаквани темпове, беше съобщено на съвета. Посевите и при двете култури са в добро общо състояние.", "date": "2019.08.05", "title": "Зърнената реколта и по количество, и по качество е по-добра от миналогодишната"}
{"url": "https://www.dnevnik.bg/sviat/2019/08/05/3947438_reklama_na_koka_kola_s_gei_dvoiki_predizvika_sporove_v/", "text": "Рекламна кампания на \"Кока Кола\" в Унгария предизвика разгорещени дебати, остри критики и призиви за бойкот от членове на управляващата национал-консервативна партия \"Фидес\". Рекламите под мотото \"Любовта е любов\" са заради предстоящият голям музикален фестивал \"Сигет\" (Sziget), но причината за разгорелите се старсти е, че на тях са изобразени еднополови двойки. В сряда започва т.нар. \"Революцията на любовта\" (Love Revolution) - събитие, което ще продължи една седмица в Будапеша и част от него са плакатите из града с щастливи гей двойки и посланието \"нула захар, нула предразсъдъци\". \"Сигет\", който се очаква да събере над половин милион гости, отразява фундаментални принципи на нашата компания, заявиха в понеделник от \"Кока Кола\". \"Вярваме, че и хетеро-, и хомосексуалнините имат правото да обичат когото искат и по начина, по който искат\", се казва в изявлението, цитирано от \"Ройтерс\". \"Всички ние сме равни, независимо от националност, религия, пол, възраст, етнически произход, език, хобита и лично мнение.\" В неделя Ищван Болдог, депутат от \"Фидес\", призова за бойкот на продуктите на компанията по време на \"провокативната\" кампания. Но \"Ройтерс\" коментира, че при нарастващо приемане сред унгарците на еднополовите връзки не е ясно дали призивът му ще доведе до нещо реално. Крайно десни новинарски портали в интернет подеха критиките му. \"Хомосексуалното лоби се опитва да обкръжи Будапеща и да не ни остави пространство да го избегнем\", написа един от тях. Орбан, които обича често да изтъква, че защитавала европейските християнски традиции, се е изказвал против равните права на еднополовите двойки и в същото врече тихомълком подкрепя съжителството с хомосексуалните в обществото. \"Фидес\" не подкрепи призива на Болдог и заяви, че унгарците са свободни да изберат дали да пията кока кола. Тамаш Домбош, активист в организация за защита правата на хомосексуалните, казва, че правителството е имало хомофобски позиции, но обществото все повече приема начина на живот на гей двойките. \"Струва ни се, че те тестват позицията на хората по този въпрос. Цялата правителствена пропаганда е основата на конфликт, те се нуждаят от някакъв враг. След ЕС, мигрантите, неправителствения сектор и дори бездомните, сега на мушката им може да се окажат ЛГБТ хората. Понякога е трудно да разбереш дали това е политическа стратегия или просто един откровен хомофоб е побеснял от нещо като рекламна кампания на \"Кока Кола\", коментира той пред \"Ройтерс\". Проучване на неговата организация Hatter от миналата година показва, че почти две трети от унгарците вярват, че хомосексуалните трябва да са свободни да живеят, както искат. През 2002 г. този дял бе под 50%.      В съседна Полша напоследък има сериозни инциденти с прояви на насилие и подстрекателство срещу ЛГБТ общността, но в Унгария това е рядкост. Тази година председателят на парламента каза, че осиновяването от гей двойки \"е в морален план равносилно на педофилия\". Орбан не се изказва по темата и през 2016 г. заяви, че \"хомосексуалните могат да правят каквото искат, но държавата няма да признае бракове помежду им. Не можеш да кажеш на ябълката, че е круша\". Кампанията #loveislove е замислена за подкрепа на равенството и разнообразието в обществото по време на световния месец за защита правата на сексуално различните. Но прайдът в Бадупеща беше преди седмици, а плакатите се появиха сега. Освен това продуктът Coke Zero ще се продава на територията на фестивала в опаковки с цветовете на дъгата. Идеята не е нова за \"Кока Кола\" и нейна кампания от 2015 г. срещу предразсъдъците бе отличена с награда в края на 2018 г. Тя се проведе в Близкия изток по време на Рамазана, наричаше се Dark Iftar и включваше 3-минутни видео клипове. Те са основани на социален експеримент, който показва как само за 7 секунди се формират предразсъдъчите към хората според това как изглеждат. Историята е за група мъже в пълен мрак, които сядат на масата след залез, както изисква Рамазанът. Те са помолени да говорят за себе си и да споделят първите си впечатления от другите, макар да не ги виждат. Когато светлината е включена, всички са шокирани от това, че първите им впечатления са напълно погрешни. Така покритият с татуировки се оказва изследовател на човешкото поведение, белият западняк владее арабски и се интересува от културата на емирствата в Залива, а запаленият по скайдайвинг е в инвалидна количка.", "date": "2019.08.05", "title": "Реклама на \"Кока Кола\" с гей двойки предизвика призив за бойкот в Унгария"}
{"url": "https://www.dnevnik.bg/sport/2019/08/05/3947536_belgiiski_koloezdach_e_zaginal_v_tretiia_etap_ot/", "text": "Белгиецът Бьорг Ламбрехт е загинал по време на третия етап от Обиколката на Полша, съобщиха от отбора му \"Лото Судал\". При оставащи около 50 км преди финала на 150-километровата отсечка между Хожов и Забже, 22-годишният Ламбрехт се е ударил в бетонни водопроводи край пътя. Говорителят на болницата в Рубник, потвърди, че колоездачът е загинал в операционна, след като не е издържал по време на хирургическа интервенция. Подробности за контузиите на Ламбрехт не бяха съобщени. \"Най-голямата възможна трагедия се случи на нашия Бьорг. Поднасяме най-искрените си съболезнования на неговото семейство и приятели\", написаха от \"Лото Судал\" в \"Туитър\". След падането на Ламбрехт имаше различни информации за това колко сериозна е контузията на белгиеца. Първоначално организаторите обявиха, че колоездачът се нуждае от спешно транспортиране с хеликоптер, след като е бил реанимиран на асфалта.   Малко по-късно беше добавено, че състоянието на Ламбрехт не позволява да бъде откаран с хеликоптер, а пътува с линейка към болницата, след като парамедици са \"успели да възстановят жизнените му функции\". Около 20 часа българско време беше констатирана смъртта на 22-годишният колоездач. Състезателят караше едва втория си сезон като професионалист, а Обиколката на Полша беше подготвително състезание преди Вуелтата, за която Ламбрехт имаше големи амбиции. През миналата година белгиецът направи дебюта си в триседмични обиколки именно в Испания, като завърши четвърти в един от най-тежките планински етапи. През този сезон Ламбрехт впечатли в Арденските класики Флеш Брабансон, Амстел голд и Флеш Валон, където записа пето, шесто и четвърто място. През 2018 г. Ламбрехт завърши втори на световното първенство в категорията до 23 години. През юни Ламбрехт обяви, че е подновил своя договор с \"Лото Судал\" до 2021 г., като беше разглеждан като бъдещ лидер на отбора за най-големите състезания. Това е първи смъртен случай в колоезденето от Париж-Рубе 2018 г., когато белгиецът  Майкъл Гулартс  загина след сърдечен удар. През 2016 г. друг белгийски колоездач Антоан Демоати почина, след като при падане в класиката Гент-Вевелгем беше ударен от мотоциклет.", "date": "2019.08.05", "title": "Белгийски колоездач е загинал в третия етап от Обиколката на Полша"}
{"url": "https://www.dnevnik.bg/politika/2019/08/05/3947540_kmetut_na_ruse_osvobodi_zamestnika_si_po_stroitelstvoto/", "text": "Кметът на Русе Пламен Стоилов освободи един от своите заместници, се казва в съобщение на общината, цитирано от БТА.  Със заповед с днешна дата Димитър Наков е освободен от длъжността заместник-кмет с ресор \"Устройство на територията\".  Също от днес се преустановяват и функциите на Мария Иванова като ръководител на пресцентъра на община Русе, се казва още в съобщението. Мотиви за промените в ръководството на общинската администрация не се посочват. Смените в оперативното ръководство на местната община идват по-малко от три месеца преди местните избори през октомври. Преди дни изпълнителната комисия на  ГЕРБ освободи кмета Пламен Стоилов  от ръководството на местната партийна структура, което беше посрещнато с недоволство от нейните членове. По неофициална информация Стоилов няма да бъде издигнат за нов мандат.", "date": "2019.08.05", "title": "Кметът на Русе освободи заместника си по строителството"}
{"url": "https://www.dnevnik.bg/sviat/2019/08/05/3947535_primirieto_v_turgovskata_voina_sasht-kitai_prikljuchi/", "text": "Примирието в търговската война межд САЩ и Китай приключи бързо и това предизвика сътресения по световните пазари, а цената на петрола сорт \"Брент\" (Brent) падна под 60 долара за барел. Причината е китайската реакция на решението на президента Доналд Тръмп да наложи 10% наказателно мито върху внос за 300 млрд. долара годишно, което на практика означава, че всичко, внасяно в страната от Китай, е обект на санкции от 1 септември и ставките по митата ще се вдигат постепенно до 25%. Пекин остави националната валута да поевтинее до най-ниското си обменно равнище спрямо долара от 11 години насам. Тръмп веднага обвини Китай, че използва \"манипулирането на юана\" като средство в търговския спор. \"Чувате ли във Федералния резерв?\", допълни той. Освен това китайските власти отхвърлиха твърдението на президента от четвъртък, че са се отметнали от споразумение да купуват повече американски земеделски стоки, пореди което той обявява новите митнически мерки. Това са безпочвени обвинения, в периода 19 юли - 2 август сме купили 130 000 тона соя, 120 000 тона сорго, 60 000 тона зърно, 40 000 тона свинско месо и продукти и 25 000 тона памук от САЩ, както и хиляди тонове други земеделдси продукти, обяви националното планово бюро, цитирано от държавната телевизия CCTV. За тези договори са направени изключения от новите мита като жест на добра воля, както беше договорено с Вашингтон. След срещата на Тръмп с китайския лидер Си Цзинпин в края на юни са натоварени за китайския пазар 2.27 млн. тона соя, през август ще бъдат добавени други 2 млн. тона, а през септември - още 300 000 тона. Държавните фирми COFCO и Sinograin са поръчали след примирието от декември миналата година около 14 милиона тона американска соя, но Китай не е купувал етанол, царевица, соево масло, вино или бира, \"защото цените им не са конкурентни\". Но Пекин не дава прогнозни данни какво ще стане след избухването на новата фаза в търговската война. В понеделник в полунощ срещу вторник местно време министерството на търговията обяви, че от 3 август е спряно купуването на американски земеделски стоки и не изключва налагане на мита над покупките след тази дата без да посочи стойността на американския внос, който може да бъде засегат от новите мита. В понеделник юанът падна под 7 за долар и анализаторите тълкуват това като готовност на Пекин да толерира допълнително отслабване на националната валута По борсите поскъпнаха активи като правителствените облигации, златото или японската йена, коментира \"Ройтерс\". Паневропейският индекс STOXX 600 index се понижи с 2.13%, което се очерта като най-големият еднодневен спад от 3 години насам. В САЩ индексът Dow Jones Industrial Average се понижи с 1.85%, S&P 500 - с 1.90%, а Nasdaq Composite - 2.50% Цените на петрола отново се устремиха надолу - за трети път тази година - сред очаквания за намалено заради търговската война търсене. \"Брент\" падна малко след 20 часа българско време до $59.86 за барел, след което се върна малко над $60. Септемврийските фючърси на американския WTI по същото време се търгуваха по $54.78 за барел. \"Брент\" беше под $60 през януари и на 5 юни.", "date": "2019.08.05", "title": "Примирието в търговската война САЩ-Китай приключи, петролът падна под $60 за барел"}
{"url": "https://www.dnevnik.bg/razvlechenie/2019/08/05/3947542_murdok_ovladia_kontrola_nad_festivala_traibeka/", "text": "Кино фестивалът \"Трайбека\" (Tribeca) има нов корпоративен директор, след като консорциум, предвождан от Lupa Systems на Джеймс Мърдок придобие контролен пакет от Tribeca Enterprises, обяви компанията зад прочутия в кино средите проект, започнат от Робърт де Ниро преди близо две десетилетия. Дялове продават The Madison Square Garden Company, съоснователят на фестивала Крейг Хаткоф и други инвеститори. Мърдок, който е един от синовете на медийния магнат Рупърт Мърдок, си партнира с Attention Capital, ръководена от Джо Маркезе. Те ще продължат да работят със съоснователите Де ниро и Джейн Розентал. Засега няма финансови параметри на сделката. Tribeca Enterprises се занимава не само с фестивала за кино, но и с отделеният от него през 2017 г. телевизионен фестивал, както и с Tribeca Studios. След основаването си през 2001 г. фестивалът е привлякъл над 5 милиона чуждестранни гости. Розентал заяви, че с новите инвеститори с Робърт де Ниро ще могат стратегически да разширят \"Трайбека\". Мърдок основа Lupa Systems през март, след като гигантът \"Уолт Дисни\" купи повечето от собствеността на империята Fox на Рупърт Мърдок, включително студиото 21st Century Fox срещу 71.3 млрд. долара.", "date": "2019.08.05", "title": "Мърдок овладя контрола над фестивала \"Трайбека\""}
{"url": "https://www.dnevnik.bg/photos/2019/08/05/3947348_fotogaleriia_svetovnite_snimki_na_denia_-_5_avgust/", "text": "Младоженец от Хонконг позира на сватбата си със светлоотразителна жилетка и каска, както се обличат протестиращите вече четири месеца \"за по добра демокрация\" местни жители.", "date": "2019.08.05", "title": "Фотогалерия: Световните снимки на деня - 5 август"}
{"url": "https://www.dnevnik.bg/sviat/2019/08/05/3947560_rusiia_shte_podkrepi_kristalina_georgieva_za_shef_na/", "text": "Русия ще подкрепи кандидатурата на представителя на България Кристалина Георгиева за ръководител на Международния валутен фонд (МВФ), се казва в съобщение на сайта на руското министерството на финансите, цитирано от ТАСС. \"Русия се отнася положително към издигането на кандидатурата на Кристалина Георгиева и ще бъде готова да я подкрепи в хода на предстоящото гласуване\", се казва в съобщението. На 2 август ЕС реши да номинира Георгиева за ръководител на МВФ. За първи път в 75-годишната история на фонда е възможно той да бъде оглавен от представител на страна, чиято икономика се определя като \"нововъзникващ пазар\", отбелязва финансовото ведомство в Москва. ТАСС оценява вероятността Георгиева да спечели поста като голяма, тъй като страните от ЕС имат 44 процента от гласовете в МВФ. За получаване на над 50 на сто за кандидатката от България е необходима допълнителна подкрепа от едва няколко държави, отбелязва ТАСС. \"Кандидатурата на Георгиева е правилен избор. Г-жа Георгиева е блестящ дипломат, всестранно подготвен икономист, образован високопрофесионален финансист. В ситуация на засилване на протекционизма в глобалната икономика нейният опит при решаването на задачите, свързани с развитието, ще бъде необходим повече от всякога\", се казва в съобщението на руското министерство. В миналото - между 2004 и 2007 г. Кристалина Георгиева беше директор на Световната банка за Русия, непосредствено преди да се издигне на поста вицепрезидент на международната финансова институция. Преди дни тя беше номинирана от ЕС за поста ръководител на Международния валутен фонд, освободен от Кристин Лагард Какво следва четете  тук. ", "date": "2019.08.05", "title": "Русия ще подкрепи Кристалина Георгиева за шеф на МВФ"}
{"url": "https://www.dnevnik.bg/sport/2019/08/05/3947555_levski_se_spasi_ot_izdunka_sreshtu_carsko_selo_s/", "text": "\"Левски\" записа трета победа в първите четири кръга в шампионата и се изравни начело в класирането с шампиона \"Лудогорец\" с по 10 точки. Сините стигнаха до изстрадан успех с 2:0 над новака \"Царко село\". Съставът на Петър Хубчев беше само на две минути от това да допусне изненадваща грешка, но след 89-ата минута вкара два гола чрез Найджъл Роберта и Станислав Иванов, за да вземе нова победа. В първите четири кръга тимът победи \"Ботев\" (Пловдив), \"Дунав\" и \"Царско село\", а завърши наравно срещу \"Етър\". Петър Хубчев заложи на всичко най-добро, с което разполага, като аут за срещата бяха контузените Станислав Костов и Хали Тиам. Дени Алар поведе атаката на сините, а Франко Масурек започна титуляр за пръв път, откакто пристигна в тима. Срещу себе си сините имаха добре организиран отбор на \"Царско село\", който не оставяше почти никакви празни пространства. Съставът на Никола Спасов чакаше на контраатака, но в средата на терена стоеше по-добре от сините. Футболистите в червено много често печелеха единоборствата. Първият шанс беше за \"Левски\", но удар на Масурек мина покрай вратата. След това очертанията не намери и Паулиньо. Големият проблем на \"Левски\" беше организацията в предни позиции, като нямаше халф в синьо, който да създаде опасност.      Много често футболистите на Петър Хубчев играеха по фланговете и се стигаше до центрирания от Иван Горанов или Живко Миланов. Те обаче не доведоха до нищо опасно. За \"Царско село\" Георги Минчев стреля от фаул в 23-ата минута, но топката отиде право в ръцете на Милан Миятович. Преди това Янис Каргас фаулира нападателя на домакините, като беше последен в защитата. Гръцкият защитник беше последен в отбраната на сините, но получи само жълт картон, защото Минчев не излизаше фронтално срещу вратата. До края на първата част \"Левски\" беше отборът, който държеше топката и в 32-ата минута стигна до отлична възможност. Станислав Иванов пропусна от около шест метра, след като излъга двама бранители, но вместо да намери вратата, я прати до страничния стълб.      Няколко минути след подновяването на играта вратарят на \"Царско село\" Иван Чворович трябваше да се намесва след диагонален удар на Паулиньо. През втората част Хубчев потърси и решения от пейката, като пусна на терена Найджъл Роберта и Здравко Димитров, с което да увеличи нападателната мощ на тима си. Четвърт час преди края на срещата \"Левски\" отново имаше добър шанс, но той беше пропуснат от Станислав Иванов за втори път.      \"Царско село\" отговори с опасна контраатака, при която Антуи стреля право в ръцете на Миятович. Две минути преди края на мача \"Царско село\" поиска дузпа. Топката срещна ръката на Живко Миланов в наказателното поле, но съдията Станимир Тренчев прецени, че това не е нарушение. Само секунди по-късно новакът в елита получи пряк свободен удар около границата на наказателното поле, но при него Емануил Манев стреля право в стената. Всичко отиваше към нулево равенство, но в крайна сметка \"Левски\" успя да стигне до голове, не и без късмет. В 89-ата минута неразбирателство между Иван Чворович и Мартин Кавдански позволи на Роберта да се разпише. Само две минути по-късно Станислав Иванов подпечата успеха на сините.", "date": "2019.08.05", "title": "\"Левски\" се спаси от издънка срещу \"Царско село\" с голове в края"}
