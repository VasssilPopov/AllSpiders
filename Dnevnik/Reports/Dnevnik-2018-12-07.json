{"url": "https://www.dnevnik.bg/sport/2018/12/07/3358632_juventus_triumfira_v_goliamoto_derbi_s_inter_sled_gol/", "text": "Ювентус\" спечели големия мач в италианския футбол, като се наложи с 1:0 срещу \"Интер\". Ценния гол вкара Марио Манджукич в средата на второто полувреме. \"Бианконерите\" продължават безгрешния си ход в Серия А. Шампионите вече имат 43 точки след 14 победи от 15 мача и остават непобедени. \"Интер\" е трети с 29 и е на три от \"Наполи\", който приема \"Фрозиноне\". Двубоят в Торино беше вълнуващ най-вече през първото полувреме. Тогава \"Интер\" създаде добри възможности, от които не се възползва. След почивката \"Ювентус\" пое инициативата и притисна съперника си. Усилията на шампионите се отплатиха и те вкараха чрез Манджукич. Мачът започна с атаки към двете врати, като в началните минути Пауло Дибала два пъти опита да вкара с удари от разстояние. В средата на полувремето \"Интер\" имаше две поредни възможности да поведе. Най-напред в 29-ата минута след добра атака с няколко бързи подавания Роберо Галярдини получи в наказателното поле и стреля, но улучи гредата. Секунди след това Мауро Икарди и Матео Политано бяха в чиста позиция, но не се възползваха. В 37-ата минута Джорджо Киелини стреля опасно с глава, а Самир Ханданович спаси вратата си. \"Интер\" създаде първата възможност за втората част, като тогава Политано стреля неуспешно с глава. След това \"Ювентус\" пое развоя под контрол и започна да атакува повече. В 66-ата минута Жоао Кансело центрира от ляво, Манджукич изпревари бранител на съперника и вкара с глава. До края домакините продължаваха да атакуват и няколко пъти притесниха \"Интер\", но не можаха да увеличат преднината си. Синьо-черните рядко съумяваха да затруднят отбраната на шампиона.", "date": "2018.12.07", "title": "\"Ювентус\" триумфира в голямото дерби с \"Интер\" след гол на Манджукич"}
{"url": "https://www.dnevnik.bg/bulgaria/2018/12/07/3358561_sudut_ostavi_v_aresta_semeistvo_banevi/", "text": "Специализираният наказателен съд остави в ареста обвинените за пет различни престъпления Николай и Евгения Баневи. Определението не е окончателно и подлежи на обжалване. Съдия Антон Урумов прие, че престъпленията, за които са обвинени, са тежки и може да се направи обосновано предположение, че те са ги извършили. Според съда няма опасност двамата да се укрият, но могат да извършват друго престъпление, ако не са в ареста. Двамата обвиняеми говориха дълго пред съда. Николай Банев каза пред съда, че ако някой може да изпере 1 млрд. лева, каквото е едно от обвиненията срещу него, трябва да бъде избран за шеф на ООН или президент на САЩ. Допълни, че в нито един документ от тези, които е видял, като приложени по делото, нямало негов или на съпругата му подпис. Прокурор Мария Дойчева обясни, че свидетели разказали, че Баневи ги принуждавали да се подписват. Един от свидетелите по делото е големият син на Николай Банев. Той разказал, че знае за офшорните дружества, които били контролирани от баща му и съпругата му. Той не бил в добри отношения с тях и най-вероятно заради това е решил да свидетелства. И двамата обвиняеми поискаха Банева да бъде пусната под домашен арест, за да гледа трите им деца. Прокурор Дойчева отговори на този аргумент с това, че от вкъщи няма как обвиняемата да се грижи за децата, след като те учат в чужбина. В последната си дума пред съда Банев заяви, че двамата със съпругата му не заслужават белезници, както и да бъдат в ареста. Той отново повтори, че нито един документ по делото не е подписан от него или Евгения Банева, а ако има някакво документно престъпление, то трябва да се докаже. Евгения Банева помоли за по-лека мярка за неотклонение. Подчерта, че двамата не искат да се укриват и ще съдействат на прокуратурата. Съдът обаче не се съгласи с техните аргументи.", "date": "2018.12.07", "title": "Съдът остави в ареста семейство Баневи"}
{"url": "https://www.dnevnik.bg/intervju/2018/12/07/3358528_sergei_stanishev_ot_obsht_interes_e_bsp_da_ima_silna/", "text": "- БСП ме издигна за кандидат за президент на ПЕС и аз съм много благодарен на моята партия, защото тази подкрепа е необходимо условие, за да бъда подкрепен и от другите. Това е доверие и аз го ценя много. Жалко е, че Корнелия Нинова не е тук. Тук в Лисабон са лидери от Финландия до Гърция, от Испания до Полша. Хубаво е да я познават, защото лидерите трябва да си говорят. - Това изобщо в момента не е на дневен ред. Концентриран съм върху този конгрес. Процесът на номинации в БСП ще започне от януари. Тогава ще се обсъждат всички въпроси, всички интереси и баланси. В общ интерес е БСП да има силна листа, да реализира максимален резултат, да постигнем много депутати в Европейския парламент, за да свършим добра работа. Мисля, че сегашната делегация се старае и работата й не е никак лоша - с четирима евродепутати постигаме немалко. Другата седмица предстои нещо, по което аз работя от поне три години. Европейският парламент предстои да гласува доклад и то - мой доклад, за България и Румъния в Шенген. Това е ново ниво на позиция на Европейския парламент по този въпрос. За първи път специален доклад, в който ясно ще се каже: \"България и Румъния са изпълнили ангажиментите си. Спрете с двойните стандарти! Това, което правите, подкопава доверието в ЕС!\". Надявам се докладът да получи широка подкрепа. По всички граници трябва да бъдем приети в Шенген - не само въздух и море, а и по сухопътната, защото тя е най-важна за хората. Повечето българи пътуват не със самолети и кораби до Европа, а с автобуси, микробуси и личен транспорт. Това е важно за българския бизнес и за цената на стоките, които изнасяме и внасяме. Надявам се да се случи. - Всяка партия е съблазнена от подобно нещо. Това касае много партии по много въпроси - една по един въпрос, друга по друг. От опита ми, наблюдавайки живота на 34 партии и организации (толкова са членовете на ПЕС - бел. авт.), знам, че това не сработва в крайна сметка. Защото, когато една лява партия се опита да се състезава с крайни националисти, да се прави на по патриотар и от тях, по традиционалист и от тях, това не е достоверно, първо, и второ - оригиналът винаги е по-добър от копието. Ние има различни спорове в семейството ни, по различни въпроси, с различни партии, но това, което ни обединява, е социална Европа, социална България, социална Германия, социална Франция. Тук е нашата истинска битка, защото крайните националисти използват страховете на хората.", "date": "2018.12.07", "title": "Станишев: От общ интерес е БСП да има силна листа с евродепутати, които могат да вършат работа"}
{"url": "https://www.dnevnik.bg/razvlechenie/2018/12/07/3358395_video_kinematografichnata_jenstvenost_na_noviia/", "text": "Пирели\" се опитват да превърнат календара си от един от примерите за \"секс продажби\" в отдаване на почит на фотографията сама по себе си, съобщава \"Гардиън\". Всяка година компанията работи с различен фотограф и тази година тя се спря на Алберт Уотсън - автор на редица известни снимки като портрета на Стив Джобс, който беше използван за корица на биографията му и на снимката на 19-годишната гола Кейт Мос. За \"Пирели\" той създаде серия от фотографии, които той нарича \"фотографски приказки за стремежите на четири жени и тяхната решителност да постигнат целите си.\" Една година след началото движението #MeToo Уотсън изобразява четири успешни жени, които \"преследват своите мечти и страсти\". Идеята е била той да разкаже историята на четири сестри, живеещи в Мексико Сити и техните различни житейски пътища. Фотографската серия се казва Dreaming. Супермоделът Джиджи Хадид е снимана сама, живееща в стъклена кула със сценографа Александър Уанг. Джулия Гарднър, звездата на продукцията на \"Нетфликс\" Ozark, играе ролята на млада фотографка, която обича самотата и природата. Мисти Коупленд, първата афроамериканка, назначена за щатен танцьор в American Ballet theatre, фантазира за това как ще направи кариера като танцьорка на пилон. А актрисата и модел Летисия Каста живее в мезонет с лошото момче на танца Сергей Полунин. \"Струва ми се, че не е подходящото време да събереш група от супермодели на плажа и да им кажеш да си свалят горнищата\", коментира 76-годишният Уотсън. \"Идеята ми беше, че жените са се опитали да постигнат нещо с живота си. Много повече предпочитам това, отколкото жени със свалени горнища.\" Уотсън каза още, че идеята му е била да промени календара на \"Пирели\". Именно затова е въвел мъже в живота на жените от снимките. Това е неговия начин да отдаде почит на жените. ", "date": "2018.12.07", "title": "Видео: Кинематографичната женственост на новия календар на \"Пирели\""}
{"url": "https://www.dnevnik.bg/video/2018/12/07/3358580_ruska_televiziia_za_pruv_put_pokaza_malkata_dushteria/", "text": "Катерина Тихонова, за която през годините няколко западни и руски медии твърдяха, че е малката дъщеря на руския президент Владимир Путин, за пръв път бе показана в ефира на национална руска телевизия. Това стана на втората минута от репортаж в централните новини на канал \"Россия\", посветен на московския развоен институт \"Иннопрактика\". Путин особено ревниво пази - по думите му, от съображения за личната им сигурност - информацията за дъщерите си и ги нарича само Маша и Катя. Кремъл никога не е потвърждавал, че Тихонова е едната от тях. Но през 2015 г. първи за роднинската ѝ връзка с руския президент съобщи журналистът Олег Кашин. Няколко месеца по-късно в разследване на \"Ройтерс\" президентът на \"Газпромбанк\" Андрей Акимов, каза, че я познава от малка. Също през 2015 г. потвърждение направи пред \"Блумбърг\" и ръководителят на банка ВТБ Андрей Костин. Името на Катерина Тихонова е споменато през април 2018 г. в съобщение на САЩ за санкционирани от тесния кръг около президента. Общодостъпни източници показват, че тя се е родила на 31 август 1986 г. в ГДР, докато Путин е работил там като агент на КГБ. Преди три години \"Ройтерс\" съобщи, че тя е била омъжена за Кирил Шамалов, син на Николай Шамалов, стар приятел на президента и акционер в банка \"Россия\", която в САЩ наричат \"Банката на Путин\". През януари 2018 г. \"Блумбърг\" съобщи, че Тихонова се е развела. Сестра ѝ Мария Маасен (фамилното име на холандския ѝ съпруг според изданието The New Times) попадна на екрана на програмата \"Вести\" през юли 2018 г., макар че беше подписана като Мария Воронцова.", "date": "2018.12.07", "title": "Skoda отвори нова страница в историята си"}
{"url": "https://www.dnevnik.bg/politika/2018/12/07/3358422_v_lisabon_stanishev_obiavi_che_enp_se_orbanizira_i/", "text": "Президентът на Партията на европейските социалисти (ПЕС) Сергей Станишев обяви, че има две заплахи пред Европа, с които партията му трябва да се справи - едната са националистите и популистите, които замерват хората с лъжи, а другата е Европейската народна партия (ЕНП), чиито представители се държат арогантно и самодоволно и с политиката си на ограничения откъсват Европа от гражданите. Той призова представителите на европейските социалисти да се мобилизират и да спечелят изборите за Европейския парламент (ЕП), за които каза, че не са предрешени, а отворени. \"Тези две заплахи често работят заедно на национално ниво. ЕНП се обарнизира. Общият кандидат на  ЕНП – Манфред Вебер, иска да \"строи мостове\" към Салвини в Италия и Орбан в Унгария. Това обаче не е нашият път\", обяви Станишев пред делегатите на конгреса в Лисабон. Той каза още, че свободната, мирна и солидарна Европа, каквато искат да видят социалистите, е заплашена. Партиите, членки на ПЕС, се събраха днес и утре в Лисабон, за да преизберат Станишев за трети мандат начело на партията и да дадат старт на кампанията за европейските изборите. На форума има представители на 56 държави, сред които САЩ и Китай, над 1000 делегати на 34 европейски партии, премиери, еврокомисари и партийни лидери. Заявката на ПЕС е да има водеща роля при сформирането на мнозинство в следващия европарламент и при определяне на ресорите на еврокомисарите. Общ кандидат на социалистите за президент на Европейската комисия (ЕК) ще бъде заместникът в Комисията \"Юнкер\" Франс Тимерманс.  Станишев илюстрира колко чуплива е Европа с разказ за дъщеря си, която ходила на уроци по пиано, но свирела плахо Одата на радостта. \"Европа е крехко цвете, което трябва да спасим от черните кучета\", каза лидерът на ПЕС и добави: \"Ние трябва да защитим Европа. Искаме заплати в Европа, които да позволяват на хората да живеят достоен живот\". Той добави още, че само заедно социалистите могат да направят Европа по-сигурно място за живеене. \"В наши ръце е да направим голямото завръщане на социалистите и демократите. Ако сме заедно и амбициозни, можем да го направим. Целите ни си заслужават. Нека станем, нека се хванем за ръце, направим добра битка и спечелим изборите\", призова лидерът на ПЕС. По-късно Станишев каза пред журналисти, че ще водят разговори с всички партии, които искат да променят Европа, защото те не са за Европа на статуквото, а за Европа на промяната.", "date": "2018.12.07", "title": "В Лисабон Станишев обяви, че ЕНП се орбанизира и призова социалистите за победа на евроизборите"}
{"url": "https://www.dnevnik.bg/sport/2018/12/07/3358527_mourinyo_e_napulno_otdaden_na_junaited_zaiavi_agentut/", "text": "Жозе Моуриньо е щастлив в \"Манчестър юнайтед\". Това заяви агентът на португалеца - Жорже Мендеш, според когото мениджърът на \"червените дяволи\" дава всички от себе си за развитието на клуба. \"Жозе е много щастлив в клуба и клубът е много щастлив с него. Той има дългосрочен договор с \"Манчестър юнайтед\" и е напълно отдаден в изграждането на стабилен и печеливш проект\", каза Мендеш. Моуриньо, който кара третия си сезон в тима, е под напрежение заради слабото представяне на отбора от началото на сезона. След 15 кръга \"Юнайтед\" е осми с 23 точки, колкото имат \"Евертън\" и \"Борнемут\". \"Червените дяволи\" нямат победа в последните си четири мача във Висшата лига. За последно тимът спечели гостуването си на \"Борнемут\" на 3 ноември. Моуриньо се надява отборът му да спре лошата серия при домакинството на \"Фулъм\" в събота. Според португалеца \"червените дяволи\" са на прав път след характера, който са показали играчите му срещу  \"Арсенал\" (2:2) . \"Пресирахме топката повече, поставихме в затруднено положение съперника и преливахме бързо, така че имаме духа и манталитета, който да издигне играта ни на по-добро ниво\", каза Моуриньо.", "date": "2018.12.07", "title": "Моуриньо е напълно отдаден на \"Юнайтед\", заяви агентът му"}
{"url": "https://www.dnevnik.bg/evropa/2018/12/07/3358239_reshenie_li_sa_danucite_na_problema_s_klimatichnite/", "text": "Жълтите жилетки\" във Франция разтревожиха зелените по света. Най-лошите бунтове в Париж от десетилетия бяха предизвикани от по-високи данъци върху горивата и френският президент Еманюел Макрон отговори,  като ги отмени в сряда . Но  данъците върху изкопаемите горива  са точно онова, за което международните преговарящи за климата,  събрали се в Полша тази седмица , казват, че е крайно необходимо, за да бъде накаран светът да се откаже от тези горива и да се забавят климатичните промени. \"Събитията от последните няколко дни в Париж ме накараха да смятам тези предизвикателства за още по-сериозни, отколкото си мислех преди\", каза експертът по икономика на екологията от Станфордския университет Лорънс Гулдър, автор на книгата \"Как да се борим с предизвикателствата на климата\". Икономисти и политици отдавна твърдят, че най-добрият начин за борба с климатичните промени е повишаването на цените на горивата, които ги причиняват - бензин, дизел, въглища и природен газ. Облагането с данъци на горивата и електричеството може да помогне за плащането на вредата, която те причиняват, да стимулира хората да ги използват по-малко и да улесни конкуренцията от по-чисти алтернативни и енергоспестяващи технологии. Тези т.нар. въглеродни данъци се очаква да станат да намали емисиите на въглероден диоксид в опит да се предотвратят климатичните промени, което според икономистите ще бъде много по-скъпо в дългосрочен план, отколкото да се плаща повече за енергия в краткосрочен. Но не е лесно за хората да мислят за глобалните проблеми в дългосрочен план, когато те се борят да свързват двата края. Макрон каза, че по-високи данъци са неговият начин да се опитва да предотврати края на света. Но протестиращите с жълтите жилетки преобърнаха неговите думи, замествайки ги с лозунга \"Елитите ни говорят за края на света, ние говорим за края на месеца\". Съпротивата срещу данъка върху горивата е личен удар срещу Макрон, който се изживява като гарант на Парижкото споразумение за климата от 2015 г. и като негов най-силен защитник на глобалната арена. Той се позиционира като противник на Тръмп, когато става дума за климатичните проблеми. Френското правителство тихомълком се страхува от предвождана от Тръмп кампания срещу споразумението, която може да обхване и други големи икономики, от чието спазване зависи оцеляването на споразумението. Данъкът върху горивата не е идея на Макрон. Тя датира от предишни правителства. Той обаче горещо я подкрепяше и спечели президентството донякъде с обещание да се бори с климатичните промени. Според икономиста от Йейлския университет Уилям Нордхаус, който спечели тазгодишната Нобелова награда за икономика, данъкът бе лошо замислен и бе въведен от неправилния човек. \"Ако искаш да направите енергийните данъци непопулярни, първото нещо е да бъдеш самият ти непопулярен лидер\", каза той. \"Второто е да приложиш данъците върху бензина и да ги наречеш въглеродни данъци. Самото това си е достатъчно трудно (за асимилиране), дори и без да имаме предвид лошия замисъл.\" Макрон, подобно на предшествениците си, взема решения по екологични и енергийни въпроси, без да обяснява на масовата публика колко важни са те и как ще променят живота на хората. Той освен това е възприеман като \"президент на богатите\". Първото му фискално решение като президент бе да отмени данъка \"богатство\". Така че вдигането на данъците върху бензина и дизела бе възприето като особено несправедливо за хората от работническата класа в провинцията, които ходят с коли на работа и чиито доходи от години стагнират. Френското правителство вече въведе програми за субсидиране на шофьори, които заменят старите си замърсяващи коли с по-чисти, и разшири обхвата им в опит да избегне протестите миналия месец. Но за много французи това бе Френската реакция на по-високите цени на горивата едва ли е уникална и показва колко трудно е наистина да накараш хората да ограничават консумацията им, карайки ги да плащат повече. През септември имаше протести в Индия заради високи цени на бензина, които доведоха до затваряне на училища и на правителствени учреждения. Протести избухнаха и в Мексико през 2017 г. след въведена от правителството дерегулация, която причини скок на цените на бензина, също и в Индонезия през 2013 г., когато правителството намали субсидиите върху горивата, което вдигна цените. В американския щат Вашингтон избирателите лесно отхвърлиха през ноември въвеждането на въглероден данък. \"Повишение на данъците върху горивата винаги е било политика, по-популярна сред икономистите, отколкото сред избирателите\", каза Грег Манкив, харвардски икономист и бивш съветник на президента Джордж Буш-младши. Дори поддръжници на въглеродните данъци признават, че те Цените на енергията представляват по-голям дял от техните общи разходи, така че увеличението на цените на горивата изяжда по-голяма част от техния бюджет и им остава по-малко за други разходи. И понеже енергийните разходи е почти невъзможно да бъдат избегнати, хората се чувстват хванати в капан. На тях също не им убягва фактът, че именно богатите, за които данъците върху горивата не са притеснение, са най-твърди по въпросите на околната среда, защото пътуват и консумират повече. \"Грешката на правителството на Макрон бе, че не съчета увеличението на данъците върху горивата с други достатъчно действени инициативи, обещаващи повишение на социалните придобивки и доходите на \"жълтите жилетки\", каза Бари Ейхънгрийн, икономист от Калифорнийския университет в Бъркли. \"Въпросът сега е как да решаваме климатичния проблем така, че да избягваме политически катаклизми\", коментира цитираният по-горе Гулдър. Ключът е хората да получат в замяна добра парична компенсация, смята екоикономистът Гари Йоух от Уеслианския университет. Много икономисти подкрепят предложенията за облагане на въглеродите, но с използване на тези пари за данъчни облекчения или други отстъпки за семействата с по-ниски доходи. Протестите, макар и предизвикани от цените на горивата, са свързани и с неравенството в доходите, популизма и антиелитизма, казват експерти, а не са само заради въглеродните данъци. \"Е ли това некролог за въглеродния данък или за цената на въглеродите? Не мисля\", казва икономистът Йоух. \"Това е просто сигнал, че трябва малко повече да се внимава, когато се планира това проклето нещо.\" /БТА", "date": "2018.12.07", "title": "Решение ли са данъците на проблема с климатичните промени"}
{"url": "https://www.dnevnik.bg/politika/2018/12/07/3358589_demokratichna_bulgariia_shte_tursi_partnyorstvo_sus/", "text": "Обединението \"Демократична България\" е много добър център за широко партньорство. Надявам се да имаме такова със СДС и \"Движение България на гражданите\" (ДБГ). Това каза зам.-председателят на ДСБ Радан Кънев пред БНТ. Партията е една от политическите сили, които се включиха в \"Демократична България\". Кънев опроверга информациите, че лидерът на СДС Румен Христов иска дясно обединение само с ДСБ. Според него Христов знае много добре, че вече е сключено коалиционно споразумение за създаването на \"Демократична България\" и затова няма как то да бъде заобиколено. Радан Кънев каза още, че с бившия здравен министър Петър Москов, който също обяви амбиции за създаване на нов политически проект, няма как да работят заедно, тъй като са тръгнали \"в различни политически насоки\". Зам.-председателят на ДСБ коментира и темата за рестартирането на проекта АЕЦ \"Белене\". По думите му условието, което България поставя за реализирането му - без държавни гаранции, е неизпълнимо. Това най-вероятно щяло да се отрази и на китайския интерес към централата. \"Няма частен модел без държавни гаранции. Китайците не са положили един кв/м асфалт извън Китай без държавна гаранция. Този проект е мъртъв. Модерните изисквания за безопасност за много по-различни от преди\", добави Кънев. По думите му в момента \"имаме една управляващата партия, която няма идея какво ще се случи след 6 часа\", а масово нейните членове не знаели английски език\".", "date": "2018.12.07", "title": "\"Демократична България\" ще търси партньорство със СДС и ДБГ, обяви Радан Кънев"}
{"url": "https://www.dnevnik.bg/kultura/2018/12/07/3358549_vruchiha_nagradata_krustan_diankov_za_12-i_put/", "text": "Тазгодишните лауреати на наградата за превод \"Кръстан Дянков\" са   и  . Награждаването се състоя тази вечер в Център за култура и дебат \"Червената къща\".  Петя Петкова си тръгна с голямата награда за превода на \"Ето ме\" от Джонатан Сафран Фоер (Издателство \"Лист\"). Ангел Игов получи специалната награда за превода на \"Подземната железница\" от Колсън Уайтхед (\"Лист\"). Останалите номинирани бяха:   за превода на \"Шпионско наследство\" от Джон льо Каре (\"Колибри\"),  за превода на \"Художник на променливия свят\" от Казуо Ишигуро (\"Лабиринт\"), за превода на \"На ръба на света\" от Томас Пинчън (\"Колибри\") и за превода на \"4321\" от Пол Остър (\"Колибри\", 2017). Наградата се дава ежегодно за забележителен превод от английски на български език на съвременен роман с висока литературна стойност. Наградата е учредена през 2007 г. и носи името на Кръстан Дянков (1933-1999), известен български преводач на американска литература от 20-и век. Наградата вече е връчена в единадесет поредни години на 17 преводачи на художествена литература, сред които един трикратен и двама двукратни носители на наградата, като е отличила преводите на български език на 25 съвременни англоезични романи, написани от американски, австралийски, афганистански, британски, доминикански, индийски, ирландски, канадски, камбоджански, южноафрикански и японски автори.", "date": "2018.12.07", "title": "Наградата \"Кръстан Дянков\" беше връчена за 12-и път"}
{"url": "https://www.dnevnik.bg/photos/snimka_na_denia/2018/12/07/3358415_snimka_na_denia_rukata_na_insait_koiato_shte_promeni/", "text": "Преди около десетина дни, след близо седем месеца полет, космическият апарат \"ИнСайт\" на НАСА кацна на повърхността на Марс след рисковано прекосяване на атмосферата на Червената планета. Веднага след това се появи и първата снимка, която той успя да направи.", "date": "2018.12.07", "title": "Снимка на деня: Ръката на \"ИнСайт\", която ще промени представата за Марс"}
{"url": "https://www.dnevnik.bg/bulgaria/2018/12/07/3358600_murtuv_muj_e_otkrit_v_shahta_na_novostroiasht_se/", "text": "Тялото на мъртъв мъж е било открито тази вечер в шахта на новостроящ се булевард във Варна, съобщиха от МВР. Сигналът в полицията е подаден малко преди 18 ч. До момента не се знае каква е причината са смъртта на мъжа. Извършва се оглед на мястото, а по случая е образувано досъдебно производство.", "date": "2018.12.07", "title": "Мъртъв мъж е открит в шахта на новостроящ се булевард във Варна"}
{"url": "https://www.dnevnik.bg/politika/2018/12/07/3358588_sergei_stanishev_beshe_izbran_za_treti_mandat_kato/", "text": "Сергей Станишев бе преизбран за трети мандат като лидер на Партията на европейските социалисти (ПЕС). На конгрес на формацията в Лисабон днес \"за\" преизбирането му гласуваха 270 делегати, 23 бяха против, а 29 се въздържаха. Станишев е лидер на ПЕС от 2011 г. и бе единствен кандидат за поста, за който бе издигнат от БСП. Според устава на ПЕС кандидатурата се гласува тайно. Преди вота генералният секретар на ПЕС Ахим Пост представи кандидатурата на Станишев и го обяви за \"истински европеец, истински социалист и истински лидер\". От своя страна Станишев каза, че има  две заплахи, с които трябва да се борят социалистите  - от една страна екстремно десните и популистите, а от друга - арогантната и самозабравила се десница. Той обяви още, че ЕНП се орбанизира и призова за победа на ПЕС на изборите за евродепутати.  На конгреса имаше десет делегати на БСП, но в последния момент лидерът Корнелия Нинова обяви, че няма да присъства, тъй като европейските социалисти ще настояват отново за ратификация на Истанбулската конвенция, срещу която се обяви БСП. Заместникът й Кирил Добрев каза, че с  радост и гордост подкрепят Станишев за лидер на ПЕС, но обяви, че тежкият въпрос кой ще бъде водач на евролистата на БСП предстои да се решава . В отговор на въпроси на \"Дневник\" Станишев каза, че  от общ интерес е БСП да има силна листа с кандидати, които могат да вършат работа . ", "date": "2018.12.07", "title": "Сергей Станишев беше избран за лидер на ПЕС за трети път"}
{"url": "https://www.dnevnik.bg/politika/2018/12/07/3358603_prezidentut_predloji_da_ima_video_nabljudenie_po_vreme/", "text": "Президентът Румен Радев предложи в секционните комисии, където се осъществява броенето на бюлетините след избори, да има видео наблюдение, както е и в самите секции за гласуване. В интервю за БНТ той уточни, че по този начин ще има постоянен контрол в реално време и всеки един гражданин ще може да следи на телефона си какво се случва. По думите му обществото е загубило доверие в изборите и това е един от начините то да се върне. Според него аргументите на управляващите, с които бяха отхвърлени  машинното и електронно гласуване  са несъстоятелни. При липсата на подобен тип вот най-важно било да има прозрачност при броенето на бюлетините. Той уточни, че следващият четвъртък ще има среща с представители на парламента и на Централната избирателна комисия, за да обсъдят в детайли идеите му. Обществено обсъждане на депутатски законопроекти Радев добави, че в последно време много от депутатските законопроекти са станали  \"олицетворение на лобизма\".  Точно и заради това му се е наложило да наложи вето на някои от тях.  \"Трябва да има обществено обсъждане на законопроектите на народните представители. След това трябва да се направи оценка на въздействието. Не трябва да се допуска съществена промяна в законите само с едно четене\", каза още държавният глава. Демокрацията е в критично състояние Президентът за пореден път заяви, че демокрацията в България е силно застрашена. Като примери за твърдението си даде чувството за несправедливост сред хората, корупцията, отчайващото състояние на медиите, изборните правила, ниското доверие в парламента, едноличните решения, които се взимат и липсата на отчетност и безотговорност. \"Аз не съм избран, за да премълчавам истината. Опасно е отсъствието на взаимен контрол на институциите. Труден ми е диалогът с правителството. Мнозинството се отнася пренебрежително към майките на деца с увреждания\", заяви Радев.", "date": "2018.12.07", "title": "Президентът предложи да има видео наблюдение по време на броенето на бюлетини"}
{"url": "https://www.dnevnik.bg/photos/2018/12/07/3357920_fotogaleriia_svetovnite_snimki_na_denia_-_7_dekemvri/", "text": "Жена плува в замръзнала река в парк в Шенян, провинция Ляонин, Китай.", "date": "2018.12.07", "title": "Фотогалерия: Световните снимки на деня - 7 декември 2018 г."}
{"url": "https://www.dnevnik.bg/sport/2018/12/07/3358606_trenyorut_na_boka_jalko_e_che_i_dvata_otbora_zagubihme/", "text": "Треньорът на \"Бока хуниорс\" Гийермо Шелото заяви, че съжалява за създалото се напрежение и невъзможността шампионът на Южна Америка да бъде определен в Буенос Айрес. Според него това е моментът, в който Аржентина трябва да вземе мерки срещу хулиганството и насилието по стадионите. Неговият отбор ще се изправи срещу \"Ривър плейт\" на \"Сантяго Бернабеу\" в неделя в спор за най-значимото отличие в Южна Америка. Мачът трябваше да е на \"Монументал\" в Буенос Айрес, но  заради атака срещу автобуса на \"Бока\" беше отложен и преместен . \"Станалото през последните 15 дни се случва често в южноамериканския и аржентинския футбол и е жалко. Това е моментът за промяна. Да не може да се играе \"Бока\" - \"Ривър\" в Аржентина е жалко. Време е да дадем пример\", посочи Шелото. Първият мач от финала за Копа Либертадорес завърши 2:2 на \"Бомбонера\". Според треньора на \"Бока\" е минало прекалено много време от онзи двубой. \"Това не е атмосферата, към която сме свикнали, нито пък тази, която бих избрал като треньор. Включително и това пътуване до Европа. Но и \"Ривър\" е в същата позиция\", заяви той. Мачът е в неделя от 21.30 ч. на \"Сантяго Бернабеу\".", "date": "2018.12.07", "title": "Треньорът на \"Бока\": Жалко е, че и двата отбора загубихме"}
{"url": "https://www.dnevnik.bg/politika/2018/12/07/3356587_v_lisabon_pes_shte_preizbere_stanishev_za_lider_i_pak/", "text": "Партиите, членове на Партията на европейските социалисти (ПЕС), се събират на конгрес днес и утре в Лисабон, за да преизберат Сергей Станишев за нов мандат като президент на формацията и да излъчат зам.-председателя на комисията \"Юнкер\" Франс Тимерманс за общ кандидат за председател на Европейската комисия (ЕК) след изборите догодина. Лидерът на БСП Корнелия Нинова няма да се включи в заседанието. Заместникът ѝ Деница Златева ще води партийната делегация, в която е и другият заместник на Нинова - Кирил Добрев. Сергей Станишев, който оглавява ПЕС от 2011 г., е единствен кандидат за поста. В момента той е евродепутат от БСП, но няма яснота дали ще остане водач на листата на партията за изборите догодина, тъй като според партийци  Корнелия Нинова е съветвана да е надпартиен кандидат за такъв . На конгреса на ПЕС ще бъдат обсъдени и приети насоките за стартиращата през 2019 г. кампания за европейски избори. Ще бъдат приети и няколко резолюции, които ще станат основа за предизборната платформа. Сред тя е и документ \"За Европа на равни права и овластени жени\", в който социалистите всички държави - членки на ЕС, да ратифицират и приложат Истанбулската конвенция, за да стане Европа по-безопасно място за всички жени. По неофициална информация представителите на БСП вече са обявили, че се въздържат от подкрепа на всякакви документи, в които се лансира ратификацията на конвенцията. В България социалистите направиха кампания против документа. \"Основен акцент в резолюциите е поставен върху социалното и икономическо развитие на ЕС, подобряването на благосъстоянието на младите хора, ограничаването на неравенствата, засилването на равнопоставеността на половете, стимулирането на демокрацията и върховенството на закона, намаляването на негативните последици от миграцията, както и стимулирането на вътрешната кохезия на Съюза и активното му участие в световните процеси\", съобщават от ПЕС.", "date": "2018.12.07", "title": "В Лисабон ПЕС ще преизбере Станишев за лидер и пак ще иска ратификация на Истанбулската конвенция"}
{"url": "https://www.dnevnik.bg/sviat/2018/12/07/3357702_cipras_i_putin_shte_govoriat_za_marshruta_na_turski/", "text": "Газопроводът \"Турски поток\" ще е сред темите на разговор между гръцкия премиер Алексис Ципрас и руския президент Владимир Путин, които ще се срещнат днес в Москва. И руски, и гръцки представители  потвърдиха това преди няколко дни . Заместник-министърът на външните работи Йоргос Катрунгалос каза на брифинг в понеделник, че целта е да бъдат \"възстановени двустранните отношения, които преминаха през изпитания в последно време, и откровено да се обсъдят всички отворени теми\". Катрунгалос има предвид скандала, свързан с шпионаж в полза на Русия, който доведе до изгонване на дипломати от Атина и Москва. Според други представители на кабинета обаче както предстоящата среща, така и заседанието на смесената икономическа комисия, което приключва днес, преди нея, са сигнал, че този етап от отношенията на Русия и Гърция е зад гърба им. Особен интерес \"От самото начало има интерес към разширяване на \"Турски поток\" на наша територия при предварителното условие, разбира се, че няма да има възражения от Европейската комисия\", каза още Катрунгалос. В  интервю  за агенция ТАСС преди визитата Ципрас не споменава проекта, но изрично казва, че особеният интерес на Гърция към руски стратегически инвестиции е в сферата на енергетиката. Точно преди седмица българските власти обявиха след  съобщение на руския енергиен гигант \"Газпром\" , че газопроводът \"Турски поток\" ще мине през страната и така ще избере един от двата хипотетични маршрута (за него пишеше и в. \"Комерсант\"  по-рано през ноември ). Като алтернатива още отпреди да бъде завършен морският участък, обаче се описваше маршрутът през Гърция към Адриатическо море и Италия. В интервюто Ципрас добавя: \"Има подходящи възможности за инвестиции от стратегически характер в инфраструктура, пристанища, преработвателния сектор (и) селскостопанско-хранителния сектор.\" По програма гръцкият премиер трябва също така да разговаря с колегата си Дмитрий Медведев.", "date": "2018.12.07", "title": "Ципрас и Путин ще говорят за маршрута на \"Турски поток\" в Москва"}
{"url": "https://www.dnevnik.bg/evropa/2018/12/07/3357345_zavoi_nadiasno_ili_oshte_ot_staroto_partiiata_na/", "text": "Ангела Меркел днес се оттегля от лидерския пост в Християндемократическия съюз (ХДС), а партията ще избере кой да я наследи. Тъй като Меркел обяви, че няма да се кандидатира за канцлер, когато четвъртият й мандат приключи през 2021 г., днес в Хамбург 1001 делегати ще посочат не само новия ръководител на партията, но и вероятния кандидат на ХДС за бъдещ канцлер на Германия. Ян Техау от от Германския фонд \"Маршал\" обяснява пред Би Би Си, че партийният лидер не става автоматично кандидат за канцлер, но традиционно е добре за канцлера да бъде председател на неговата или нейната партия. Той коментира, че решението на Меркел да отстъпи лидерския пост, но да продължи да бъде канцлер, създава триене в системата. Меркел заяви, че възнамерява да остане канцлер и да работи заедно с новия партиен лидер до 2021 г. Дали това ще се случи обаче в голяма степен зависи от  днешното решение . \"Малката Меркел\" Генералният секретар на ХДС и бивш премиер на провинция Саар  Анегрет Крамп-Каренбауер  води в допитванията сред поддръжниците на партията. 56-годишната Крамп-Каренбауер, позната също като \"мини Меркел\", има непретенциозен стил и репутация на човек, който спокойно анализира ситуацията. Нейната най-голяма сила е и най-голямата й слабост – тя е приближена на Меркел и се смята, че ще следва в голяма степен стила и политиката на канцлера. След 18 години с Меркел начело на ХДС и 13 години на канцлерския пост, някои фракции в партията са склонни да скъсат с нейната ера на прагматизъм и центризъм. През последните дни Крамп-Каренбауер зае по-твърда позиция от канцлера по въпроса за  позицията към Русия . Старият съперник Милионерът бизнесмен  Фридрих Мерц  бе силен играч в ХДС, преди да бъде отстранен като лидер на парламентарната група на християндемократите от Меркел през 2002 г. По този начин тя бетонира своя контрол върху партията по пътя си към канцлерския пост, който зае през 2005 г. От тогава 63-годишният адвокат, който има силни връзки със САЩ, изгради кариера в частния сектор и работи за германския клон на американския инвестиционен фонд \"Блекрок\" (BlackRock). Той се харесва на по-консервативното и бизнес настроено крило на партията и има официалната подкрепа на влиятелния бивш финансов министър Волфганг Шойбле. Мерц направи няколко гафа по време на кампанията, включително като каза, че се смята за част от  \"горната средна класа\" . Той предизвика възмущение и като  постави под въпрос  конституционните гаранции за предоставяне на убежище. Млад и енергичен, но със слаби шансове Йенс Шпан, здравният министър на Меркел, е на 38 години и е най-младият от тримата кандидати. Бившият банкер някога бе описан от Шойбле като \"една от големите надежди за бъдещето на нашата партия\". Силно консервативен, религиозен и  хомосексуален , той е спорна фигура за много хора. Според анализатори победа за Мерц или Шпан вероятно ще ускори края на канцлерството на Меркел, предизвиквайки предсрочни избори следващата година. Неизвестност След близо 20 години като лидер на партията Меркел все още се ползва с изключително уважение в ХДС, така че кандидатите трябва и да въплъщават промяната, и да представляват приемствеността. Днешното решение ще отекне не само в цяла Германия, но и в Европейския съюз, както и в трансатлантическите връзки предвид позицията на страната в европейската икономика и влиянието й на международната сцена. Макар делегатите като цяло да следят възгледите на хората, в крайна сметка те избират човека, който смятат, че е най-добър за партията или в някои случаи за собствените им кариери, коментира \"Политико\". Предвид че няма достоверни проучвания за нагласите на делегатите, картината е неясна. Изданието отбелязва, че разделението между двамата основни кандидати, Крамп-Каренбауер и Мерц, отразява избора, който стои пред партията днес – дали иска да върне часовника назад, като приеме консервативен кандидат с надежда да си върне избирателите от крайнодясната \"Алтернатива за Германия\", или предпочита да защити градената с години от Меркел центристка коалиция, включваща хора, които преди са подкрепили Зелените и социалдемократите. Докато Крамп-Каренбауер има подкрепата на  женската асоциация  на ХДС и на няколко други групи в партията, Мерц е предпочитан от голяма част от младежкото крило и от бизнеса. След като по-рано тази седмица Шойбле обяви предпочитанията си за Мерц, вчера министърът на икономиката Петер Алтмайер изрази подкрепа за Крамп-Каренбауер. Консервативните членове на ХДС често критикуват Меркел, че е изместила партията наляво, отваряйки политическо пространство вдясно, от което \"Алтернатива за Германия\" се възползва. Много също така смятат, че нейният курс е отслабил участващите в коалицията й социалдемократи, подкрепата за които в момента е рекордно ниска.", "date": "2018.12.07", "title": "Завой надясно или още от старото: Партията на Меркел решава кой да я наследи"}
{"url": "https://www.dnevnik.bg/sport/2018/12/07/3357790_turnirut_na_bednite_ili_kak_uefa_postavia_bulgarskite/", "text": "Годината е 1994-а и \"Левски\" е станал шампион за втори пореден път. Само че, вместо да насочи вниманието си към Шампионската лига, където предния сезон е отстранил \"Рейнджърс\", българският първенец е принуден да играе във втория по сила европейски клубен турнир за Купата на УЕФА. Това е моментът, в който УЕФА поставя основите на Шампионската лига във вида, в който ще се развива в следващите десетилетия. Турнирът се насочва към нов път, но ощетени са шампионите от по-малките държави като България. Четвърт век по-късно в разгара на  все по-задълбочаващата се пропаст  между многомилионни клубове, от една страна, и средните и малките отбори, от друга,  УЕФА обяви създаването на трети клубен турнир . От 2021 г. се появява надпреварата Лига Европа 2. Представен като \"резултат от дългогодишния диалог с клубовете\", турнирът всъщност крие много предизвикателства спрямо по-малките страни като България. И по всичко изглежда, ще отвори още по-голяма пропаст между малките и големите. До стената Новият турнир ще е със структура като на другите два - ще има групова фаза с осем групи с по четири отбора, реши изпълнителният комитет на УЕФА, чийто член е и президентът на БФС Борислав Михайлов. Преди това надпреварата ще има три квалификационни кръга и плейоф. \"Ще има повече мачове за повече клубове и повече федерации ще са представени в груповите фази\", заявиха от УЕФА при представянето на турнира в Дъблин в неделя вечер. Изчисленията са, че ако в момента в групите на европейските турнири има отбори от поне 26 национални федерации, след промените броят на представените федерации ще се увеличи на поне 34. От УЕФА изтъкнаха също, че се запазват квотите за всяка федерация. Но... Както обикновено става, има едно важно \"Но\". От 2021 г. българският шампион ще продължи да е част от квалификациите в Шампионската лига, но другите три отбора от Първа лига ще \"изпаднат\" от Лига Европа в третия по сила турнир. На практика УЕФА превръща и Лига Европа в запазено поле за отборите от по-силните първенства. За да има отбор в този турнир, България ще трябва да се изкачи в топ 15 по клубен коефициент, което изглежда на практика невъзможно (в момента страната е на 28-о място). Другият вариант е шампионът на страната да отпадне от квалификациите в Шампионската лига и да продължи в Лига Европа (като \"Лудогорец\" този сезон). Все още от УЕФА не посочват какви ще са приходите за отборите в третия по сила турнир. Сигурно е, че те ще са далеч от тези в Шампионската лига, както и че ще са по-ниски от тези в Лига Европа. Турнирът на бедните \"Личното ми мнение е, че се получава нещо подобно на Лигата на нациите за клубни отбори, но за съжаление България е в най-долната дивизия. Това е своеобразен удар срещу малките държави и може да се сравни с промените от средата на 90-те години, когато шампионите на няколко страни бяха изпратени да играят в Купата на УЕФА\", каза за \"Дневник\" заместник изпълнителният директор на БФС Павел Колев. Ако сега българските участници гледат на евротурнирите като на източник на важни приходи, то това е много вероятно да се промени. Освен че парите от наградни фондове ще са по-малки, има голяма вероятност да се свият и тези от телевизионни права и продажба на билети, тъй като ще се ограничи значително възможността за срещи с големи и вълнуващи съперници. Освен дебалансиране на международно ниво изглежда вероятно да се увеличи пропастта и във вътрешните шампионати в страни като България и Беларус, където има утвърдени хегемони (\"Лудогорец\" със седем поредни титли и БАТЕ (Борисов) с 13 поредни). Ако тези отбори продължат да властват и да играят в Шампионската лига и Лига Европа, е вероятно да продължат да изкарват значително повече от останалите в страната си и да стане още по-трудно да бъдат достигнати. \"Очевидно е, че големите клубове искат да правят повече пари. Това може би се явява като утешителен турнир за по-малките\", каза изпълнителният директор на \"Левски\" Красимир Иванов пред \"Дневник\". Според него обаче създаването на Лига Европа 2 открива и възможности. Като такава той вижда преосмислянето на състоянието на българския футбол и потегляне в нова посока. Сходно е мнението и на собственика на \"Локомотив\" (Пловдив) Христо Крушарски, който наскоро каза, че целта пред клуба е влизане в евротурнирите. По думите му българският футбол не е на нивото на водещите в Европа и \"трябва да си оправим кошарата\". \"Всеки иска малко повече пари. Но сега по колко мачове играем в Лига Европа? Ще е по-добре да играем пет-десет мача и да стигаме по-напред (в третия турнир), отколкото да имаме по един в Лига Европа\", заяви Крушарски пред \"Дневник\". От друга страна, ограничените възможности след въведените промени могат да доведат до поглед към сформиране на регионални турнири и първенства. В годините вече е имало идеи, например за балканска лига, която да събере най-добрите отбори от региона. Картината в момента показва, че българските клубове и футболният съюз имат малко време да преосмислят стратегията си в опит да се задържат на повърхността и да посрещнат новите предизвикателства. В противен случай откъсването дори от средното ниво на европейския футбол може да се окаже реална опасност.", "date": "2018.12.07", "title": "Турнирът на бедните, или как УЕФА поставя българските клубове до стената"}
{"url": "https://www.dnevnik.bg/sviat/2018/12/07/3357597_zashto_dumata_anshlus_vbesi_rumuniia/", "text": "Немската дума Anschluss е влязла в много езици, включително и в българския (като \"аншлус\"). Според речника тя означава \"връзка\", но и \"присъединяване\", дори \"анексия\". Международната ѝ кариера започва с Аншлуса на Австрия, тоест с присъединяването на Австрия към така наречения Трети райх. В немскоезичното пространство тази дума се свързва именно с нахлуването на Хитлер в Австрия през 1938 година, но тя се появява и в много текстове за други исторически събития. И в различни интерпретации. Силно раздразнение в Букурещ На 1 декември Румъния отпразнува 100-годишнината от създаването на модерната румънска държава. След края на Първата световна война Трансилвания беше присъединена към румънското кралство. По повод на тази годишнина германската осведомителна агенция ДПА публикува текст, който започва така: \"С военни паради Румъния отпразнува 100-годишнината от аншлуса на дотогавашната унгарска провинция Трансилвания.\" През Първата световна война кралство Румъния е сред победителите от Антантата, а мирните договори осъществиха мечтата на многочисленото румънско население в Трансилвания за обединение с Румъния. В онези години страната включи в територията си не само Трансилвания, но и част от Банат и други региони от предишната Австро-Унгарска империя. В публикацията на агенция ДПА по повод 100-годишнината многократно се използва понятието \"аншлус\" в контекста на тогавашните исторически дадености. Информацията беше цитирана и от много други германски медии, в това число и от обществено-правната телевизия ZDF. Румънските власти реагираха с раздразнение и веднага изпратиха протестна нота, като румънското външно министерство поиска незабавна поправка на \"тенденциозната статия\". Редица националистически и популистки медии влязоха в надпревара кой ще направи най-абсурдния паралел. Заговориха дори за тежка дипломатически криза между Букурещ и Берлин и призоваха президента Клаус Йоханис да спре да \"слугува\" на Меркел, а вместо това да ѝ потърси сметка. Германското посолство в Букурещ също се дистанцира от формулировката на агенция ДПА. След като акцентира върху политическото обединение на няколко региона, сред които и Трансилвания, с румънското кралство, посолството отбелязва следното: Публикации, които противоречат на разбирането за това историческо събитие или водят до неправилни интерпретации, не отразяват гледната точка на германското правителство. Затова германските медии са били призовани да коригират съответните пасажи. В резултат те замениха думата \"аншлус\" с понятия като \"присъединяване\" и \"принадлежност\". Само дето в контекста на 1918 година тези понятия са неправилни както в юридически, така и в исторически аспект. \"Хилядолетна принадлежност\" Още по времето на комунистическия диктатор Николае Чаушеску официалната румънска историография говори за \"хилядолетната принадлежност\" на тази територия към различните форми на румънска държавност. Оттам идва и официално застъпваната позиция за \"повторното обединение\" на Трансилвания с Румъния, осъществено преди 100 години. Именно тази позиция открай време обременява румънско-унгарските отношения с напрежения и страхове, както се споменава и в информацията на ДПА. Унгарското правителство дори забрани на своите дипломати да участват в румънските национални празненства на 1 декември. Водещите представители на унгарското малцинство в Румъния също се съобразиха с инструкциите от Будапеща. Много румънци смятат на свой ред, че унгарското малцинство само чака сгоден момент, за да се отцепи от Румъния и да осъществи \"аншлус\" с Унгария. Днес двете страни членуват в ЕС, тъй че наистина е несръчно да се говори за \"аншлус\" или \"анексия\". От друга страна обаче публикуваният преди 100 години Закон за обединението още в преамбюла говори за alipire, тоест \"включване\", или \"аншлус\" на Трансилвания към румънското кралство. Понятието alipire се среща много често в исторически текстове и публикации по темата. Поуката от целия скандал е следната - историографията понякога е принудена да се съобразява с чувствителността на отделния индивид, на отделната група или на цялото общество. И срещу въпросната публикация сигурно нямаше да има никакви обвинения, ако освен многократно споменаваното понятие \"аншлус\" поне веднъж беше употребено и понятието \"политическо обединение\". Въпреки това е осъдително да се оказва политическо влияние върху медии. Колкото и деликатна да е темата.", "date": "2018.12.07", "title": "Защо думата \"аншлус\" вбеси Румъния"}
{"url": "https://www.dnevnik.bg/detski_dnevnik/2018/12/07/3356409_margaritka_predstavia_ljubimi_detski_pesnichki_na_nov/", "text": "Яна Липованска и Виктория Терзийска, известна като Вики от група \"Мастило\", се събират с обща цел, за чието осъществяване имат ресурс от качества. Към тях се присъединяват и социалната инициатива \"Приказки безкрай\", с които издават първия диск с \"Любими детски песнички\". За един месец продажбите му достигат над 4000 копия. Вторият диск на \"Маргаритка\" вече е в търговската мрежа. Двете разказаха за \"Дневник\" защо създават проекта, защо е важно за децата да го има и през какви процеси минават, за да го осъществят. Вики: Провокира ни липсата на качествено аудиосъдържание за деца, което да звучи адекватно за тях днес, което да не е изсвирено на една \"обикновена\" йоника вкъщи и да е изтананикано от някоя леля в гаражно студио. Добрата музика за деца може да звучи идеалистично, но всъщност им дава един вкус и усет към нея от много ранна детска възраст. Ако те слушат добро аудиосъдържание отсега, те ще формират хубав вкус като възрастни хора. Ние смятаме, че това им помага да израснат готини. Яна: Аз по същия начин като Вики вярвам в това, защото живея с музиканти, откакто се помня. Благодарение на това изградих суперготин усет към музиката. Когато моето детенце беше на година и половина, осъзнах, че няма качествено видеосъдържание на български език. Децата започват да броят първо на английски. Всъщност това беше първият ми двигател, с който да накарам Вики да започнем да правим \"Маргаритка\", защото първите песнички на проекта съществуваха поне 5 години преди да го представим публично. Те бяха записани и стояха в една папка на компютъра и в един момент всичко ми се подреди. Реших, че ще напусна работа, защото вече бях научила и доста неща за дигиталното съдържание. Трябва да има качествено видео, което да говори на децата на български, с герои, в които те да се припознават. Вики: Отговорът е много лесен - защото дъщеря ми се казва Маргарита. Тя се роди малко след като идеята беше започнала да се осъществява. Появи се дискът и с Яна се чудехме как да кръстим целия проект. Отидох при нея и просто ѝ предложих дали не иска да го кръстим \"Маргаритка\". Отговори ми \"супер\". След това за подзаглавие сложихме песничките на Мими и Биби, другите ни двама основни герои, които да забавляват децата и да им бъдат идоли – всяко момченце да се отъждествява с Биби, а всяко момиче с Мими, защо не и с Маргаритка. И така всъщност се роди всичко. При нас нещата се случват с лекота, ние просто си ги мислим и те се случват, което ни доказва, че сме на прав път в работата си. Вики: За втория диск направихме анкета и питахме хората кои песни искат за това издание на \"Маргаритка\", но за първия албум избрахме най-популярните детски песнички като \"Зайченцето бяло\", \"Мила моя мамо\", \"Зеленчуци който не яде\". Това са класики, които всеки би посочил, когато го попитат да изброи няколко детски песни. Вики: Лесно се съгласиха, да. Лекотата идва от там, че ги познавам всичките и те подхождат с доверие към мен и след това към човека, който се занимава с аранжирането и музикалното продуциране на една песен. Не ни беше трудно и аз дори не мога да повярвам, че успяхме да завършим втория албум толкова стегнато и точно. До последния момент не вярвах, че ще стане, но се случи, за което съм благодарна на Виктор Стоянов, който направи аранжиментите, и на Краси Тодоров, който е музикалният продуцент. Яна: Момченцето Биби много прилича на моя син Сава, а Мими изглежда много близко до дъщерята на китариста Десислав Данчев от \"Мастило\". Те включително дават гласовете си на тези геройчета, а гласът на Маргаритка е на Вики, моделиран по специален начин. Търсехме тези визии между хората около нас, но също така и гледахме снимки на деца. Подбрахме тези, които ни грабнаха с някакво излъчване. Нашата художничка Веселка Велинова първо ги нарисува на ръка, но през цялото време работехме трите и доизкусурявахме как точно да изглеждат. Цялата визия на видеата е направена в меки и обли форми, а самите герои са с бавни и меки движения, което не е случайно. След като се посъветвахме по тези въпроси с наша приятелка психолог, тя каза, че е изключително важно героите да изглеждат по този начин. Същото беше и с цветовете – по-добре е те да не бъдат ярки и ако решим да ползваме червено, е хубаво да го заменим с оранжево, за да не ги агресира, а просто да ги впечатлява. Така създаваме и всяко следващо геройче, следваме една и съща линия. Вики: Започваме да работим по образователни и музикални видеа. За тази цел, тъй като няма такъв тип детски песнички в България, написах две – първата е за цифрите, втората ще бъде за формите кръг, триъгълник и квадрат. Не бих казала, че съм някакъв капацитет, но виждам колко се радват децата на песничката за цифрите, което ме кара да се чувствам много добре. С тези видеа, които бяха финансирани от социалната инициатива \"Промяната\", сме решили да поставим началото на образователната си посока на развитие. Тя ще бъде продължена от видеа, които ще бъдат посветени на навиците – защо е важно да си мием ръцете и зъбите, защо е важно да уважаваме по-възрастните хора, защо е важно да си слагаме шапка и шал през зимата. Тези видеа ще се появят през януари и тях ще заснемем не като анимация, а като мъпет шоу, с кукли на Биби, Мими и Маргаритка, които вече са готови. Участие ще вземе и бухалчето от \"Приказки безкрай\". Яна: Кампанията ни за навиците е отново заедно с нашите партньори и приятели от \"Приказки безкрай\" и ще е много дълга. Има три неща, които ще се случат – започваме с пет събития в различни болници в България, които също са ориентирани към навиците. След това започваме да пускаме видеата едно по едно, което ще бъде през януари и ще продължи до юни. Може би през май ще направим турне на \"Маргаритка\", в което ще е включено мъпет шоуто. Така че с тях ни предстои доста работа, от което сме много щастливи. Яна: Сто процента от приходите на първия диск инвестирахме в създаването на първата по рода си музикална площадка в България. Тя се намира в столичния парк \"Гео Милев\". На нея има музикални уреди и инструменти, които са пригодени за игра на открито. Има батут, който е безплатен и достъпен за всички деца, има сцена, на която могат да изразяват това, което имат да кажат или покажат. Също построихме детски музикални кътове в дворовете на болниците в Русе и Плевен с цел да насърчаваме децата да играят повече навън.", "date": "2018.12.07", "title": "\"Маргаритка\" представя любими детски песни на нов глас"}
{"url": "https://www.dnevnik.bg/photos/2018/12/07/3357905_fotogaleriia_sblusuci_v_solun/", "text": "В цяла Гърция бяха взети извънредни мерки за сигурност на местата, където се проведоха демонстрации на ученици и студенти в памет на Алексис Григоропулос, който беше убит от полицай преди 10 години. Снимките са от Солун, Гърция.", "date": "2018.12.07", "title": "Фотогалерия: Сблъсъци между младежи и полиция в Солун"}
{"url": "https://www.dnevnik.bg/photos/snimka_na_denia/2018/12/07/3357922_snimka_na_denia_elha_v_norvejki_stil/", "text": "Красива 80-годишна елха, докарана от Норвегия и висока 21 метра, грейна снощи в празнични светлини на лондонския площад \"Трафалгар\", предаде БТА.", "date": "2018.12.07", "title": "Снимка на деня: Елха в норвежки стил"}
{"url": "https://www.dnevnik.bg/evropa/2018/12/07/3357928_latviia_stana_porednata_strana_othvurlila_pakta_na_oon/", "text": "Латвия отхвърли вчераПакта на ООН за миграцията, който трябва да бъде приет официално идната седмица на конференция в Маракеш, предаде \"Франс прес\", цитирана от БТА. Парламентът на Латвия гласува срещу  договора, одобрен от ООН  през юли след 18 месеца на преговори. В последните месеци няколко европейски страни, сред които  Австрия ,  Полша ,  Унгария ,  България ,  Швейцария  и  Чехия , обявиха, че отказват да се присъединят към  пакта . Израел и Австралия направиха същото. Тези страни се опасяват, че пактът ще доведе до неконтролируем приток на мигранти. Вашингтон още в края на миналата година се оттегли от работите по документа с аргумента, че в него има разпоредби, които противоречат на имиграционната политика на Доналд Тръмп.", "date": "2018.12.07", "title": "Латвия стана поредната страна, отхвърлила пакта на ООН за миграцията"}
{"url": "https://www.dnevnik.bg/na_put/2018/12/07/3335129_fotogaleriia_nai-kitnoto_gradche_v_avstriia_i_negovite/", "text": "Халщат е обявен от гражданите на Австрия и приятелите на страната за най-китното й градче.", "date": "2018.12.07", "title": "Фотогалерия: Най-китното градче в Австрия и неговите китайски почитатели"}
{"url": "https://www.dnevnik.bg/sport/2018/12/07/3357931_juta_zadulbochi_problemite_na_hjustun_v_nba/", "text": "Един от сочните за фаворити за титлата в НБА - \"Хюстън рокетс\", продължи разочароващото си представяне от началото на сезона с тежко поражение от \"Юта джаз\". \"Ракетите\" отстъпиха с 91:118 при гостуването си в Солт Лейк Сити и записаха 13-а загуба от 24 мача. \"Юта\" натрупа двуцифрен аванс в края на първата четвърт, а след втората разликата беше осем точки - 53:45. \"Хюстън\" изигра кошмарна трета част, която загуби с 11:38, и това предреши изхода на двубоя. В един момент разликата достигна 37 точки, преди \"ракетите\" да успеят да намалят част от пасива си в заключителните минути. Дерик Фейвърс беше най-резултатен за победителите с 24 точки, към които добави десет борби. Джон Ингълс вкара четири тройки от шест опита и завърши с 18 точки. Данте Екзъм се отчете с 15 точки, а Рики Рубио - с 13. \"Юта\" стигна до безапелационна победа, въпреки че една от звездите на тима - Руди Гобер, беше изгонен още в третата минута на мача. По-рано тази седмица френският център беше глобен с 15 хиляди долара за критики към съдиите. Лидерите на \"Хюстън\" изиграха много неубедителен мач и останаха много далеч от обичайното си ниво. Джеймс Хардън пропусна 11 от 16-те си стрелби и завърши с 15 точки, шест борби и две асистенции. Крис Пол и Клинт Капела вкараха по 12 точки. \"Хюстън\" заема едва 13-о място в Западната конференция. С по-лоши показатели са само \"Сан Антонио спърс\" (11-14) и \"Финикс сънс\" (4-21). \"Юта\" разделя 11-ата позиция с \"Ню Орлиънс пеликанс\", като двата отбора имат по 13 победи и 13 загуби. \"Денвър нъгетс\" е начело в конференцията със 17 победи от 24 мача. \"Оклахома сити тъндър\" е втори с 16 спечелени и седем загубени срещи. \"Лос Анджелис клипърс\" е със същия брой победи, но е допуснал едно поражение повече. Шампионът \"Голдън стейт уориърс\" (17-9), \"Лос Анджелис лейкърс\" (15-9), \"Мемфис гризлис\" (14-9), \"Портланд трейл блейзърс\" (14-11) и \"Далас маверикс\" (12-11) допълват зоната на плейофите. \"Торонто раптърс\" е водач в Източната конференция с 21 победи и пет загуби, следван от \"Милуоки бъкс\" (16-7), \"Филаделфия 76\" (17-9) и \"Детройт пистънс\" (13-9).", "date": "2018.12.07", "title": "\"Юта\" задълбочи проблемите на \"Хюстън\" в НБА"}
{"url": "https://www.dnevnik.bg/evropa/2018/12/07/3357933_hiliadi_protestiraha_v_parij_sreshtu_vdiganeto_na/", "text": "Между 2 хил. и 5 хил. души, повечето студенти, протестираха вчера в центъра на Париж срещу увеличаването на таксите на френските университети за чужденците, идващи от страни извън Европейския съюз и Европейското икономическо пространство, предаде \"Франс прес\". Увеличението беше обявено неотдавна от френското правителство (ЕИП). Протестиращите преминаха през няколко района на града, скандирайки: \"Макрон, оставка!\" и \"Солидарност с чужденците!\". От началото на 2019 г. студентите от държавите извън ЕС и ЕИП няма да плащат същите такси като студентите, идващи от ЕС. Те ще плащат 2770 евро за обучението за степен бакалавър и 3770 евро за обучение за степен магистър и доктор. За европейските студенти таксите са съответно 170 евро на година за бакалавър, 243 евро на година за магистър и 380 евро на година за доктор. Според правителството увеличението на таксите за студентите, идващи от страните извън ЕС и ЕИП, ще позволи да бъдат увеличени стипендиите за другите студенти и да бъдат освободени някои студенти изобщо от такси. Участници в протеста изразиха безпокойство, че чрез обявеното увеличение Франция отказва приема на чужди бедни студенти. Протестиращите се опасяват, че увеличение може да бъде въведено и за всички студенти. Акцията протече на фона на протестите на \"жълтите жилетки\". От няколко дни във Франция протестират и гимназисти, а вчера по време на техни демонстрации  бяха арестувани  над 100 души. Предупреждения за събота Опасявайки се от нови безредици, премиерът на Франция вчера обеща \"изключителни\" мерки за сигурност за планираните в събота протести в Париж и в други градове, предаде \"Асошиейтед прес\", цитирана от БТА. Едуар Филип заяви пред депутати, че правителството взима  \"всички необходими мерки\"  да гарантира сигурността по време на протестите. Ще бъдат осигурени подкрепления за вече разположените в цялата страна 65 хил. служители на органите за сигурност. Той призова \"жълтите жилетки\" да останат по домовете си за тяхна собствена безопасност, тъй като по думите му в протестите може да се включат радикални елементи и да се повторят безредиците от миналата събота. Филип приветства призива на профсъюзни лидери и представители на местната власт за спокойствие. Премиерът призна, че направената от правителството отстъпка по отношение на акциза върху горивата \"не отговаря\" на исканията на всички протестиращи. По-рано президентът Еманюел  Макрон отмени вдигането на акциза  върху горивата, което бе основната причина за  протестите на \"жълтите жилетки\" . Заради очакваните демонстрации Айфеловата кула, ще бъде затворена в събота. \"Обявените за събота, 8 декември протести в Париж, не позволяват приема на посетители при добри условия на сигурност. Ето защо Дружеството за експлоатация на Айфеловата кула реши да я затвори през този ден\", се казва в съобщение на компанията-оператор. Туристическият обект бе затворен за посещение на 24 ноември, когато се очакваше протести да има на Марсово поле - зоната зад Айфеловата кула. Тогава обаче протестите се насочиха към булевард \"Шан-з-Елизе\". Кулата не беше затворена за посещение миналата събота, когато протестите на \"жълтите жилетки\" бяха белязани от насилие и вандалски прояви в Париж. Парите за билетите, закупени онлайн за визита на кулата на 8 декември, ще бъдат автоматично възстановени. Същевременно от префектурата на Париж бе отправен призив за затваряне на магазините на \"Шан-з-Елизе\" в събота заради очакваните нови протести. В същия ден няма да работят още седем музеи и исторически обекти в столицата, сред които парижката опера, катакомбите, Лувърът, музеят \"Орсе\", музеите \"Гран\" и \"Пти пале\", допълват ДПА и \"Ройтерс\". Френският министър на културата Франк Ристер каза, че крайнодесни и крайнолеви размирници планират да се смесят с протестиращите в събота.", "date": "2018.12.07", "title": "Хиляди протестираха в Париж срещу вдигането на студентските такси за неевропейци"}
{"url": "https://www.dnevnik.bg/sviat/2018/12/07/3357930_london_zamrazi_vizite_za_bogatashi/", "text": "От полунощ днес Великобритания замразява издаването на визи за богати инвеститори, с което затваря използваната, особено от руски олигарси и заможни китайци, възможност да получат право на престой и евентуално на британско гражданство. Мярката се въвежда преди реформите, с които трябва да се засили борбата с прането на пари и организираната престъпност, съобщи вътрешното министерство. Новите изисквания са кандидатите за визи за инвеститори да предоставят одит на техните финансови и бизнес дейности, както и да изключат правителствените облигации от сумата инвестиции, които са посочили в документите. Това се очаква да влезе в сила през 2019 г., след което ще бъде решено кога и как да бъде размразено издаването на такива визи. \"Блумбърг\" припомня, че това се случва посред сериозна криза в отношенията с Русия след покушението срещу бивш руски разузнавач в Солсбъри, смъртта на британска гражданка от контакт с използваното бойно отровно вещество и изгонването на десетки руски дипломати, смятани за шпиони. Сред засегнатите е и милиардерът Роман Абрамович, на когото правителството отказа подновяване на визата. Депутатът от опозицията Ивет Купър изказа в парламента съмнение в произхода на богатството на около 700 руснаци, възползвали се от визовата схема. След като през 2015 г. Лондон затегна проверките за пране на пари и удвои до 2 милиона паунда минималния праг за инвестиции, позволяващи такъв тип виза, броят на кандидатите рязко намаля. За сметка на това се увеличи делът на китайците - през третото тримесечие на 2018 г. те са били половината от кандидатите. Схемата е отворена за граждани на страни извън Европейската икономическа зона и Швейцария. Подобни визи имат и други държави, включително САЩ, където с EB-5 се дава право на престой, ако си създал работни места. ", "date": "2018.12.07", "title": "Лондон замрази визите за богаташи"}
{"url": "https://www.dnevnik.bg/bulgaria/2018/12/07/3357939_akciiata_sreshtu_banevi_e_propaganda_zaiavi_gen_atanas/", "text": "Няма да излезе нищо от делата срещу Баневи. Всичко е пропаганда. МВР се използва за политическа разправа. Това заяви председателят на \"Демократи за силна България (ДСБ) и бивш директор на Национална служба \"Сигурност\" Атанас Атанасов в ефира на Би Ти Ви. Поводът е  арестът и екстрадицията  на сем. Баневи, срещу които са  повдигнати обвинения . \"Агенцията за приватизация и за следприватизационен контрол отдавна са знаели какво става. В Борисовата държава ежегодно се крадат по 10 млрд. лв., а с подобни акции се цели отклоняване на общественото внимание или че някой е \"спрял да плаща\". Защо Баневи не бяха арестувани в последните години\", попита той. По думите му няма да има реален резултат в случая, както е ставало с други показни случаи. Според него премиерът играел ролята на \"съвременния Робин Худ\". Той коментира и незаконното  изнасяне на оръжия  от завод \"Арсенал\", което беше разкрито от ГДБОП. \"Тези разкрития не са за хвалба. Борисов е изпаднал в състояние от скандал на скандал и се чуди с какво да се похвали\", смята Атанасов. Според него контролът срещу боравене с оръжия в България е много занижен и има вероятност това оръжие да е събирано за вътрешна съпротива. \"Случаят показва, че системите в България не работят. Скандално е, че толкова време МВР няма главен секретар. Освен това е изключително притеснително, че за вътрешен министър е назначен човек, който е бил охрана на Мето Илиенски, а именно той трябва да отговаря за използването на специални разузнавателни средства (СРС)\", допълни той.", "date": "2018.12.07", "title": "Акцията срещу Баневи е пропаганда, заяви Атанас Атанасов"}
{"url": "https://www.dnevnik.bg/sviat/2018/12/07/3357942_tainstvenata_ruska_raketa_9m729/", "text": "През октомври т.г. американският президент Доналд Тръмп обяви изтеглянето на САЩ от Договора за ликвидиране на ракетите със среден обсег на действие. Но Вашингтон продължи да работи в тази посока: след срещата на външните министри на страните от НАТО, Алиансът застана на страната на САЩ и също обвини Москва, че нарушава договора за разоръжаване от 1987 година, забраняващ всички наземно базирани балистични ракети с радиус на действие между 500 и 5 500 километра. В същото време Вашингтон постави ултиматум на Москва: ако до 60 дни не започне отново да спазва поетите по този договор ангажименти, САЩ ще се оттеглят от него. Преди това Пентагонът е информирал партньорите си от НАТО, че конкретно става дума за руската ракета \"Новатор 9M729\", която в НАТО е позната още като SSC-8. Как започна всичко Още от 2014 година съществуват подозрения, че Москва нарушава Договора за ракетите със среден обсег. Тогавашният президент Барак Обама е уведомил за това руския си колега Путин в писмо, последвали са и няколко срещи на ниво технически експерти, но гласност на проблема е дадена чак от сегашната администрация във Вашингтон. Твърди се, че изпитанията на ракетата са започнали още през 2008 година. В Русия почти няма официална информация за новата ракета, разработена от ракетостроителния концерн \"Новатор\" в Екатеринбург. По данни на американското разузнаване, ракетата, която може да носи както конвенционални, така и ядрени бойни глави, е трябвало да бъде направена така, че да прилича на други ракети - например на тактическата ракета земя-земя от типа \"Искандер\". В хода на дискусията около тайнствената руска ракета шефът на американското разузнаване Даниел Коутс обвини Русия, че е \"прикрила истинския характер на тестовете и техническите възможности на новата ракета\". Коутс описа освен това как точно е действала Русия: възползвала се е от факта, че Договорът за ракетите със среден обсег не забранява тестването на ракети, които са разработени не като незамено базирани, а за военноморските или военновъздушните сили. Според Коутс, Русия е извършила две пробни изстрелвания - веднъж от наземна и веднъж от мобилна установка, съответно на разстояние много над и малко под 500 километра. 9М729 - пряка заплаха за Европа? Американците не посочват какъв е обсегът на новата руска ракета, но изглеждат напълно убедени, че тя нарушава Договора за забрана на ракетите със среден обсег на действие. Във Вашингтон смятат освен това, че новата ракета вече е въведена на въоръжение. Според Даниел Коутс, тя представлявала \"пряка заплаха\" за обширни райони в Европа и за части от Азия. Както посочват американски военни експерти, в случая става дума за малка, мобилна ракета, която по всяка вероятност е много трудно откриваема. Русия не отрича, че разполага с ракети от типа 9М729, но настоява, че по никой начин не е нарушила Договора за ракетите със среден обсег на действие. Руското военно министерство отказва коментар по темата.", "date": "2018.12.07", "title": "Тайнствената руска ракета 9M729"}
{"url": "https://www.dnevnik.bg/sport/2018/12/07/3357944_iskaneto_na_boka_da_poluchi_slujebno_kopa_libertadores/", "text": "Футболната конфедерация на Южна Америка (КОНМБЕОЛ) отказа да връчи служебно Копа Либертадорес на \"Бока хуниорс\". Така отпадна и последната пречка за провеждането на реванша с \"Ривър плейт\" в Мадрид на 9 декември. \"Апелативната комисия отхвърли жалбата на \"Бока хуниорс\" и потвърди решението, взето от дисциплинарната комисия на 29 ноември\", се казва в съобщението на КОНМЕБОЛ. Решението беше очаквано, а \" Бока\" вече отпътува за Мадрид . По-рано от клуба се заканиха да обжалват пред най-висшата спортна инстанция - спортния арбитражен съд в Лозана (КАС), ако не получат трофея служебно. Първата среща между двата гранда на южноамериканския футбол завърши 2:2. Реваншът трябваше да се проведе на 24 ноември на стадион \"Монументал\", но  беше отлаган два пъти  заради атака на автобуса с играчите на \"Бока\". В крайна сметка  континенталната конфедерация реши да премести реванша в Мадрид , като сред вариантите бяха още  Асунсион, Маями и Доха . От \"Ривър\" твърдяха, че няма да играят в испанската столица. \"Милионерите\", които бяха глобени с 400 хиляи долара и наказани с два мача без публика,  настояваха срещата да се проведе в Аржентина. Реваншът все пак ще се играе в Мадрид. Очаква се мачът да има осезаем принос за икономиката на испанската столица и да  донесе на града около 25 милиона евро , изчислиха специалисти. ", "date": "2018.12.07", "title": "Искането на \"Бока\" да получи служебно Копа Либертадорес беше отхвърлено"}
{"url": "https://www.dnevnik.bg/evropa/2018/12/07/3357943_rumunskoto_predsedatelstvo_shte_triabva_speshno_da/", "text": "Румънското председателство поема задачата спешно да намерим решения по промените на правилата от Дъблин преди май догодина, заяви вчера еврокомисарят по миграцията Димитрис Аврамопулос. Той говори след последното заседание на Съвета на ЕС по вътрешни работи в рамките на австрийското председателство на Съвета на ЕС, предаде БТА. Преговорите трябва да напреднат, добави еврокомисарят. Той уточни, че почти е постигнато споразумение по пет от седемте раздела на правилата. Австрийският министър на вътрешните работи Херберт Кикъл посочи, че се търсят решения на основата на съпричастността при разпределението на мигрантите. \"Мисля, че сме на прав път. Не постигнахме всичко, което искахме, но е достатъчно. Не може по всичко да постигаме съгласие\", коментира той по повод обсъждането на промените и работата на председателството. По неговите думи въпросът с миграцията трябва да бъде разглеждан и през призмата на чувствата на хората след кризата отпреди няколко години. \"Решение за правила,  прието без единодушие , може да не бъде приложено навсякъде в ЕС. Стъпваме по жарава, не може държавите да бъдат заставяни да вършат нещо\", добави министърът. Миналата седмица Европейската комисия  предложи нови мерки  за преодоляване на застоя по ключовата реформа на системата за предоставяне на убежище, позната като Дъблински регламент. Сегашните правила поставят под огромна тежест основните входни точки като Гърция и Италия, защото според тях бежанците трябва да искат убежище в първата страна, в която пристигнат и трябва да бъдат върнати там, ако се придвижат някъде другаде в Европа. EurActiv коментира, че с новите предложения Комисията на Жан-Клод Юнкер е дала да се разбере, че се отказва от една от обявените си цели – да завърши реформата на Общата европейска система за предоставяне на убежище.", "date": "2018.12.07", "title": "Румънското председателство ще трябва спешно да намери решение за правилата за убежището"}
{"url": "https://www.dnevnik.bg/evropa/2018/12/07/3357951_ne_se_zaburkvai_s_tulpata_-_istoricheskiiat_urok_za/", "text": "Френските работници се бунтуват по улиците заради увеличението на данъците, икономическото неравенство и усещането, че управляващите са недосегаеми. Това, разбира се, се е случило през 1789 година, когато крал Луи XVI помага на богатите да се освободят от данъци и плаща за това с главата си, припомня \"Асошиейтед прес\". Днес някои могат да видят съответствия с непопулярния президент на Франция Еманюел Макрон. Демокрацията замени монархията във Франция, но културата на тълпата, която насочва яростта си по улиците на Париж срещу усещането за неравенство, не се е променила. По-рано тази седмица  Макрон се отказа  от планираното увеличение на данъците върху горивата, като  репутацията му на непоклатим лидер сериозно пострада . \"Ако хората сравняват Макрон с Луи XVI, това е предупреждение, че той не е научил историческия урок. Те не искат буквално главата му, но това е сериозно послание, че смятат, че гласът им не се чува\", твърди социологът Мишел Виевиорка. Премиерът на Франция Едуар Филип каза вчера, че е отворен за нови мерки, от които да се възползват хората с най-ниски заплати, предаде \"Ройтерс\". Правителството се бори да предотврати нови  протести на \"жълтите жилетки\"  в Париж през този уикенд. Едуар Филип каза също така, че 65 хил. членове на силите за сигурност  ще бъдат разположени  в цялата страна. Миналата седмица протестиращите палеха коли, грабеха магазини и нанесоха щети на Триумфалната арка в най-сериозните размирици, с които френската столица се е сблъсквала от пет десетилетия. /БТА", "date": "2018.12.07", "title": "\"Не се забърквай с тълпата\" - историческият урок за френските крале и президенти"}
{"url": "https://www.dnevnik.bg/zelen/2018/12/07/3357955_v_dva_sofiiski_kvartala_ima_zamursiavaneto_na_vuzduha/", "text": "Замърсен въздух с високо съдържание на фини прахови частици се отчита тази сутрин в София. В \"Павлово\" и \"Дружба\" е отчетено замърсяване 3 пъти. Това показват данните от  международна карта за замърсяването на въздуха по данни към 7 ч.  на проекта World Air Quality Index. В кварталите \"Хиподрума\" и \"Надежда\" също е регистрирано замърсяване повече от двойно над нормата от 50 микрограма на кубичен метър. В България най-замърсен е бил въздухът през последните 24 часа в кв. \"Възраждане\" в Русе, показват данните, отчитани от  European Air Quality Index . Като \"лошо\" се отчита състоянието на въздуха в Горна Оряховица. По данни на  Изпълнителната агенция по околна среда  за последните 24 ч. замърсяване над нормите не е отчетено. В  сайта на Столичната община  се съобщава, че умерено замърсяване днес и утре се очаква в \"Дружба\", \"Павлово\", \"Хиподрума\" и \"Надежда\", като в \"Хиподрума\" утре то ще е по-значително. Пределно допустимата концентрация за фини прахови частици се отнася към средноденонощната концентрация, осреднена за 24 часа (от 0 до 24 часа). Вчера стана известно, че кметът на София ще може да  въвежда целодневния билет  за градския транспорт на цена от 1 лев при прогноза за жълт код за мъгла, инверсия, безветрие и ниско атмосферно налягане, които ще доведат до повишено замърсяване на въздуха. По този начин беше променен механизмът на Столичната община при дни с мръсен въздух така, че кметът да може да въвежда последната мярка в него - зеленият билет, когато прецени, че има необходимост от това. Досега, за да бъде пуснат билетът, трябваше нивото на фини прахови частици в два поредни дни да е било 4 пъти над нормата. В сряда с протест пред общината граждани поискаха именно по-ранното въвеждане  на зеления билет и други по-ефективни мерки  за справяне с проблема със замърсяването на въздуха. През юли след свой одит Сметната палата  отправи десет препоръки  към Министерството на околната среда заради мръсния въздух. В началото на ноември  Брюксел даде два месеца срок на България  да отговори защо не спазва изискванията за съдържание на фини прахови частици във въздуха. В подготвените промени в Закона за чистотата на атмосферния въздух пък  са предвидени глоби  за кметове, които не взимат мерки за него. Продължителното дишане на мръсен въздух може да се отрази и на най-здравия организъм, смятат лекарите. Петте най-сериозни здравни риска от мръсния въздух са остри респираторни заболявания на долните дихателни пътища, хронична обструктивна белодробна болест (ХОББ), рак на белия дроб, исхемична болест на сърцето и инсулт. Какво причинява мръсният въздух на здравето според националните консултанти по пулмология, алергология и кардиология четете  тук.", "date": "2018.12.07", "title": "В два софийски квартала има замърсяването на въздуха 3 пъти над нормата"}
{"url": "https://www.dnevnik.bg/evropa/2018/12/07/3357958_spasiavaliiat_migranti_korab_akuarius_spira_operaciite/", "text": "Корабът \"Акуариус\", спасил десетки хиляди мигранти в Средиземно море, прекрати дейността си, съобщиха неправителствените организации, наели кораба - \"Лекари без граници\" и \"Ес О Ес Медитеране\", цитирани от \"Ройтерс\" и ДПА. Решението бе взето в резултат на \"безжалостна и продължаваща политическа, правна и административна кампания, подкрепяна от няколко европейски държави\", заяви \"Ес О Ес Медитеране\". Корабът е блокиран във френско пристанище, откакто в края на септември изгуби панамската си регистрация. \"Акуариус\" беше последният спасителен кораб, действащ край бреговете на Либия. Миналата година подобни кораби използваха пет хуманитарни организации. \"Това е мрачен ден. Европа не само не успя да осигури възможности за издирване и спасяване, но и активно саботираше опитите на други да спасяват човешки живот\", отбеляза в изявление Вики Хокинс, която оглавява британския клон на \"Лекари без граници\". Около 1260 мигранти и бежанци са загинали от началото на годината в централната част на Средиземно море по данни на Международната организация по миграцията. /БТА", "date": "2018.12.07", "title": "Спасявалият мигранти кораб \"Акуариус\" спира операциите си в Средиземно море"}
{"url": "https://www.dnevnik.bg/sviat/2018/12/07/3357960_venecuela_obiavi_ruski_investicii_za_6_mlrd_dolara/", "text": "Президентът на Венецуела Николас Мадуро обяви днес в Москва, където е на посещение, че Русия ще инвестира 6 млрд. долара във венецуелската петролна и минна промишленост, предаде \"Франс прес\". \"Тези два дни бяха интензивни. Получихме гаранции за инвестиция в петролния сектор за над 5 млрд. долара и за договори, превишаващи един милиард долара\", свързани с минното дело, съобщи Мадуро. Той каза още, че Русия ще достави на Венецуела 600 хил. тона пшеница, допълва ТАСС. Русия освен това ще извършва поддръжка и техническо обслужване и ремонт на оръжейните системи на Венецуела. /БТА", "date": "2018.12.07", "title": "Венецуела обяви руски инвестиции за 6 млрд. долара"}
{"url": "https://www.dnevnik.bg/sport/2018/12/07/3357963_iznenadite_v_uk_championship_produljiha_s_otpadaneto/", "text": "Изненадите в UK Championship продължиха с пълна сила след отпадането на шампиона от 2005 и 2009 г. Дин Дзюнхуей и носителя на трофея от 2011 г. Джъд Тръмп. 31-годишният китаец и 29-годишният англичанин се присъединиха към дългия списък с фаворити, които не успяха да стигнат до финалната осмица. Световният №1 Марк Селби допусна шокираща загуба на старта от аматьора Джеймс Кейхил, а миналогодишният финалист в Йорк Шон Мърфи също отпадна в първия кръг. След тях от надпреварата си тръгнаха световният шампион Марк Уилямс и неговият подгласник Джон Хигинс. В двубой от осминафиналите на турнира Дин претърпя неочаквана загуба от Мартин О'Донъл. 32-годишният англичанин, който заема 59-ото място в световната ранглиста, спечели с 6:4 фрейма. О'Донъл нямаше нито една победа в UK Championship преди тази година, а сега му предстои двубой за място в полуфиналите с Рони О'Съливан. Миналогодишният шампион и шесткратен носител на трофея нямаше проблеми в осминафиналите - 6:1 срещу Джак Лизовски. Тръмп също допусна малко очаквано поражение, като отстъпи с 4:6 срещу Джо Пери. Световният №5 водеше с 3:1 фрейма, но допусна изравняване. След това той записа серия от 100 точки, за да излезе отново напред в резултата при 4:3. Пери обаче отговори по страхотен начин на предизвикателството. 44-годишният англичанин измъкна два много завързани фрейма, за да направи обрат от 3:4 до 5:4, след което сложи точка на двубоя с впечатляваща серия от 136 точки. В четвъртфиналите Пери ще срещне сънародника си Том Форд. Марк Алън и Нийл Робъртсън също изиграха много зрелищен двубой в осминафиналите. 32-годишният състезател от Северна Ирландия победи 36-годишния австралиец с 6:5. Мачът предложи няколко обрата, седем серии от 50 и повече точки и три фрейма, които завършиха само с една точка разлика. Всеки един от тях беше спечелен от Робъртсън, но характерът в завързаните партии не се оказа достатъчен. Австралиецът спечели девети фрейм с 64:63, за да поведе с 5:4 и да се доближи само на един фрейм от победата. Алън обаче отговори с два сенчъри брейка - 102 и 114 точки, и обърна двубоя. В четвъртфиналите северноирландецът ще играе със Стивън Магуайър, който победи Марк Уилямс с 6:5. Другият четвъртфинал противопоставя Кайрън Уилсън и Стюарт Бингам. Резултатите от осминафиналите Рони О'Съливан - Джак Лизовски 6:1 Мартин О'Донъл - Дин Дзюнхуей 6:4 Джъд Тръмп - Джо Пери 4:6 Лу Нън - Том Форд 5:6 Съни Акани - Стюарт Бингам 2:6 Кайрън Уилсън - Бари Хоукинс 6:2 Марк Алън - Нийл Робъртсън 6:5 Стивън Магуайър - Марк Уилямс 6:5", "date": "2018.12.07", "title": "Изненадите в UK Championship продължиха с отпадането на Тръмп и Дин"}
{"url": "https://www.dnevnik.bg/sviat/2018/12/07/3357957_gradovete_mogat_da_pecheliat_miliardi_ot_borbata_s/", "text": "Прилагането на зелени стратегии като велоалеи и по-добри строителни норми и правила могат да донесат на 94 световни града ползи за общо 583 млрд. долара, като същевременно се води борба срещу климатичните промени, сочи доклад, цитиран от \"Ройтерс\". Обединението \"Си40 Ситис\" (C40 Cities) определя транспорта, строителството и промишлеността като приоритети, които да бъдат включени в политиката за борба с климатичните изменения. Това би насърчило големи инвестиции и би предотвратило преждевременната смърт на 223 хил. души. Проучването дава количествена характеристика и бизнес обосновка на това, което кметовете отдавна знаят, че е вярно - предприемането на смели действия срещу климатичните промени също така подобрява общественото здраве, посочва в изявление главният изпълнителен директор на \"Си40\" Марк Уотс. Градовете са ключови за борбата срещу климатичните промени според Международната финансова корпорация на Световната банка. Над половината от световното население живее в градове, които потребяват над две трети от световната енергия и са отговорни за над 70 процента от всички въглеродни емисии, посочва Международната финансова корпорация. Изследователите от \"Си40\" посочват, че градовете трябва да прилагат мерки за насърчаване на ходенето пеш, карането на велосипеди, ползването на градски транспорт, да въвеждат строги стандарти за емисиите вредни газове, да насърчават използването на автомобили с нулеви вредни емисии и да установяват области без вредни емисии. Градовете трябва също така да приемат строги регулации за строителството на нови сгради и за обновяването на старите, за да се подобрят отоплението, вентилацията, системите им за осветление и топлата вода, посочват изследователите. Те подчертават, че компаниите и промишлеността трябва да използват енергийно ефективни технологии. Като се съсредоточават върху зеления подход в транспорта, строителството и промишлеността, градовете могат да намалят газовете, предизвикващи парников ефект, с 87 процента и опасните замърсители на въздуха с 49 процента според изследователите. /БТА", "date": "2018.12.07", "title": "Градовете могат да печелят милиарди от борбата с климатичните промени, сочи доклад"}
{"url": "https://www.dnevnik.bg/kultura/2018/12/07/3357714_filmut_kvadaratut_shte_bude_predstaven_na_purvata/", "text": "Филмът \"Квадратът\" на режисьора Рубен Йостлунд ще бъде представен днес в Дома на киното от 19 ч. на първото издание на \"Вечер на европейското кино\". Лентата е носител на награда \"Златна палма\" от фестивала в Кан. Събитието е по инициатива на програмата \"Творческа Европа-МЕДИА\", която подпомага проекти в областта на културата, киното, телевизията, музиката, литературата, изпълнителските изкуства и наследството. Всяка година в цяла Европа могат да бъдат гледани около 400 филма, които програмата е подпомогнала. От 3 до 7 декември в проекта се включват 34 киносалона в 27 държави от Европейския съюз. Те ще започнат с прожекция на един от филмите, получили подкрепа от програмата в последните две години. Входът за прожекциите е свободен. В този период публиката на всички държави ще може да види 20 различни филма, които са избрани от местните разпространители. След прожекциите ще се проведат разговори с представители на творческите екипи или с филмови специалисти кинокритици, а за финал на вечерта зрителите ще бъдат поканени на коктейл. Събитието ще даде възможността за киноманите да надникнат зад кадър на филмовата индустрия, да зададат въпроси към създателите на филмите или към експертите от бюрата на програмата МЕДИА, да обменят мисли и впечатления в неформална обстановка.", "date": "2018.12.07", "title": "Филмът \"Квадратът\" ще бъде представен на първата \"Вечер на европейското кино\""}
{"url": "https://www.dnevnik.bg/sviat/2018/12/07/3357969_iaponiia_shte_ogranichi_sdelkite_s_dve_vodeshti/", "text": "Япония планира да забрани правителствени покупки на устройства и оборудване от китайските технологични компании \"Хуауей (Huawei) и Зет Ти И (ZTE Corp), за да повиши защитата си срещу изтичане на поверителна информация и кибератаки, предаде \"Ройтерс\", като се позова на запознати източници. Японският в. \"Йомиори\", който първи съобщи новината, отбелязва, че се очаква правителството да преразгледа вътрешните регулации за снабдяване още в понеделник. По-рано тази година САЩ също решиха да въведат забрана за покупка и използване от американските държавни служби на телекомуникационно оборудване Зет Ти И и \"Хуауей\". Американските разузнавателни агенции твърдят, че \"Хуауей\" е свързана с китайското правителство и устройствата й може да имат скрити възможности, които да се използват за шпионаж. Доказателства в подкрепа на тези твърдения обаче не бяха приведени, а компанията \"Хуауей\" отрича обвиненията. Австралия  и  Нова Зеландия  вече блокираха изграждането на телекомуникационна мрежа от пето поколение (5G) от \"Хуауей\". В сряда британската компания \"Би Ти Груп\" (BT Group) съобщи, че  отстранява оборудването \"Хуауей\"  от основната част от мобилни си дейности от трето и четвърто поколение (3G и 4G) и няма да използва услугите на компанията във възловите части на мрежата си от следващото поколение. /БТА", "date": "2018.12.07", "title": "Япония ще ограничи сделките с две водещи китайски компании, пише местно издание"}
{"url": "https://www.dnevnik.bg/sport/2018/12/07/3358021_aleksandra_nacheva_stana_nai-dobra_mlada_lekoatletka/", "text": "Българката Александра Начева беше избрана за най-добра млада лекоатлетка на Балканите.  Световната шампионка по троен скок за девойки до 20 години  получи приза \"Изгряваща звезда\" от Асоциацията на балканските лекоатлетически федерации (АФАБ). Начева изпраща много силна година. Освен световната титла в Тампере 17-годишната пловдивчанка спечели  златен медал от младежките олимпийски игри  в Буенос Айрес,  сребърен медал от европейското първенство за девойки  до 18 години и три титли от балканските шампионати. При спечелването на златото от световното първенство българката записа най-доброто постижение в света за сезона - 14.18 метра. Това е и нов европейски рекорд за девойки до 18 години. За най-добър млад лекоатлет беше избран състезателят по хвърляне на чук Михайло Кохан. Украинецът стана европейски шампион с нов световен рекорд за юноши до 18 години - 87.82 метра. След това той спечели злато от младежката олимпиада и сребро от световното първенство до 20 години. За №1 на Балканите при мъжете и жените бяха избрани турският спринтьор Рамил Гулиев и гръцката състезателка по троен скок Параскеви Папахристу. През 2018 г. световният шампион в бягането на 200 метра прибави и европейска титла в коронната си дисциплина. Във финала на първенството в Берлин той постигна втория най-добър резултат в историята на Европа - 19.76 секунди, като остана само на четири стотни от рекорда на Пиетро Менея. Гулиев помогна и на Турция да спечели сребърен медал в щафетата на 4х100 метра. Папахристу също стана европейска шампионка в Берлин, а след това спечели балканската титла в Стара Загора. Гъркинята, чийто треньор е българинът Георги Помашки, е лидер в европейската ранглиста за сезона с 14.60 метра. Церемонията по връчването на годишните отличия на АФАБ се състоя в Атина в четвъртък. В награждаването участваше президентът на Международната федерация по лека атлетика (IAAF) Себастиан Коу.", "date": "2018.12.07", "title": "Александра Начева стана най-добра млада лекоатлетка на Балканите"}
{"url": "https://www.dnevnik.bg/sviat/2018/12/07/3358016_za_pruv_put_ot_75_g_sasht_sa_iznesli_poveche_petrol/", "text": "Съединените щати за пръв път от 75 години са изнесли миналата седмица повече петрол и петролни продукти, отколкото са внесли, сочат данни на Американската агенция за енергийна информация, цитирани от \"Блумбърг\" и \"Франс прес\", предаде БТА. Миналата седмица САЩ са продавали с 211 хил. барела петрол и петролни продукти повече на ден, отколкото са внасяли. Отчитайки продължаващата силна нестабилност на петролните пазари, агенцията прогнозира, че в бъдеще САЩ ще купуват повече черно злато, отколкото ще продават. През 2018 г. вносът е надхвърлил износа средно с 3 млн. барела на ден, а през 2005 година показателят е достигнал пик от над 12 млн. барела на ден. Промяната След петролния шок от 1973 година САЩ се опитват да намалят зависимостта си от вноса на петрол, като например през 1975 година е въведена забрана за износ на американски петрол. Бумът на шистовия петрол обаче преобърна нещата, отбелязва АФП. От 2000 г. насам страната се възползва от нови техники на хидравлично разбиване и хоризонтално сондиране, за да разработва нови находища. Кладенците станаха все по-многобройни в Тексас, Ню Мексико, Северна Дакота и Пенсилвания. Сега САЩ добиват средно 11.7 млн. барела на ден. Така Съединените щати могат лесно да съперничат на Русия, която според Международната агенция за енергия (МАЕ)  през октомври е добивала  по 11.4 млн. барела на ден, а Саудитска Арабия - по 10.75 млн. барела на ден. По данни на американската енергийна агенция износът на суров петрол се е увеличил през седмицата, приключила на 30 ноември, до 3.2 млн. барела на ден, а на рафинирани продукти - до 5.85 млн. барела на ден. В същото време вносът на петрол е намалял до 7.22 млн. барела на ден, а на рафинирани продукти - до 1.62 млн. барела на ден. Без компромис Рафинериите в САЩ имат по-ниски оперативни разходи от други рафинерии по света поради ниските цени на тока и природния газ, отбелязва АФП. А благодарение на масовия добив на шистов газ САЩ отново станаха през 2017 г. нетен износител на природен газ за пръв път от 60 години. Големият приток на американски петрол на световния пазар усложнява положението за другите петролни гиганти, които се опитват да задържат предлагането, за да спрат спада на цените. Във Виена днес е вторият, заключителен, ден от срещата на ОПЕК с другите страни - производителки на петрол, сред които Русия, на която се очаква да бъде взето решение за намаляване на добива на петрол. Вчера членовете на картела не успяха да постигнат компромис по условията за такова понижение на производството.", "date": "2018.12.07", "title": "За пръв път от 75 години САЩ са изнесли повече петрол, отколкото са внесли"}
{"url": "https://www.dnevnik.bg/evropa/2018/12/07/3358025_ungariia_i_polsha_spunaha_deklaraciia_na_es_za_pravata/", "text": "Унгария и Полша попречиха на съвместна декларация на европейските министри по заетостта и социалните въпроси, която целеше да насърчи равенството между половете в цифровата ера, предаде \"Политико\". Причината за съпротивата на двете страни бе препоръка, отнасяща се за ЛГБТИК хората (гейове, лесбийки, бисексуални, транссексуални, интерсексуални и други хора с нетрадиционна сексуална ориентация). След като не успя да постигне съгласие и на фона на недоволство от други страни, че няма повече да толерират действията на Варшава и Будапеща, Австрия прие текста, като включи препратката за ЛГБТИК общността. Текстът обаче бе класифициран като \"заключения на председателството\", които по принцип нямат правната тежест на официални заключения на Съвета. Срещу Полша и Унгария има започната десциплинарна процедура по чл. 7 от Договора за ЕС заради риск от нарушаване на демократичните норми на съюза. Правителствата на двете страни отхвърлят обвиненията и настояват, че позициите им като цяло отразяват ценностите на техните консервативни общества. \"Включването на ЛГБТИК хората и равенството са ключови ценности на нашия Европейски съюз\", каза холандският министър по социалните въпроси. \"Ние никога няма да направим компромис с нашите принципи. Така че аз съм доволен, че препоръката е в текста. Съжалявам обаче, че не успяхме да го приемем като заключения на Съвета\", допълни той. В текста държавите от ЕС се призовават \"да подкрепят младите хора в засилването на техните цифрови умения и самоувереност при използването на цифрови технологии, както и да подобрят грамотността онлайн и в социалните медии, като направят стъпки за създаване и подкрепа на включващо, безопасно и недискриминационно пространство за всички, включително млади хора с нисък социално-икономически статус, млади хора от етнически малцинства, включително роми, млади хора с увреждания, млади хора от селските райони, млади хора от мигрантски произход и млади ЛГБТИК хора\".", "date": "2018.12.07", "title": "Унгария и Полша спънаха декларация на ЕС за правата на хомосексуалните"}
{"url": "https://www.dnevnik.bg/skorost/2018/12/07/3358035_novi_24_kilometra_ot_magistrala_struma_shte_budat/", "text": "Нови 24 километра от магистрала \"Струма\" ще бъдат пуснати през следващата седмица, каза днес пред Би Ти Ви председателят на управителния съвет на Агенция \"Пътна инфраструктура\" инж. Светослав Глосов. Става въпрос за участъка между Кресна и Сандански, който е готов, но предстои да бъде инспектиран от приемателна комисия. Така за завършването на магистрала \"Струма\" ще остане да бъде изграден участъкът между Благоевград и Кресна. В частта между  Благоевград и Крупник  се работи от август миналата година и по план трябва да е готов в началото на 2021 година. Възможно е обаче забавяне заради откритите археологически находки по трасето на магистралата, част от които  трябва да бъдат преместени . За най-тежкия и най-спорен участък, който е между Крупник и Кресна , върви обществената поръчка  за избор на изпълнител. Споровете в тази част на \"Струма\" са заради избрания маршрут на трасето и въздействието на проекта върху околната среда. Срещу избраното решение се обявиха редица неправителствени организации, които вече са  сезирали по случая Европейската комисия . Върховният административен съд обаче отхвърли жалбите срещу екооценката  за изграждането на т.нар. източен обход на магистрала \"Струма\" през Кресненското дефиле. При този вариант трафикът се разделя на две части - в посока Гърция през съществуващия сега път през дефилето, който ще бъде ремонтиран, а в посока София - по нов път източно от дефилето, за който са и поръчките.", "date": "2018.12.07", "title": "Нови 24 километра от магистрала \"Струма\" ще бъдат пуснати следващата седмица"}
{"url": "https://www.dnevnik.bg/biznes/2018/12/07/3358027_letishte_sofiia_e_na_63-a_poziciia_sred_150_v_es_po/", "text": "Летище София е на 63-а позиция по брой преминали пътници през 2017 г. в изследвани около 150 аеропорта на страни от ЕС, показват данни на Евростат по повод 7 декември, който се отбелязва като Международен ден на въздухоплаването.  През миналата година през софийското летище са преминали около 6.5 милиона пътници, което е с 30 процента повече в сравнение с предходната 2016 г., отчита европейската статистика, цитирана от БТА.  Най-голям е броят на пътниците от страни на Европейския съюз - 5.3 милиона. От страни извън ЕС през летище София са преминали около 820 хиляди пътници, а около 270 хиляди са били българите. Освен това страната ни е сред първите 5 страни в ЕС, които са регистрирали процентно най-голямо увеличение на превозените пътници през летищата си през миналата година.  Номер 1 по показател \"увеличение на превозени пътници\" е Словения с ръст 20 процента, останалите четири страни са Люксембург, Естония, Чехия и България, в които е отбелязан растеж 19 процента. През страната ни през м.г. са преминали близо 11 милиона пътници, като от тях 8.5 милиона са били от страни на ЕС, 2.3 милиона - от страни извън ЕС, и около 280 хиляди български пътници. Летище \"Хийтроу\" остава лидер Лондонското летище \"Хийтроу\" е безспорен лидер в ЕС по общ брой превозени пътници през 2017 г. - близо 78 милиона. От тях 27 милиона са били от страни на ЕС, 46 милиона - от страни извън ЕС, и около 4.8 милиона - национални пасажери. В Топ 5 на летищата в ЕС с най-голям брой превозени пътници са още: парижкото летище \"Шарл де Гол\" - 69 милиона пътници, летището в Амстердам - 68 милиона, летище Франкфурт на Майн - 64 милиона, и летището в Мадрид - 52 милиона. Изследването на Евростат обхваща общо 150 летища на страни от ЕС, като на последна, 150-а, позиция е летището в Любляна с превозени около 1.6 милиона пасажери. През 2017 г. най-голям брой пътници, превозени с въздушен транспорт, са регистрирани във Великобритания - 265 милиона, следвани от Германия - 212 милиона, Испания - 210 милиона, Франция - 154 милиона, и Италия - 144 милиона.  Броят на пътниците, превозвани през 2017 г., се е увеличил във всички държави - членки на ЕС, в сравнение с 2016 г. и достига над 1 милиард, което е със 7 процента по-висок ръст от предходната година, като броят на пасажерите само през м.г. се е увеличил с около 70 милиона в сравнение с предходната година, отчита Евростат. ", "date": "2018.12.07", "title": "Летище София е на 63-а позиция сред 150 в ЕС по брой преминали пътници"}
{"url": "https://www.dnevnik.bg/zdrave/2018/12/07/3358031_mrusniiat_vuzduh_podpomaga_virusite_komentira_prof/", "text": "Мръсният въздух помага за разпространението на грипа. Трябва да се избягват дългите разходки и контактът с болни. Това коментира проф. Тодор Кантарджиев, директор на Националния център по заразни и паразитни болести, в ефира на Би Ти Ви. \"Най-важното е да се пазим  от мръсния въздух  с шалове и да избягваме дълги разходки. Грипът намалява имунитета на организма\", акцентира професорът. По думите му има два вида грип – единият поразява повече възрастни хора и води до усложнения при заболяванията на белите дробове. \"Другият, който беше по-разпространен миналата зима, поразява по-младите хора в активна възраст. Той тръгва бързо, но и отшумява по-бързо\", уточни той. Проф. Кантарджиев напомни, че болните трябва да си стоят вкъщи, защото в едно затворено пространство ще заразят поне трима души. \"Ако попаднете около болен човек, покрийте носа си с мокра кърпичка и след това избършете бюрото си с такава кърпичка\", посъветва епидемиологът. Нивото на интензивност на епидемичния процес на грип и остри респираторни заболявания в България  продължава да нараства  постепенно. Пикът се очаква в края на януари и началото на февруари, информира преди дни Министерството на здравеопазването.", "date": "2018.12.07", "title": "Мръсният въздух подпомага вирусите, коментира Тодор Кантарджиев"}
{"url": "https://www.dnevnik.bg/kultura/2018/12/07/3349368_otkus_ot_riaduk_model_niakolko_razkaza_na_tom_hanks/", "text": "Двукратният носител на \"Оскар\" Том Ханкс разкрива още една страна на своя искрящ талант. Излиза сборникът с разкази \"Рядък модел\"! \"Рядък модел\" е доказателство, че звездата от \"Корабокрушенецът\" и \"Спасяването на редник Райън\" има разказвачески дар, който не отстъпва на актьорския. От посвещението става ясно, че насърчението за писане е дошло от Нора Ефрон, с която той си сътрудничи в романтичната комедия от 1993 г. \"Безсъници в Сиатъл\". Обединяваща нишка в сборника са пишещите машини. Ханкс е страстен колекционер и притежава над 150, но не е написал разказите си на тях. При все голямото разнообразие от теми и герои, общото е чувството за хумор, носталгия по простотата в живота – не само по отношение на предметите на бита, но и на искрените, ясни отношения между хората. Очарователната атмосфера, която обгръща читателя във всеки разказ, надали може да се припише на късмета на начинаещия. Тя е плод на един много интелигентен и наблюдателен ум, на сърдечна, открита и чувствителна душа. Том Ханкс е известен американски актьор, роден в Конкорд, Калифорния, през 1956 година. Изявява се още като продуцент, сценарист и режисьор. Женен е за актрисата Рита Уилсън, която е от балкански произход. Играе значими роли в популярни и добре приети от критиката филми. Два пъти печели Оскар за най-добър актьор - за великолепните си роли във \"Форест Гъмп\" и \"Филаделфия\". превод Надя Баева Из БЪДНИ ВЕЧЕР 1953 Върджил Бюъл затвори магазина чак когато наближи време за вечеря и заваля лек сняг. Пътят към дома ставаше все по-хлъзгав, затова той караше бавно, което се удаваше невероятно лесно с автоматичната трансмисия на плимута. Без превключване, без съединител, същинско инженерно бижу. Поднасяне извън пътя или затъване в снежните преспи тази вечер би представлявало истинско бедствие; в багажника на плимута се намираха всички съкровища от Дядо Коледа, скрити на сигурно място още откакто децата бяха обявили желанията си преди седмица. Тези подаръци трябваше да се озоват под елхата след няколко часа, а прехвърлянето им от багажника на затънала в снега кола в кабината на влекач би съсипало Бъдни вечер. Шофирането до дома продължи по-дълго от обичайното, разбира се, но не това тормозеше Върджил. Студът му беше ненавистен. При цялата автоматична скоростна кутия той често проклинаше производителите на плимута, че не могат да създадат прилична отоплителна система. До мига, в който бавно отби към къщата, зърна през стъклото жълтата гирлянда от лампички над задната веранда и гумите изскърцаха върху чакъла на алеята при спирането, вече изпитваше лека болка от студ. Налагаше се Върджил да е изключително предпазлив, за да не се подхлъзне на предната пътека, както му се беше случвало много пъти досега, но въпреки това влезе с бързината, присъща на всеки работещ човек. Изтръска снега от обувките си, закачи връхната си дреха и усети как тялото му се отпуска от топлината, която лъхаше към него през процепите на дрешника. След като купи къщата, сам бе инсталирал отоплителна система, надхвърляща нормите за скромен дом. Монтира също и наистина чудовищен бойлер, та божествената топла вода да задоволява ваните на децата и неговите собствени дълги душове, без никога да свършва. Получаваният комфорт си струваше зимните сметки за гориво, както и двата камиона дърва за огрев всяка зима. Огънят в дневната гореше. Той беше научил Дейви да го пали, като му показа как да подрежда дървата с блокчетата от дървения му конструктор като квадратна къщичка около подпалките, никога като пирамида. Сега хлапето приемаше паленето на огъня като свещен дълг. Още при първите ноемврийски студове, домът на Бюъл се превръщаше в най-топлото място на километри разстояние. – Тате! – изтича от кухнята Дейви. – Планът ни действа чудесно. Джил е в пълна заблуда. – Добри новини, големи човече – отвърна Върджил и упражниха тайното ръкостискане, известно само на тях двамата в целия свят. – Обещах ѝ, че ще напишем писма на Дядо Коледа след вечеря и после ще му оставим почерпка, както ми казваше ти, когато бях малък. Дейви щеше да навърши единайсет през януари. Джил подреждаше масата в кухнята, нейна слабост бяха салфетките и сребърните прибори. – Татко ми се прибра, ура-ура! – извика шестгодишното момиченце и подравни и последните лъжици. – Така ли? – попита Делорес Гомес Бюъл, застанала пред печката, а бебето Кони се беше вкопчило в лакътя и бедрото ѝ. Върджил целуна всяка от жените в живота си. – Да, наистина е той – каза Дел, сипа пържени картофи и лук в една чиния и ги постави на масата. Дейви донесе на татко си кутийка бира от новия огромен хладилник марка \"Келвинейтър\" и церемониално повдигна с отварачка халките на двата срещуположни отвора – друго негово свещено задължение. Вечерята на семейство Бюъл беше истинско шоу. Дейви постоянно ставаше и се връщаше на мястото си – хлапето никога не изседяваше едно цяло хранене. Кони се гърчеше в скута на майка си, разхождаше лъжица из устата си или блъскаше с нея по масата. Дел режеше храната на децата, забърсваше разлятото, пъхваше хапка намачкан картоф в устата на Кони и от време на време хапваше и самата тя. Върджил се хранеше бавно, никога не повтаряше две хапки от една и съща храна, а въртеше вилицата в кръг в чинията и се наслаждаваше на представлението, изнасяно от семейството му. – Казвам ти, на Дядо Коледа му стигат три бисквитки. – Дейви разясняваше на Джил фактите около пристигането на очаквания гост. – Освен това никога не допива докрай чашата с мляко. Чака го много работа. Нали така, тате? – Така съм чувал – Върджил намигна на сина си и той се опита да му отвърне със същото, но успя единствено да сгърчи лицето си в опит да затвори едното си око. – И без друго всички му оставят същата почерпка. – Всички? – учуди се Джил. – Всички. – Не мога да разбера кога се появява той. Кога пристига? – упорстваше Джил. – Може изобщо да не пристигне, ако не изядеш всичко в чинията си – предупреди Дел и потропа с вилицата си по нея, а след това раздалечи картофите от месото. – С всяка хапка се приближаваш до идването на Дядо Коледа. – Щом си легнем в леглата? – попита Джил. – Трябва да сме заспали, нали? – Може да е по всяко време между лягането и събуждането ни. – Дейви имаше отговор за всеки от въпросите на сестра си. След като беше разкрил мистерията около Дядо Коледа през лятото, Дейви си беше поставил за цел да опази вярата на малката си сестричка. – Може да минат и часове. Ако млякото стои навън толкова дълго, може да се развали. – Той може да го охлади само с едно докосване! Топва пръста си в чаша топло мляко, прави магията и бум! Студено мляко. На Джил това ѝ се стори невероятно. – Сигурно пие много мляко. След вечеря Върджил и децата се погрижиха за съдовете, Джил стоеше върху един стол до мивката и подсушаваше вилиците и лъжиците една по една, докато Дел приспиваше бебето горе и си позволяваше така нужната кратка дрямка. Дейви отвори последната за вечерта кутийка бира на татко си и я постави на масичката с телефона до така нареченото татково кресло пред камината в предната стая. Щом Върджил се настани и отпи глътка, Дейви и Джил се излегнаха пред грамофона и пуснаха коледни песни. Лампите в стаята бяха угасени и светлините от елхата озаряваха стените с вълшебни отблясъци. Джил се покатери в скута на Върджил, а Дейви продължи да пуска песента за Рудолф отново и отново, докато не научиха и последната дума наизуст и дори започнаха да добавят и свои. Имал много лъскав нос. – Като крушка! Смеели му се и го наричали какъв ли не. – Хей, глупчо! И щом стигнаха до изречението за оставането му в историята, извикаха: – И в аритметиката! Дел слезе долу засмяна: – Ама че сте смешковци, какво направихте само с текста на \"Радост за света\"! Отпи глътка от бирата на Върджил, преди да се настани в своето кътче на канапето, извади цигара от кожената си табакера, затворяйки я с рязко щракване, и я запали с клечка от кибрита, поставен до пепелника при телефона. – Дейви, бутни малко този дънер, може ли? – помоли Върджил. Джил скочи на крака. – Нека аз този път! – След мен. И не се тревожи. Обувките на Дядо Коледа са огнеупорни. – Знам. Знам. След като и Джил разбута огъня с ръжена, Дел изпрати децата горе да облекат пижамите си. Върджил допи бирата си, а след това отиде до дрешника в коридора и извади портативната си пишеща машина \"Ремингтън\". Делорес я беше купила чисто нова за Върджил, когато беше във военната болница в Лонг Айлънд, Ню Йорк. Беше печатал писмата си до нея със здравата си ръка, преди терапевтът да го научи на така нареченото печатане чрез докосване с пет и половина пръста. Той извади машината от калъфа ѝ на ниската масичка за кафе и нави на ролката два листа един върху друг – винаги ползваше два листа, за да не нарани валяка. – Оставете посланията си до Белобрадия старец или Дядо Коледа, както и да се казва – поръча той на децата, щом се върнаха ухаещи свежо на паста за зъби и чисти пижами. Джил написа своето първа, тракаше буквите една по една, клавиш по клавиш. мили дядо коледа мерси че идваш пак и ти благодаря за медицинския комплект и ходещата кукла които се надявам да ми дадеш весела коледа с обич ДЖИЛ БЮЪЛ Своето писмо Дейви настоя да напише на отделен лист. Обясни на Джил, че не иска да обърква Дядо Коледа. За подравняването на двата листа му бяха нужни няколко опита. 24/12/53 Скъпи Дядо Коледа. Сестра ми Джил вярва в съществуването ти. Затова. Продължавам и аз. Ти знаеш какво искам за Коледа и повярвай ми, НИКОГА НЕ СИ МЕ РАЗОЧАРОВАЛ...! Разбира се оставям малко студено мляко и бисквитки за почерпка. Догодина ще трябва да донесеш подарък и на бебето Кони защото вече ще е достатъчно голямо, чу ли???? Ако млякото се стопли, охлади го с пръста си. Дейвид Еймъс Бюъл Дейвид остави писмото си в пишещата машина, като я обърна към камината, където Дядо Коледа да успее да го види. – Трябва да подредите подаръците си на купчинки под елхата. За да е по-лесно на сутринта – каза Върджил.", "date": "2018.12.07", "title": "Откъс от \"Рядък модел. Няколко разказа\" на Том Ханкс"}
{"url": "https://www.dnevnik.bg/biznes/2018/12/07/3358040_prez_tretoto_trimesechie_ikonomikata_e_narasnala_s_31/", "text": "През третото тримесечие на годината брутният вътрешен продукт възлиза на 29.8 млрд. лв. по текущи цени. Преизчислен в евро, БВП е съответно 15 248 млн., като на човек от населението се падат 2166 евро. Сезонно изгладените данни показват растеж от 3.1% в сравнение със съответното тримесечие на предходната година и 0.7% спрямо второто тримесечие на 2018 година, съобщава Националният статистически институт. На човек от населението се падат 4236 лв. от стойностния обем на показателя. Създадената от отраслите на националната икономика брутна добавена стойност възлиза на 26.1 млн. лв. по текущи цени. През периода относителният дял на аграрния сектор в добавената стойност на икономиката намалява равнището си с 0.8 процентни пункта спрямо същото тримесечие на предходната година до 7.2%. Индустриалният сектор намалява относителния си дял в добавената стойност на икономиката с 0.9 процентни пункта до 27.6%. Относителният дял на добавената стойност, реализирана от дейностите в сферата на услугите, се увеличава до ниво 65.2% при 63.5% през съответния период на предходната година. Ръстът на брутната добавена стойност се определя основно от регистрираното нарастване при: операции с недвижими имоти - 21.6%, създаване и разпространение на информация и творчески продукти; далекосъобщения - 5.2%, финансови и застрахователни дейности - 5.1%, професионални дейности и научни изследвания; административни и спомагателни дейности - 3.7%, търговия, ремонт на автомобили и мотоциклети; транспорт, складиране и пощи; хотелиерство и ресторантьорство - 2.7%. По отношение на компонентите на крайното използване основен принос за регистрирания положителен икономически растеж имат индивидуалното потребление - с ръст със 7.7%, бруто образуването на основен капитал - с ръст със 7.0%, и колективното потребление на държавното управление - с ръст с 3.6%. Износът на стоки и услуги намалява с 3.6%, докато вносът на стоки и услуги се увеличава с 4%. За крайно потребление през третото тримесечие се изразходват 69.9% от произведения БВП. Инвестициите формират 17.4% от произведения БВП. Външнотърговското салдо от стоки и услуги е положително. Спрямо предходното тримесечие брутната добавена стойност в икономиката нараства също с 0.7%. По предварителни данни крайното потребление нараства с 1.4%, а бруто образуването в основен капитал - с 1.5%. Вносът на стоки и услуги намалява равнището си спрямо предходното тримесечие според сезонно изгладените данни с 0.8%, докато износът на стоки и услуги се увеличава с 1.7%.", "date": "2018.12.07", "title": "През третото тримесечие икономиката е нараснала с 3.1%"}
{"url": "https://www.dnevnik.bg/citat_na_deniia/2018/12/07/3358037_citat_na_denia_mvr_veche_operator_na_specslujbite_li_e/", "text": "Това заяви пред \"Нова телевизия\" адвокатът Христо Ботев, който представлява обвинените в пет различни престъпления Николай и Евгения Баневи. Вчера те бяха екстрадирани от Франция с два различни полета, а  видео от пристигането им на летище София и отвеждането им към ареста беше разпространено от пресцентъра на МВР.  В края на октомври отново от пресслужбата на вътрешното министерство бяха изпратени  снимки от дома на семейство Баневи.  Юристи определиха това като  МВР версия на \"Биг брадър\" , а  вътрешният министър Младен Маринов  обясни разпространението на снимките с това, че жилището е било обявено като корпоративна резиденция или сграда, която е за обществен достъп. ", "date": "2018.12.07", "title": "Цитат на деня: МВР вече оператор на спецслужбите ли е"}
{"url": "https://www.dnevnik.bg/razvlechenie/2018/12/07/3358032_kevin_hart_se_otkaza_ot_nai-malko_iskanata_rabota_v/", "text": "Американският комик и актьор Хевин Харт се оттегли като водещ на наградите \"Оскар\" догодина поради остра полемика относно негови хомофобски публикации в \"Туитър\" отпреди десетилетие, предаде Би Би Си. Той коментира, че не иска да отвлича вниманието от церемонията по награждаването, както и че \"съжалява, че е обидил хората\". Кевин Харт беше обявен за водещ този вторник. Но след това Академията на филмовите изкуства и науки е била залята от обаждания с молбата комикът да не бъде водещ на церемонията по награждаването. Реакцията е провокирана от негови обидни за гей хората публикации в \"Туитър\" отпреди десетилетие. В сряда Кевин Харт каза, че  да бъде водещ на наградите \"Оскар\" е била една от целите на живота му , но късно вечерта вчера той написа в \"Туитър\", че е предпочел да се оттегли. Посочената от него причина е, че не иска да отнема от вниманието във вечерта на награждаването, когато трябва да бъдат отпразнувани \"толкова много невероятно талантливи артисти\". \"Искрено се извинявам на всички хора от ЛГБТ обществото за безчувствените си думи от миналото\", каза той. В светлината на случващото се бяха припомнени и думите на Кевин Харт от негово участие като комик на живо. Тогава той се пошегува, че един от най-големите му страхове е синът му да не стане гей. И допълни, че не е хомофоб, но като хетеросексуален мъж би направил всичко, за да предпази сина си от възможността да стане гей. Преди три години пред списание \"Ролинг Стоун\" Харт сподели, че днес не би употребил спорната шега, защото времената са по-чувствителни към тази тематика. \"Мисля, че обичаме да правим големи неща от неща, които не са големи неща, просто защото можем.\" След като стана известно, че комикът ще бъде водещ на наградите \"Оскар\", Харт обърна внимание в публикация в \"Инстаграм\" в четвъртък, че е затрупан с прекалено много \"негативна енергия\". Във видео, публикувано по-късно, той разкри, че от академията са се свързали с него и са му казали, че или трябва да се извини, или ще намерят друг водещ за церемонията по награждаването. В първия момент Харт е избрал да се откаже от публичното извиняване, защото смята, че 10 години са прекалено много време, но след това, изглежда, е променил мнението си. За момента не е ясно кой ще бъде водещ на раздаването на следващите награди \"Оскар\", но тази позиция има лоша слава и по-рано през годината \"Холивуд рипортър\" я нарече \"най-малко исканата работа в Холивуд\". Церемонията по награждаването ще се състои на 24 февруари.", "date": "2018.12.07", "title": "Кевин Харт се отказа да бъде водещ на наградите \"Оскар\" поради хомофобски туитове"}
{"url": "https://www.dnevnik.bg/bulgaria/2018/12/07/3358041_borisov_obeshta_na_bsp_da_priloji_merkite_za_chist/", "text": "Премиерът Бойко Борисов обеща да изпълни всички мерки за чистотата на въздуха, които са приети или набелязани от министерството на околната среда по времето на кабинета \"Орешарски\", подкрепян от БСП и ДПС. Той коментира темата от парламентарната трибуна след като БСП използва присъствието му в залата заради парламентарния контрол и в декларация повдигна темата за мръсния въздух. \"Поемам ангажимент по време на мандата на БСП и ДПС всички мерки, които министерството на екологията тогава е приело или искало да въведе, да ги направя. По време на премиера Орешарски. Да ви успокоя, абсолютно всичко, каквото като стратегия сте имали, ще бъде изпълнено, колкото и да струва\", заяви министър-председателят. По време на парламентарния контрол той беше питан отново от БСП за създаването на Държавна агенция за пътна безопасност. Борисов отговори, че сега функционират 11 институции, които работят по темата, между които отговорността е споделена. \"Анализът показва, че има мерки, но липсва координационен механизъм. Затова се подготвя Държавна агенция за пътна безопасност, а и неправителственият сектор горещо ни я препоръчва\", каза той и добави, че новата структура не отменя отговорностите на сега съществуващите институции. Депутатът от БСП Драгомир Стойнев каза, че \"ако бюрокрацията не си върши работата, създаваме още бюрокрация\" и призова премиера да застави чиновниците да работя а той да се погрижи за качеството на строителството. \"Усвоявате качествено, но строите некачествено\", каза Стойнев. Борисов не отговори.", "date": "2018.12.07", "title": "Борисов обеща на БСП да приложи мерките за чист въздух на кабинета \"Орешарски\""}
{"url": "https://www.dnevnik.bg/evropa/2018/12/07/3358112_slovashkiiat_vunshen_ministur_ottegli_ostavkata_koiato/", "text": "Словашкият външен министър Мирослав Лайчак е оттеглил оставката си и остава на поста, съобщи \"Ройтерс\", цитирана от БТА. Новината съобщи самият Лайчак в изявление, публикувано на сайта на министерството. Той  подаде оставка  в знак на несъгласие с гласуването в парламента решение  страната да не подписва  Глобалния пакт за миграцията на ООН. Днес Лайчак заяви, че е променил решението си за оставка, след като е получил от премиера Петер Пелегрини уверения, че Словакия няма да промени външнополитическия си курс. Лайчак обяснява решението си да остане начело на словашката дипломация и с чувството си на отговорност във връзка с предстоящото председателство на Словакия на Организацията за сигурност и сътрудничество в Европа, предаде ТАСС. До септември тази година Лайчак бе председател на 72-ата сесия на Общото събрание на ООН, участва в разработването на пакта за миграцията и активно го защитаваше в Словакия. Редица европейски страни заявиха, че  няма да подпишат  пакта на официалната церемония следващата седмица.", "date": "2018.12.07", "title": "Словашкият външен министър оттегли оставката, която подаде заради пакта за миграцията"}
{"url": "https://www.dnevnik.bg/sport/2018/12/07/3358111_ski_kurortite_zapochvat_noviia_sezon_s_po-visoki_ceni/", "text": "Големите ски курорти в България вдигнаха цените на лифт картите за новия сезон. Най-голямо е увеличението при дневните карти в Банско - от 58 на 65 лева, а цената в Боровец и Пампорово се вдига от 55 на 58 лева, показва справка на  \"Капитал\" . В Банско дневни карти за деца от 7 до 12 години ще са по 45 лева, за ученици над 12 години, студенти и пенсионери до 75 години - по 45 лева, а за деца под 7 години и пенсионери над 75 години - по 1 лев. Боровец предлага дневни карти за деца от 7 до 13 години срещу 32 лева и за младежи от 14 до 22 години и възрастни над 65 години - по 42 лева. Пампорово пусна карти за деца от 7 до 12 (ненавършени) години по 35 лева. В Боровец и Пампорово децата под седем години могат да ползват лифтовете безплатно. Увеличението обхваща и различните карти, които операторите предлагат. В Банско лифт картата за пет дни ще струва 315 лева при 280 лева за миналия сезон. В Пампорово цената се вдига от 247 на 260 лева, а в Боровец - от 245 на 260. През новия сезон полудневната карта за възрастни в Банско струва 50 лева, в Боровец - 41 лева, а в Пампорово - 45 лева от 8.30 до 12.30 ч. и 35 лева от 12.00 до 16.30 ч. В трите курорта без промяна остава единствено картата за целия сезон. За Банско струва 1500 лева, а за Пампорово - 1880 лева. Боровец предлага два вида сезонни карти - 1000 лева с включено нощно каране и 500 лева за делничните дни с нощно каране от понеделник до четвъртък. Официалният старт на сезона в трите големи курорта ще бъде даден през идните два уикенда. В Пампорово започва на 8 декември, а в Банско - на 15 декември. От Боровец все още не са обявили дата, но се очаква сезонът да стартира следващия уикенд. Днес от курорта обявиха, че условията за ски все още не са подходящи, но \"подготовката тече с пълни сили\". Министерството на туризма очаква ръст от 5% на туристите през зимния сезон. От министерството обявиха, че през зима 2018 в страната са дошли над 1.6 милиона чуждестранни туристи, което е увеличение от 12 на сто на годишна база.", "date": "2018.12.07", "title": "Ски курортите започват новия сезон с по-високи цени на картите"}
{"url": "https://www.dnevnik.bg/biznes/2018/12/07/3358078_blizo_18_ot_vuzrastnite_surfirat_redovno_25_nikoga_ne/", "text": "Според проведеното през тази година изследване за използването на информационно-комуникационни технологии в домакинствата 72.1% от тях имат достъп до интернет в домовете си, което е ръст от 4.8 процентни пункта спрямо предходната година. Същевременно 71.5% от домакинствата са с осигурена бърза и надеждна широколентова връзка, която освен фиксирана кабелна връзка включва и интернет връзка чрез мрежата на мобилните телефонни оператори, съобщава Националният статистически институт. Очаквано с най-висок относителен дял на домакинства с достъп до интернет е Югозападният район, в който попада и София, (75.3%), а след него се нареждат Североизточният и Южният централен район, съответно със 73.9 и 73.7%. Домакинствата от Югоизточния и Северния централен район, където с достъп до интернет са съответно 70% и 68.5% от домакинствата, изостават от средната стойност за страната. Най-нисък е относителният дял на домакинствата с достъп до интернет в Северозападния район - 65.2%. Домакинствата с деца използват по-активно глобалната мрежа, като 89.5% от тях имат достъп до интернет при 66.4% за домакинствата без деца. 18% от възрастните сърфират редовно  Изследването показва, че 63.6% от населението на възраст между 16 и 74 навършени години използва интернет всеки ден или поне веднъж седмично на работа, вкъщи или на друго място, а всеки втори българин (50.3%) се възползва от ресурсите на глобалната мрежа по няколко пъти на ден. Очаквано най-активни потребители на интернет са младите хора на възраст между 16 и 24 години, като 92.2% от тях използват интернет всеки ден или поне веднъж седмично. С увеличаването на възрастта намаляват желанието и необходимостта от присъствие в глобалната мрежа и 17.8% от хората на възраст между 65 и 74 години сърфират редовно. Въпреки динамичното развитие на информационните технологии в България повече от една четвърт (26.7%) от хората никога не са използвали интернет. Данните показват още, че мъжете са по-активни при редовното използване на интернет в сравнение с жените - съответно 64.9 и 62.4%. Значителни са различията при редовно използващите интернет по образование - 89.6% от лицата с висше образование и 37.7% от лицата с основно или по-ниско образование използват редовно глобалната мрежа. Трудовият статус също се отразява върху активността на населението в глобалната мрежа. Най-често я използват учащите се (незаети), 98.6% от които сърфират редовно, а при работещите (наети и самостоятелно заети) относителният дял е 80.8%. Почти половината безработни (45.1%) също използват редовно интернет. който се използва от 56.6% от населението на възраст между 16 и 74 навършени години. Употребата на настолен компютър бележи спад и през 2018 г. само 27.5% от хората са го използвали за сърфиране в интернет. Потребителите най-често използват глобалната мрежа с цел комуникация и забавление, като 53.9% провеждат телефонни или видеоразговори по интернет (чрез използване на приложения като Viber, WhatsApp, Skype, Facetime), а 51.4% участват в социални мрежи (Facebook, Twitter, Instagram, Snapchat и др.). Почти еднакъв е делът на използвалите глобалната мрежа за намиране на информация за стоки или услуги (43%) и на тези, които са изпращали/получавали е-поща (40.0%). Всеки трети на възраст между 16 и 74 години (31.2%) слуша музика онлайн, а 24.7% търсят информация, свързана със здравето. Най-малко са използвали интернет, за да си запишат час при лекар чрез уебсайт или приложение - 3.5%. Резултатите от изследването показват, че 17.9% от населението на възраст между 16 и 74 навършени години използват облачни услуги в интернет за съхранение на документи, снимки, музика, видео или други файлове. Потребители на облачни услуги са 19% от мъжете и 16.9% от жените. Младежите на възраст от 16 до 24 години са най-активните ползватели на този вид услуга (35.7%), следвани от лицата на възраст от 25 до 34 години (30.3%). Взаимодействие на лицата с публични институции. Електронно правителство ли? През годината едва 22.2% от хората използват глобалната мрежа за общуване с органите на държавната и местната власт. Най-значителен е делът на тези, които са получавали информация от уебсайт на публичната администрация (17.1%), следвани от подалите попълнени формуляри, декларации и други официални документи онлайн (9.5%) през последните 12 месеца. При използването на предлаганите онлайн услуги от публичната администрация жените са по-активни от мъжете - съответно 22.7 и 21.8%. Пазаруване с няколко клика Делът на българите, които пазаруват онлайн, през годината достига 20.8%, като отново най-активни са най-младите - между 16 и 34 години. Жените пазаруват онлайн повече от мъжете - съответно 21.9 и 19.6%. Най-много от пазарувалите по интернет (75.8%) са купували дрехи и спортни стоки, 32.7% са поръчвали стоки за дома, а 19.1% са правили разходи, свързани с пътувания или хотелски резервации. Почти еднакъв е броят на купувалите онлайн билети за различни събития (кино, театър, концерти, спортни събития) и електронно оборудване (вкл. фотоапарати, мобилни телефони, черна техника и т.н.), съответно 15.7 и 15.3% от пазарувалите по интернет. Най-малко хора са купили по интернет компютърни и видеоигри, компютърен софтуер и ъпгрейди (3.3%), както и филми и музика (вкл. видео по заявка) - 3.2%. Повечето от онлайн потребителите купуват стоки или услуги от търговци от България (87.5%), но немалко пазаруват и от търговци от други европейски страни (35.3%) или от други страни извън ЕС - 17.2%.", "date": "2018.12.07", "title": "Близо 18% от възрастните сърфират редовно, 25% никога не са ползвали интернет"}
{"url": "https://www.dnevnik.bg/detski_dnevnik/2018/12/07/3356059_s_decata_v_pochivnite_dni_8_i_9_dekemvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота От 11 часа децата са поканени от \"Изиарт\" в Софийската градска художествена галерия да дорисуват липсващи персонажи от картини. Заниманието е безплатно.  - От 10:30 ч. в \"Сити Марк арт център\" на бул. \"Янко Сакъзов\" 30 ще се проведе концерт за деца под надслов \"Щастие!\". Концертът е премиера на албума с песни \"Добродетели\". - От 11 часа децата са поканени в  \"Книгата\" , за да създадат първата си книжка със суперинтересни случки. Цената е 12 лева, присъствието на родител е задължително, а телефонът за резервация - 087 646 4000. - От 11 и 14 часа е литературен клуб \"Перото\" музикалната къща \"Мюзик Плей\" представя традиционния си коледен концерт  \"От деца за деца\" . Входът е свободен.  - Класическият балет по приказката на Шарл Перо \"Пепеляшка\" оживява на сцената на Градския дом на културата \"Борис Христов\" от 17 часа. - \"Коледна поща\" отвори врати до детския кът пред драматично-кукления театър \"Васил Друмев\". В нея джуджета на Дядо Коледа приемат писма на деца с желаните от тях подаръци. Пощата ще работи всеки ден до 21 декември, от 10.30 ч. до 18.30 часа. За да стигнат писмата до Лапландия, децата трябва да напишат на плика трите си имена, на колко години са и коя детската градина или училище посещават. След като ги предадат на джуджетата, на всеки плик ще бъде поставен номер и специален пощенски печат на Дядо Коледа. За да се сбъдне желанието на всяко дете, през дните до 21 декември родителите трябва да посетят пощата на Дядо Коледа и по получения номер да проверят дали писмото е пристигнало в Лапландия, допълват от общинския пресцентър. - В града вече има ледена пързалка. Тя се намира пред източния вход на общината и е с размери 12 на 20 метра. Кънки ще бъдат предоставяни под наем.  Неделя   Коледен брас концерт на възглавници  събира младите почитатели на класическата музика от 11, 16:30 и 18 ч. в залата на Съюза на архитектите на ул. \"Кракра\" 11. Традиционните призове за най-послушен родител и най-добър диригент сред децата ще бъдат придружени от специални награди, а безплатната Работилница на възглавници очаква любителите на приложните изкуства един час преди всеки концерт. В нея всички деца ще могат да изработят и декорират свой перкусионен инструмент за спомен от концерта.  - Деца от 7- до 13-годишна възраст са поканени безплатно да се докоснат до  магията на анимацията . Те ще могат да експериментират с анимация с пластилин, игра \"Сториборд\", зоотроп. Необходимо е предварително да заявите участие на вашето дете, като попълнете:  goo.gl/ZqhymW , повече информация можете да намерите  тук . - В града вече има ледена пързалка. Тя се намира пред източния вход на общината и е с размери 12 на 20 метра. Кънки ще бъдат предоставяни под наем.  - Влакчето на Дядо Коледа се движи по централните улици на града.  - \"Коледна поща\" отвори врати до детския кът пред драматично-кукления театър \"Васил Друмев\". В нея джуджета на Дядо Коледа приемат писма на деца с желаните от тях подаръци. Пощата ще работи всеки ден до 21 декември, от 10.30 ч. до 18.30 часа. За да стигнат писмата до Лапландия, децата трябва да напишат на плика трите си имена, на колко години са и коя детската градина или училище посещават. След като ги предадат на джуджетата, на всеки плик ще бъде поставен номер и специален пощенски печат на Дядо Коледа. За да се сбъдне желанието на всяко дете, през дните до 21 декември родителите трябва да посетят пощата на Дядо Коледа и по получения номер да проверят дали писмото е пристигнало в Лапландия.  - Влакчето на Дядо Коледа се движи по централните улици на града.", "date": "2018.12.07", "title": "С децата в почивните дни (8 и 9 декември)"}
{"url": "https://www.dnevnik.bg/bulgaria/2018/12/07/3358144_konfiskaciiata_sreshtu_hristo_biserov_i_oshte_300/", "text": "Прекратяването на наказателното производство е абсолютна пречка да се води дело за отнемане на незаконно придобито имущество. Това постанови Върховният касационен съд (ВКС) в тълкувателно решение, за което информира пресслужбата на съда. То се отнася само за дела по отменения Закон за отнемане в полза на държавата на незаконно придобито имущество. Решението обаче не може да бъде приложено и по аналогия към делата, образувани по новия закон. В него съществува изрична разпоредба, според която \"Проверката по тази глава започва и продължава независимо от спирането или прекратяването на наказателното производство\". В. \" Сега \" информира, че то засяга около 300 дела, образувани между 2012 и 2018 г. които могат да бъдат прекратени след това тълкувателно решение. Едно от тях е срещу бившия зам.-председател на ДПС и на парламента  Христо Бисеров  и семейството му, които бяха окончателно оправдани. Според юристи оправдателна присъда с още по-голямо основание ще е пречка за дело за конфискация.  Тълкуването, направено от върховните съдии, не се отнася до изрично записаните в закона изключения, които предвиждат, че проверката на имуществото продължава и след като наказателното производство е прекратено поради последвала амнистия, изтекла давност, невменяемост и смърт на дееца, или когато е допуснат трансфер на делото в друга държава, уточнява  news.lex.bg . Решението е подписано с особено мнение от 11 от 41 съдии в Гражданската колегия на ВКС. Върховните съдии, които не са съгласни с позицията на мнозинството, са Марио Първанов, Маргарита Георгиева, Светла Бояджиева, Веска Райчева, Ерик Василев, Бранислава Павлова, Теодора Гроздева, Златка Русева, Здравка Първанова, Емануела Балевска и Пламен Стоев.", "date": "2018.12.07", "title": "Конфискацията срещу Христо Бисеров може да бъде прекратена (допълнена)"}
{"url": "https://www.dnevnik.bg/biznes/2018/12/07/3358146_prez_liatoto_sa_se_uvelichili_zaetite_v_industriiata_i/", "text": "През периода юли - септември най-много са се увеличили заетите в индустриалния сектор и този на услугите. Това показват данните на Националния статистически институт за третото тримесечие.  Равнището на производителността на труда в индустриалния сектор е 7798.90 лв. брутна добавена стойност средно на един зает и 18.70 лв. за един отработен час на служител. В сектора на услугите всеки зает произвежда средно 7427.0 лв. брутна добавена стойност, като за един отработен човекочас се създават средно 18.70 лв. от текущия обем на показателя. Най-ниска е производителността на труда в аграрния сектор - 2605.1 лв. брутна добавена стойност на един зает и 6.7 лв. за един отработен час на работник. По предварителни данни брутният вътрешен продукт на един зает се увеличава с 3.7% в сравнение със същото тримесечие на предходната година. Заетите в икономиката са 3.681 млн., а общият брой отработени часове е 1.5 млрд.  На един зает се падат 8100 лв. от текущия обем на брутния вътрешен продукт, като всеки зает създава средно 20.2 лв. брутен вътрешен продукт за един отработен час.  Брутната добавена стойност средно на един зает през периода се увеличава реално с 2.3%.", "date": "2018.12.07", "title": "През лятото са се увеличили заетите в индустрията и услугите"}
{"url": "https://www.dnevnik.bg/sviat/2018/12/07/3358134_zashto_rusiia_ne_priema_iskanoto_ot_opek_svivane_na/", "text": "За пръв път от почти пет години страните от петролния картел ОПЕК може да не успеят да договорят свиване на добива. На срещата във Виена обаче им е нужно съгласието на още десет държави и най-вече на Русия. Срещата започна вчера и според Саудитска Арабия се очаква да продължи целия ден. Руският енергиен министър Александър Новак, който преговаряше със саудитския министър за петрола Халид ал Фалих в сряда, замина спешно за Санкт Петербург вчера, за да обсъди решението с руския президент Владимир Путин. Страните от  супергрупата ОПЕК+  трябва да договорят съкращаване на добива, за да закрепят цените. Според Ал Фалих, цитиран от \"Блумбърг\", обаче \"не всеки иска да съкращава поравно\". Защо Русия се съпротивлява на това решение и само в нея ли е и причината? Климат или пари \"Геологичните и климатичните условия\" в Русия пречат на съкращаването на добива на петрол, обяви вчера Новак, цитиран от ТАСС. \"Никога не сме го крили. Цялата работа е в особеностите на нашия нефтодобивен отрасъл.\" Новак не се върна във Виена вчера, след като източник на Кремъл каза, че \"той няма да успее тази вечер\". Руското президентство потвърди, цитирано от РБК, че добивът е бил сред темите, обсъждани от Новак и Путин, а междувременно източници в ОПЕК съобщиха, че е взето решение за свиване на добива, но се очаква руската позиция. Пред журналисти във Виена и шефът на \"Лукойл\" Вагит Алекперов обясни, че в Русия \"има само едно ограничение - метеорологичните условия в Западен Сибир\". От Русия страните - износителки на петрол, очакват да свие собствения си добив с близо 0.35-0.3 млн. барела дневно, но Москва по-рано бе заявила, че обемът трябва да е два пъти по-малък. \"Докато близкоизточните производители се нуждаят от големи приходи от петрол, за да плащат бюджетните разходи, в Русия чувствителността към проблема е друга. (Страната) има бюджетен излишък и получава ползи от слабата рубла, която отслабва ефекта от по-ниските цени на суровия петрол в долари\", отбелязва \"Блумбърг\". Правителството се опасява от ефекта на по-високите цени на петрола върху потребителите, подсилвайки недоволството от икономическата политика, твърди представител на Кремъл, цитиран от агенцията. Русия същевременно се надпреварва усилено със Саудитска Арабия и Съединените щати (които миналата седмица  за пръв път от 75 г. бяха нетен износител ) за първенството в производство на петрол. Не е само Русия Според източници на \"Блумбърг\" проблемът е и в Саудитска Арабия - отчасти защото Рияд опитва да постави летвата твърде високо, отчасти заради недоверието, с което някои в ОПЕК гледат на дългосрочното споразумение с Москва. Освен това поне няколко държави искат изключения. Сред тях са Либия и Венецуела заради икономическите трудности, през които преминават страните им, или Иран, който вече сви значително добива си заради американските санкции. Техеран същевременно призовава другите да свият добива си, за да предотвратят срив на цените до 40 долара за барел. Делегат на срещата, с когото \"Файненшъл таймс\" разговаря, казва, че и Нигерия, която също членува в ОПЕК, твърдо се противопоставя на идеята да участва в подобна мярка. Според Франсиско Бланк от \"Банк ъф Америка Мерил Линч\" \"става все по-сложно\" - преди саудитците водеха картела, докато сега нараства не само ролята на Русия, но значението на САЩ като износител и политиката на американския президент Доналд Тръмп. Сложните отношения на Рияд и Вашингтон също създават проблеми.", "date": "2018.12.07", "title": "Защо Русия не приема исканото от ОПЕК свиване на добива на петрол"}
{"url": "https://www.dnevnik.bg/bulgaria/2018/12/07/3358167_bulgarin_prodal_kolata_si_e_osuden_na_dve_instancii_za/", "text": "Българин, продал автомобила си, е осъден на затвор задочно за трафик на хора с бившата си кола в Гърция. Произнесли са се две съдебни инстанции, а Министерството на външните работи съдейства третата инстанция да го оневини, защото не е имал отношение към престъплението, а законодателството в България е допускало смяна на собствеността на кола без да се смени талонът й. Това съобщи по време на парламентарния контрол министърът на външните работи Екатерина Захариева. Тя добави, че в конкретния случай българският гражданин не е получавал призовките си, не е искал съдействие от българските власти, не е ползвал адвокат и не е представил никакви доказателства на гръцкия съд, че не е замесен. Захариева призова всеки, изпаднал в подобна ситуация, веднага да потърси Министерството на външните работи, ако е в България, или български дипломати, ако е в Гърция, така че обвинението да бъде оттеглено или дори да не се повдига, за да не се стига до съд. Министърът съобщи, че  подобни случаи само в Солунския консулски окръг са 16,  но всички са на по-ранна фаза от съдебната процедура. Освен това не всички българи информират българските власти за отправени им обвинения, имало случаи и да отказват съдействие. Министерството е провело дипломатически консултации с Атина и е разяснило, че несъвършенство в българското законодателство, което вече е премахнато, е давало възможност да се купи кола без това да е описано в официалните документи. Тя припомни, че законът е променен и купувачът вече е длъжен в едномесечен срок да регистрира промяната в собствеността. Все пак тя добави, че съдебната власт в Гърция е независима от изпълнителната, която не може да влияе върху съдебните решения. Затова българската страна е препоръчала разследващите в Гърция да търсят истинския собственик на автомобила, който е замесен в престъплението и да сътрудничат с разследващите в България за разкриването на такива схеми. Министерството съдейства и с намиране на адвокат, говорещ български език.", "date": "2018.12.07", "title": "Българин, продал колата си, е осъден на две инстанции за трафик на хора в Гърция"}
{"url": "https://www.dnevnik.bg/bulgaria/2018/12/07/3358186_za_godina_i_osem_meseca_114_sgradi_sa_poluchili_statut/", "text": "От 1 май 2017 година до 6 декември тази година на 114 сгради е предоставен статут на недвижима културна ценност, съобщи днес в рамките на парламентарния контрол министърът на културата Боил Банов. Отговаряйки на въпрос от депутата Евгени Будинов (ГЕРБ) той уточни, че 34 от тях са от национално, а 79 от местно значение. Банов уточни, че за 18 обекта са актуализирани режимите на опазване. Боил Банов припомни, че от май 2012 година заседания на специализирания обществен съвет за опазване на културното наследство, който подпомага Националния институт за недвижимо културно наследство (НИНКН) в работата му по отношение на ценните сгради, са публични и се излъчват в реално време на сайта на Министерството на културата. Министърът допълни, че на института не му достига персонал и затова той получава помощ от външни експерти. Банов каза още, че през тази година НИНКН е получил допълнителни 150 хиляди лева за заплати. За следващата година пък се планира 10% увеличение на заплатите на работещите в института, както и отпускане на 250 хил. лв. за текуща издръжка и пари за извършване на ремонти.", "date": "2018.12.07", "title": "За година и осем месеца 114 сгради са получили статут на недвижима културна ценност"}
{"url": "https://www.dnevnik.bg/bulgaria/2018/12/07/3358103_sus_zakonova_promiana_bulgarite_v_chujbina_shte_hodiat/", "text": "С промяна в Закона за българските документи за самоличност българите, живеещи в чужбина, ще ходят по веднъж до посолствата или консулствата, за да заявяват издаването на документите си, а получаването им ще става по пощата. Това съобщи по време на парламентарния контрол министърът на външните работи Екатерина Захариева. Министърът каза, че законопроектът е минал обществено обсъждане и предстои скоро да бъде внесен в Народното събрание. Предвиждат се и други мерки, които да намалят броя ходения до българските дипломатически представителства и намаляване на опашките, между които удължаването на срока на международните паспорти от 5 на 10 г. и новата електронна система за консулски услуги, която позволява предварително да се заяви дата и час за посещението. Тя отговори на въпрос как ще се подобри обслужването на десетките хиляди българи, живеещи в Каталуния, където няма нито консул, нито дори почетен консул. Захариева каза, че министерството търси подходящ почетен консул за Барселона. Общо в Испания по официални данни живеят 125 хил. българи, като около 10 на сто са в Каталуния.", "date": "2018.12.07", "title": "Със законова промяна българите в чужбина ще ходят по-рядко до посолствата"}
{"url": "https://www.dnevnik.bg/evropa/2018/12/07/3358183_evropa_triabva_da_se_bezpokoi_ot_huauei_kaza/", "text": "Европейският съюз трябва да се безпокои от \"Хуауей\" (Huawei) и други китайски технологични компании заради риска, който те представляват за промишлеността и сигурността на блока, заяви европейският комисар за единния цифров пазар Андрус Ансип, цитиран от \"Ройтерс\". Ансип изтъкна, че при китайските компании има правила, които ги задължават да сътрудничат на тайните служби. \"Да, трябва да се боим от тези рискове\", изтъкна той, коментирайки обвиненията в електронен шпионаж срещу тази компания. Що се отнася до  задържаната в Канада  финансова директорка на \"Хуауей\" Мън Ванчжоу, той заяви, че еврокомисията знае малко за този инцидент. Тя е била арестувана на 1 декември в Канада по искане на САЩ по подозрения, че е нарушила американските санкции срещу Иран. \"Хуауей\", която отчете приходи за 93 милиарда долара миналата година и се смята за национален шампион в Китай, е в полезрението на редица западни страни заради връзките й с китайското правителство и опасенията, че Пекин я използва за шпионаж, отбелязва \"Ройтерс\", цитирана от БТА.", "date": "2018.12.07", "title": "Европа трябва да се безпокои от \"Хуауей\", каза еврокомисарят за цифровия пазар"}
{"url": "https://www.dnevnik.bg/biznes/2018/12/07/3358190_bnb_pusna_nova_zlatna_moneta/", "text": "От 10 декември Българската народна банка пуска в обращение златна възпоменателна монета \"Св. Първомъченик Стефан\" от серията \"Българска иконография\". Цената на монетата е 890 (осемстотин и деветдесет) лева. Монетата ще се продава в Българската народна банка – на две каси на пл. \"Княз Александър I\" №1 и на четири каси в Касов център на БНБ на ул. \"Михаил Тенев\" №10, както и в офиси и клонове на \"Първа инвестиционна банка\" АД, \"Райфайзенбанк (България)\" ЕАД и \"Тексим банк\" АД. В периода от 10 декември до 12 декември 2018 г. включително всеки клиент (физическо или юридическо лице) ще може да закупи от Българската народна банка до 2 броя монети, след което възпоменателната монета \"Св. Първомъченик Стефан\" ще се продава без ограничения.", "date": "2018.12.07", "title": "БНБ пусна нова златна монета"}
{"url": "https://www.dnevnik.bg/sport/2018/12/07/3358174_federaciiata_po_shtangi_nakaza_do_jivot_18-godishnata/", "text": "Голямата надежда в щангите Даяна Димитрова получи доживотна забрана от Българската федерация по вдигане на тежести (БФВТ). 18-годишната състезателка на клуб \"Добрич\"  беше уличена за втори път в употреба на допинг. Димитрова даде положителна проба на европейското първенство за девойки до 20 години в Замошч през октомври, където спечели златния медал в категория до 48 килограма. В пробата й е открито забраненото вещество фуроземид. Това е второ допинг нарушение на Димитрова, която през март 2017 г. даде положителна проба за същия препарат преди световното първенство за кадети в Банкок. Няколко месеца по-рано българската щангистка беше спечелила първото си голямо отличие - златен медал от европейското първенство за кадети. Димитрова завърши осма на световното в Банкок. Впоследствие обаче тя беше декласирана, получи наказание от шест месеца, а резултатите й през годината бяха анулирани. Федерацията определи използването на забраненото вещество като лична грешка на състезателката. От БФВТ не приеха версията на треньора Божидар Божилов, че Димитрова е приела диуретика за сваляне на килограми пред първенство. Божилов също получава доживотно наказание. На двамата ще бъдат наложени и парични глоби. Димитрова има срок до края на май да даде обяснение пред Световната антидопингова агенция (WADA) за положителната проба. \"Ще реагираме остро на всякакви опити за самодейност на личните треньори и по тази причина ще продължаваме да настояваме за централизирана подготовка в националните отбори като начин за строг контрол върху медикаментозното възстановяване на състезателите и начин за поемане на отговорност\", се казва в изявлението на БФВТ. От федерацията обявиха още, че клубът по вдигане на тежести в Добрич е изваден от регистрите. През 2017 г. друг състезател на клуб \"Добрич\" - Димитър Симеонов, получи четиригодишно наказание за употреба на допинг. На треньора на националния отбор Иван Иванов е \"направена строга забележка\" за подбора на състезатели.", "date": "2018.12.07", "title": "Федерацията по щанги наказа до живот 18-годишната Даяна Димитрова"}
{"url": "https://www.dnevnik.bg/politika/2018/12/07/3358154_fandukova_ekologiiata_ostava_prioritet_na_stolichnata/", "text": "За поредна година бюджетът на Столичната община ще бъде по-голям от този за предходната, като през 2019 г. местната власт ще разполага с 1.587 млрд. лева. Парите за 2018 г. бяха 1.4 млрд. лева, но приоритет на финансовата политика на общината остава екологията, се разбра от думите на кмета Йорданка Фандъкова по време на днешното представяне на бюджета за следващата година. През миналата година тя, че \"целият бюджет е за въздуха\". Не се предвиждат увеличения на данъците и таксите. \"Последователно в последните години реализираме основни приоритети, като на първо място е екологията - подобряваме чистотата на въздуха в града\", каза Фандъкова. Конкретни суми за това няма, защото дейностите са основно ремонти, обновяване на градския транспорт, сметосъбиране и почистване на улиците,  за което са предвидени 206 млн. лева . Кметът посочи, че през 2019 г. общината планира да продължи екологичната си политика, като пусне третата линия на метрото и плати общо 133 млн. лева за новите автобуси -  20 с електрически двигатели  и  60 на газ , и  13 нови трамвая . Процедурите за купуването им приключиха тази година. За ремонти и са планирани 550 млн. лева, като основно ще се довършват проекти от тази година - ремонтите на бул. \"България\", \"Монтевидео\", бул. \"Цар Освободител,  площад \"Александър Невски\" и други улици в центъра , разширението на бул. \"Тодор Каблешков\", подмяната на релсите за трамвая по бул. \"Княз Борис III\". Фандъкова очаква и Агенция \"Пътна инфраструктура\" да започне разширението на Околовръстния път от \"Младост\" до магистрала \"Тракия\". През 2016 г. Фандъкова  обяви, че този проект ще започне през 2017 г . За ремонти и изграждането на нови детски градини са предвидени 19 млн. лева, като те ще са в \"Манастирски ливади\", \"Кръстова вада\", \"Нови Искър\", \"Изток\", \"Горна баня\", \"Овча купел\", \"Студентски град\". За поредна година не се предвижда повишение на данъците и таксите в общината освен приетата от Народното събрание промяна в облагането на автомобилите спрямо тяхната екологичност. Фандъкова посочи, че тя няма да доведе до повишение в приходите на общината, защото за две трети от жителите на града данъкът ще се повиши, но ще намелее за останалите. Все пак в бюджета са заложени 99 млн. лева приход от данъка за превозните средства, което е с 10 млн. повече спрямо 2018 г.. Зам.-кметът по финанси,  а от вчера и по транспорта , Дончо Барбалов обясни с новорегистрираните автомобили. Общо от имуществени данъци София планира да събере 340 млн. лева, или с с 28 млн. лева повече от тази година.", "date": "2018.12.07", "title": "Фандъкова: Екологията остава приоритет на Столичната община и в бюджета за за 2019 г."}
{"url": "https://www.dnevnik.bg/bulgaria/2018/12/07/3358212_sms-ite_s_nomera_za_sudeistvie_ot_vunshno_ministerstvo/", "text": "Безплатните есемеси с който Министерството на външните работи информира всички българи, излизащи в чужбина, какъв е номерът за съдействие при критични ситуации са увеличили осем пъти обажданията на спешния телефон. Това съобщи министърът на външните работи Екатерина Захариева в рамките на парламентарния контрол. Тя допълни, че през септември тази година, когато услугата вече е работила, са получени 1605 обаждания, докато през септември миналата година те са били 204. Захариева посочи, че е решено да се пращат съобщения с номера, защото, когато човек е под стрес, често не може да намери правилния номер, на който да потърси съдействия. Наблюденията до момента сочат, че на спешния телефон на МВнР се търси помощ най-често при загубени документи, кражба на кола в чужбина, медицинска помощ, проблеми с органите на реда и други. Често българите в чужбина не знаели или не можели да се сетят за номерата на полицията и медицинските служби в съответната страна, в която пребивават, и използвали номера в София, за да потърсят помощ. Екатерина Захариева благодари на мобилните оператори, че са се съгласили изпращането на кратките съобщения да е безплатно и да ги получават всички, ползващи техните услуги, които напуснат пределите на страната.", "date": "2018.12.07", "title": "Есемесите с номера за съдействие от външното министерство увеличили обажданията осем пъти"}
{"url": "https://www.dnevnik.bg/bulgaria/2018/12/07/3358213_borisov_cherno_more_triabva_da_e_miasto_za_turizum_a/", "text": "Влизането на кораби, влизането на толкова могъщ руски флот от другата страна, неминуемо ще доведе до голяма криза. Това заяви пред журналисти в парламента премиерът Бойко Борисов, цитиран от БТА. Той беше помолен за коментар на информация в чужди медии за намерение на САЩ за разполагане на повече военни кораби в Черно море във връзка с конфликта между Русия и Украйна. \"Когато разрешаваме влизането на чужда военна техника, това става с решение на Министерския съвет. И когато видите такава точка, ще ми зададете такъв въпрос. Към момента нямаме\", посочи Борисов и допълни: \"И аз като вас прочетох това, което се говори, че ще идват такива кораби. Към момента няма.\" Той припомни позицията си, че Черно море трябва да бъде място за туризъм, за газопроводи, за фериботи. \"Доколкото знам, на територията на Черно море най-добрите туристически курорти са в България. Това пряко ще ни засегне. Полагам всички усилия. Не искам публично да говоря какво съм сторил по темата с колегите в чужбина, в Украйна и т.н. Надявам се да се вложи здрав разум и една предизборна кампания или вътрешнополитически проблеми в друга страна да не водят до ескалация в Черно море\", каза той. Борисов иронизира, че регионът е \"прекрасна\" територия за водене на военни действия. \"Много прекрасна. Тука сигурно е 1 процент от БВП на Европа, сиреч нищо като заплаха. И ако мислят, че ние не разгадаваме тези планове, грешат. Полагам огромни усилия и се надявам държавата и институциите в нея да бъдат много консолидирани\", каза премиерът. По думите му в такива условия се преговаря много трудно, и за диверсификацията на газа, и най-вече за българския туризъм. \"Изключително съм тревожен, тъй като то не е напрежение, завземат се кораби и се арестуват моряци. То не е някакъв случаен инцидент. Не мисля, че е случаен, и от двете страни\", посочи Борисов. По думите му по-лошо от това Русия и Украйна не са могли да направят в Черно море.", "date": "2018.12.07", "title": "Борисов: Черно море трябва да е място за туризъм, а не за бойни кораби"}
{"url": "https://www.dnevnik.bg/kultura/2018/12/07/3358029_za_nikola_korabov_za_filma_tjutjun_za_dimitur_dimov_-/", "text": "Днес се навършват 90 години от рождението на големия режисьор и сценарист Никола Корабов. Една вечер през пролетта на 2012 г. кметството на район \"Младост\" покани живеещи в квартала интелектуалци - така бяха нарекли идеята, на среща да обсъдят създаване на клуб, който с помощта на общината да поднася на населението изложби, да организира срещи и разговори за популяризиране на изкуството. Идеята беше на фотографката Рада Петкова, която дори бе намерила помещение за бъдещия клуб. Покрай нея сред интелектуалците - които кметицата Цвета Авджиева представи като хора на изкуството, се оказахме и двама-трима журналисти. По-нататък с клуба май нищо не стана, но на скромния коктейл, даден от кметството, се озовах до възрастен господин, който излъчваше изключителна добронамереност. И докато ми поднасяше през минута от сладките и бонбоните и ми наливаше вино, ме попита с усмивка \"от кое изкуство\" идвам. Отвърнах - и аз с усмивка, че не идвам от изкуство, а и от наука не идвам - журналистка съм. Ооо... сериозна работа, каза с неопределена изненада събеседникът ми и с доловимо желание да си говорим. И аз на свой ред попитах той от кое изкуство идва. От киното, правя кино - отвърна. О, тъй ли? И какво кино например правите? - продължих аз - нищо неподозираща - като в добронамерена закачка. Ами... например... \"Тютюн\", каза все така усмихнат съседът ми. Толкова рязко се обърнах и се втренчих, че си разлях чашата. Никола Корабов все така се усмихваше. Говорихме дълго - а моят интерес си имаше съпътстващо обяснение: Димитър Димов ми е любим писател - до степен, че трудно обсъждам романите му рационално, както налага литературоведският канон. От дългия ни разговор, накъсан от нетърпеливи взаимни въпроси, си спомням изненадата на Корабов, когато го попитах дали е имал проблем с цензурата през 1961 г., за да вложи в Ирина гневната й реплика: \"Кой народ, кой ви е упълномощил да говорите от името на народа?\" Става дума за кадъра, когато партизаните спират автомобила с ковчега на Борис Морев и Ирина с придружаващите я Фон Гайер и експертът Костов и обявяват, че българите ще бъдат пуснати, но германецът ще бъде разстрелян \"в името на народа\". Корабов дълги минути не ми отговаряше, сякаш не ме чуваше, а на глас се чудеше как и защо съм запомнила тази подробност. И повтаряше: \"Но вие значи си спомняте този детайл?!\" Отвърнах, че не е детайл, а проблем, а си го спомням, защото обичам писателя Димитър Димов. Той обясни лаконично, че няма спомен да е срещнал непреодолими пречки да прокара и във филма репликата на Ирина от романа. Но ме попита - като с изследователско любопитство - защо, заради какво обичам Димитър Димов. Заради образите на двамата му германски герои Фон Гайер и поручик Бенц, а също и заради Борис и Ирина, отвърнах кой знае защо с натрапчива категоричност - сега ми е непонятно защо изговорих троснато моя отговор. Корабов помълча и ми разказа как е намерил актьора за образа на Фон Гайер. Заминал за ГДР да търси подходящ и естествено в Берлин се обърнал към техния съюз на артистите, представил на председателя, който самият бил актьор, резюме на сценария и на персонажа и се разбрали да се видят отново. На другия ден германецът споделил, че толкова дълбоко бил впечатлен от образа на Фон Гайер, че помолил - дали режисьорът би му гласувал доверие да го изиграе. Не си представях в оня момент Фон Гайер точно така, но усетих колко силно е харесал образа, а емоционалното приемане е с голямо значение, и му гласувах доверие и не съжалявам, каза Корабов. (Фон Гайер във филма \"Тютюн\" е германският артист Волфганг Лангхоф.) Разказа за трудностите - те са известни - в намирането на Ирина. Убеждавали го, че е неопитна и дори \"безлична\". Той самият се колебаел, но продължил с пробите. И кога се убедихте, че става - попитах. \"В онзи кадър - когато Борис току-що е научил че охраната му е застреляла човек и надига бутилката, а тя нервно извиква \"Искам и аз да пия\" - тогава си казах - това е Ирина.\" Каза, че чувствал грях към нея. Заради пестене на време снимали в един и същи ден и началния, и финалния кадър на филма край лозята на Асеновград. Така не трябва да се прави - добави режисьорът, - в началния кадър да изиграе младо момиче, изпълнено с надежди и вяра, и във финалния кадър - зряла жена, изгубила всички илюзии пред фаталния си избор, такова превъплъщение в един и същ ден е много тежко изпитание за артиста, и натоварване... Вървяхме дълго из панелната джунгла на \"Младост\" и не всичко си спомням, помня обаче, че говорихме за камерно-драматичния - по думите му - поручик Бенц и епичния Морев, за впечатляващите диалози на Димитър Димов, които той нарече \"върхове\". Попитах го кое актьорско превъплъщение в \"Тютюн\" намира все пак за най-доброто. Всички - каза - но експертът по тютюните Костов е най-великолепното изпълнение на Стефан Пейчев, той направи Костов \"страховито-гениално\". А Йордан Матев предаде целия драматизъм на Морев - успехът и крушението на героя. Разказа ми, че много искал да направи филм за Сашо Сладура; че целият материал за музиканта бил подготвен, но все нещо се явявало като бюрократични пречки. \"Май няма да ми позволят\" - така каза, като нашега. А аз се чудех и не смеех до попитам как той - режисьорът и сценаристът на \"Тютюн\", на епоса \"Иван Кондарев\", на \"Гневно пътуване\", на \"Юлия Вревская\", може да има пречки. И то след като е успял някога да вкара във филма си онази реплика на Ирина за народа, \"в името на който\"... По повод 90-годишнината на Никола Корабов в събота и неделя БНТ ще излъчи двете части на филма \"Тютюн\", това е записано в програмата.", "date": "2018.12.07", "title": "За Никола Корабов, за филма \"Тютюн\", за Димитър Димов - една среща с режисьора"}
{"url": "https://www.dnevnik.bg/sport/2018/12/07/3358214_arsenal_shte_razpitva_igrachi_za_kupon_s_raiski_gaz/", "text": "Ръководството на \"Арсенал\" ще потърси обяснение от четирима играчи на тима за поведението им във видеоклип, съобщи Би Би Си. Според информацията Александър Лаказет, Матео Гендузи, Месут Йозил и Пиер-Емерик Обамеянг вдишват диазотен оксид, познат още като райски газ. Четиримата са заснети по време на частно парти в Лондон през август. Говорител на \"Арсенал\" е заявил пред Би Би Си, че ръководството \"ще поговори с играчите, за да припомни отговорностите им\".  Употребата на диазотен оксид може да доведе до увреждане на мозъка и забавя функциите на тялото. Райският газ предизвиква чувство на еуфория, като може да причини главоболие, замайване и параноя.  Притежанието на наркотика е позволено от закона, въпреки че продажбата му е забранена в Англия и Уелс, припомня Би Би Си.", "date": "2018.12.07", "title": "\"Арсенал\" ще разпитва играчи за купон с райски газ"}
{"url": "https://www.dnevnik.bg/kultura/2018/12/07/3358226_otkrivaneto_na_plovdiv_2019_spektakul_na_30-metrova/", "text": "Амбициозен спектакъл със заглавието \"Ние сме всички цветове\" подготвя за откриването на \"Пловдив - Европейска столица на културата\" едноименната фондация. Събитието ще се състои на 12 януари от 19.00 часа и предвижда тричасов спектакъл, за чието осъществяване ще бъде издигната специална сцена-кула. Това съобщиха вчера на пресконференция членове на управителния съвет на фондация \"Пловдив 2019\", предаде БТА. Кулата ще е с височина 30 метра, ще осигурява видимост на 360 градуса и ще има капацитет едновременно да побере 1500 участници на 5 нива. Конструкцията ще изпълнява ролята и на светлинна скулптура. Тя ще бъде осветена от над 3350 осветителни тела. В построяването й ще се включат над 200 строителни работници, а необходимата техника ще бъде докарана с тирове от Европа. Кулата ще бъде разположена в пространството между два булевардите \"Цар Борис III Обединител\" и \"Мария Луиза\", а на откриването се очаква да се съберат над 60 000 души. Шоуто ще заложи предимно на български и регионални изпълнители и ще съчетава традиционни български изпълнения и модерни съвременни технологии. Сред големите имена, които ще вземат участие в събитието, са Теодосий Спасов, Валя Балканска и известният диджей Schiller. В спектакъла ще се изявят и ученици от националната гимназия по сценични и екранни изкуства, изпълнители от Академията за музикално танцово и изобразително изкуство. Над 200 хористи от всички пловдивски хорове, както и над 150 спортисти от различни спортни клубове в Пловдив по баскетбол, бокс, борба, вдигане на тежести, волейбол, плуване, гребане, художествена гимнастика и други. Откриването ще приключи със зрелищно светлинно шоу от фойерверки.  Режисьор на спектакъла е Питър Брикс, осветлението е поверено на Бьорн Херман, композитор е Христо Намлиев, хореографията е дело на Лидия Клемент, а костюмите - на Педро Рихтер.", "date": "2018.12.07", "title": "Спектакъл върху 30-метрова сцена-кула ще открие \"Пловдив 2019\""}
{"url": "https://www.dnevnik.bg/photos/2018/12/07/3357890_fotogaleriia_nad_milion_svetlini_v_lion/", "text": "Един от най-красивите и известни фестивали в света се провежда във френския град Лион. По време на Фестивала на светлините на един милион светлини огряват сградите, а местните жители и гости се наслаждават на феерията от звук и светлина.", "date": "2018.12.07", "title": "Фотогалерия: Над милион светлини в Лион"}
{"url": "https://www.dnevnik.bg/zelen/2018/12/07/3358232_zonata_rila_bufer_za_mestoobitaniiata_vleze_v_natura/", "text": "Две нови зони \"Рила буфер\" - за птиците и за местообитанията, бяха включени в европейската природозащитна мрежа \"Натура 2000\". Площта на зоната за местообитанията обаче ще е наполовина от първоначално предлаганата и изключва местностите Паничище, Бодрост, Трещеник и язовир \"Яденица\". Националният съвет по биоразнообразието към Министерството на околната среда и водите (МОСВ) днес отхвърли предложението на Националния природонаучен музей към БАН за зона \"Рила буфер\" за местообитанията и прие намалена площ, предложена от Министерството на земеделието и горите. \"Рила буфер\" е територия, която още през 2007 г. трябваше да бъде включена  в природозащитната мрежа \"Натура 2000\" чрез две защитени зони  - една по Директивата за опазване на птиците и една по Директивата за опазване на видовете и местообитанията. Предложението за зоната за птиците бе изработено и подадено от Българското дружество за защита на птиците през 2006 г. След протести за отпадането на зоната при определянето на мрежата \"Натура 2000\" през 2007 г., наказателна процедура от Европейската комисия за бавенето на зоната за птиците и  осъдителна присъда от април 2018 г . от Съда на Европейския съюз днес екоминистерството прие зоната, предложена от природозащитната организация. Спорове днес възникнаха за зоната за местообитанията, за която наказателната процедура е в ход, но без присъда засега. През 2014 г. Сдружението за изследователски практики подаде предложение за територията на \"Рила буфер\" за хабитатите. След това през зимата на 2015 г. прецизирано въз основа на научни данни предложение подаде Националният природонаучен музей към БАН и природозащитните организации го подкрепиха. Националният съвет по биоразнообразието към екоминистерството обаче разгледа всички предложения за \"Рила буфер\" едва днес, години по-късно, след като вече има влязло в сила решение на Съда на Европейския съюз за неизпълнение на изискванията за \"Натура 2000\". Между обявяването на осъдителната присъда и днешното приемане на зоните горското министерство внесе алтернативно предложение на това, изготвено от академията - с минимална площ на местообитанията на мечката и рибата главоч, които Европейската комисия неколкократно обяви за недостатъчно защитени от българската \"Натура 2000\". На заседанието днес в подкрепа на предложението за зона за местообитанията на Националния природонаучен музей се изказаха неговият директор професор Николай Спасов, представители на на Института за биоразнообразие и екосистемни изследвания (отново звено на Българската академия на науките) и доцент Росен Цонев от Биологическия факултет на Софийския университет. Учените аргументираха с научни данни изключените в проекта на горското министерство територии за важни за местообитанията на мечката и рибата главоч. Неправителствените експерти, изготвили предложението на Сдружението за изследователски практики, също подкрепиха предложението на академията като по-обосновано от гледна точка на научни данни и се отказаха от своя първоначален вариант, който има още по-голяма предложена площ за защита. Въпреки мненията и научните данни Националният съвет по биоразнообразието, в който учените са малцинство, а природозащитните неправителствени организации имат само двама представители, гласува против предложението на Националния природонаучен музей и прие намалената площ от проекта на Министерството на земеделието и горите.", "date": "2018.12.07", "title": "Зоната \"Рила буфер\" за местообитанията влезе в \"Натура 2000\", но с намалена площ"}
{"url": "https://www.dnevnik.bg/biznes/2018/12/07/3358172_durjavata_iska_blokirashta_kvota_za_nek_v_proekta/", "text": "Анализ показва, че в целия регион ще има небходимост от мощности като АЕЦ\"Белене\", заяви министърът на енергетиката Теменужка Петкова в пленарната зала, където беше изслушана за процедурата по избор на стратегически инвеститор за централата, предаде БТА. Затова по думите й е добре държавата да се опита да осъществи проекта. Тя каза, че процедурата ще е напълно подготвена и ще може да започне в началото на следващата година, а в края на 2019 г. се очаква да бъде избран и самият инвеститор. Предвижда се процесът да премине през девет етапа. Първо трябва процедурата да бъде обявена и да се види дали ще има проявен интерес, поясни Петкова като припомни, че предварителен интерес са заявили държавната китайска ядрена корпорация, корейската \"Хидроатомна корпорация\" и френската \"Арева\". Министърът подчерта, че ядреният риск остава за страната, на чиято територия се изгражда подобна мощност, така че държавата ще присъства, ще участва с апорт на относимите активи, които притежава в проекта, и с блокираща квота чрез НЕК през целия срок на изграждане и експлоатация на централата. \"Според нашето законодателство тази квота е 34% участие в капитала или в устава да е записано по-малко участие, например 10 на сто, но то да блокира решенията\", разясни Петкова. В процедурата е заложен критерий за участие на български компании във всеки един от етапите, като по този начин ще бъде защитен българският бизнес, ще се даде възможност за икономическо оживление, особено за област Плевен. Нямало точна прогноза на очакваната заетост, но във всички случаи нови работни места ще има, увери министърът. Петкова уточни, че интерес от кредитни институции да дадат пари за проекта ще бъде обсъден в хода на преговорите с потенциалните стратегически инвеститори, които трябва да предоставят рамката на финансовия модел. Ангажиментът на Министерството на енергетиката, на Българския енергиен холдинг трябва да спре до там да видим има ли интерес от инвеститори и оттук нататък самата компания да развива този проект, а регулаторните органи ще следят процеса чрез НЕК, каза Петкова. Тя повтори казаното вчера при изслушването си в енергийната комисия, че решаващо при избора на стратегически инвеститори ще е цената да е под 9 млрд евро, срок за пускане в експлоатация до 8 години, концепция за реализация на електрическа енергия в това число с конкретни консуматори. Сред условията е проектната компания да се ангажира с доставката на свежо ядрено гориво, а операторът на централата да има опит в експлоатацията на реактор WWR1000. В енергийното министерство смятат, че най-оптималният вариант за реализацията на такъв тип проекти е 20 процента собствен капитал и 80 процента привлечен капитал. Предложение за над 30 процента участие на български компании в реализацията на проекта ще бъде с предимство, допълни Петкова. От техническа гледна точка бъдещият инвеститор трябва да се придържа към проекта, който е нотифициран от ЕК през 2007 г. Това означава, че трябва бъде използвано изцяло оборудването, което е произведено за този проект, както и да бъдат използвани всички лицензии, каза министърът.", "date": "2018.12.07", "title": "Държавата иска блокираща квота за НЕК в проекта \"Белене\""}
{"url": "https://www.dnevnik.bg/evropa/2018/12/07/3358264_za_men_beshe_chest_merkel_se_otteglia_ot_liderskiia/", "text": "Ангела Меркел изнесе емоционална последна реч като лидер на Християндемократическия съюз (ХДС) малко преди 1001 делегати да решат кой ще я наследи, предаде \"Ройтерс\".  Основните претенденти са  Анегрет Крамп-Каренбауер, протеже на канцлера, и Фридрих Мерц, стар съперник на Меркел. Пред конгреса в Хамбург 64-годишната Меркел изрази благодарност за шанса да бъде партиен лидер в продължение на 18 години, 13 от които като канцлер. \"За мен бе огромно удоволствие, за мен беше чест\", заяви тя. Речта й продължи половин час, а след края присъстващите в залата се изправиха на крака и ръкопляскаха в продължение на девет минути. Изброявайки множеството предизвикателства пред Германия, от бързо променящите се технологии до промени и изместването на световната политика от мултилатеризъм към защита на националните интереси, Меркел посочи: \"Във времена като тези ние ще защитаваме нашите либерални възгледи, нашия начин на живот, и у дома и в чужбина.\" \"ХДС през 2018 г. не трябва да се обръща назад, а да гледа напред, с нови хора но със същите ценности\", подчерта Меркел, която уточни, че ще заеме неутрална позиция за това кой ще я наследи. Тя изтъкна балансирания бюджет, края на задължителната военна служба и управлението на бежанската криза като основните постижения на партията под нейното ръководство. Меркел припомни, че е поела лидерския пост през 2000 г., когато партията бе в дълбока криза. Но \"запазихме хладнокръвие\" и \"показахме на всички\", че можем да се възстановим, добави тя. \"Не съм се родила канцлер и председател на партията. Време е за отваряне на нова страница\", заяви канцлерът, цитирана от \"Асошиейтед прес\" и БТА. Меркел припомни успехите на християндемократите на регионални избори и обърна особено внимание на победата на ХДС в провинция Саар през 2017 г. Тогава регионалната структура на ХДС бе ръководена от Крамп-Каренбауер. Овациите в залата след тези думи бяха сдържани, тъй като много от делегатите сметнаха изказването й за скрита подкрепа за Крамп-Каренбауер. Лидерът на ХДС ще бъде избран от 1001 делегати на партийния конгрес по-късно днес. Победителят вероятно ще води партията на следващите федерални избори през 2021 г. Според проучване на \"Инфратест\" 47% от членовете на ХДС предпочитат Крамп-Каренбауер, 37% - Мерц и 12% - третия кандидат, здравния министър Йенс Шпан.", "date": "2018.12.07", "title": "\"За мен беше чест\": Меркел се оттегля от лидерския пост в партията си"}
{"url": "https://www.dnevnik.bg/bulgaria/2018/12/08/3358169_kratki_novini_angelkova_ochakva_5_rust_na_turistite/", "text": "Хората с увреждания ще получат автоматично новите си подпомагания От 1 януари догодина хората с увреждания ще получат предвиденото от държавата по-високо финансово подпомагане, без да се налага да подават заявления, а автоматично. Това каза пред БНР една от протестиращите майки на деца с увреждания Вера Иванова. Майките започнаха разяснителна кампания за правата на хората с увреждания, след като тази седмица парламентът прие окончателно новите закони за хората с увреждания и за личната помощ. Евродепутат: Кабинетът да предупреди кандидатите за \"Белене\", че няма разрешение от Брюксел Правителството да предупреди кандидат-инвеститорите в АЕЦ \"Белене\", че Европейската комисия смята проекта за нов и ще е нужна нова процедура по нотификация и получаване на разрешителни. Това заяви на пресконференция евродепутатът и член на \"Демократична България\" Светослав Малинов. Той изрази учудване, че правителството не е поискало от Брюксел разяснения, каквито той самият е получил в отговор на свое запитване. ЕС завиши изискванията към атомните централи след аварията във Фукушима през 2011 г. Междувременно 35 евродепутати са отправили писмено запитване до кабинета защо е решил да възобнови този опасен проект. Президентът и съпругата му украсиха елха с деца от \"Българската Коледа\" Шестнадесетото издание на благотворителната инициатива си поставя за цел да помогне на децата с тежки заболявания и увреждания, като осигури съвременна високотехнологична апаратура и комплексна грижа за тях, съобщава пресцентъра на президентството. \"Най-красивото нещо на Коледа са детските усмивки, които ни показват, че трябва да бъдем добри, че всеки от нас има нужда от подкрепа, от добра дума и особено от протегната ръка в мигове на изпитания\", заяви президентът. В институцията присъстваха деца, които ще бъдат подпомогнати със средства от кампанията. Ангелкова очаква 5% ръст на туристите през зимния сезон Ръст на чуждестранните туристи в страната от 5% през зимния сезон прогнозира министърът на туризма Николина Ангелкова в отговор на въпрос в рамките на парламентарния контрол. Тя посочи, че това се планира, въпреки че миналата зима е била най-силната за сектора, от влизането на България в ЕС. Ангелкова допълни, че за зимния сезон летище София очаква 8120 полета с общ капацитет на седалките 1.3 млн. Тя припомни, че през летния сезон страната е посетена от 5.5 млн. души, което е с над 4% повече от миналото лято.", "date": "2018.12.07", "title": "Кратки новини: Ангелкова очаква 5% ръст на туристите през зимния сезон"}
{"url": "https://www.dnevnik.bg/citat_na_deniia/2018/12/07/3358247_citat_na_denia_pochti_niama_firma_koiato_sus/", "text": "Това каза кметът на София Йорданка Фандъкова по време на днешното представяне  на бюджета на Столичната община за 2019 г.  Той е 1.587 млрд. лева, като кметът посочи, че приоритет в него отново е екологията и подобряването на качеството на въздуха. Фандъкова започна да говори за строителните фирми и качеството на ремонтите, докато обявяваше планираните инфраструктурни проекти за следващата година. И преди кметът е посочвала, че  вината за качеството на ремонтите  е в строителните фирми и техните служители. \"Проблемът е сериозен и той е в целия строителен бранш\", каза Фандъкова днес. Тя обяви, че има голямо желание общината да създаде \"черен списък\" със строителни фирми, на които да не възлага дейности, но законът не го позволява. \"Единствената възможност, която имаме, е да не се допускат до обществени поръчки фирми, които са включени в списъка на агенция \"Пътна инфраструктура\" за прекратени договори\", каза още кметът. Фандъкова обаче е готова да поема отговорност за всички завършени строителни проекти на Столичната община. На заседанието на общинския съвет вчера тя отдели голяма част от дългото си изказване, за да изреди всички ремонти на улици, извършени от общината в последните 2 години. Тя посочи, че \"не всичко минава гладко\", но \"отговаря с името и авторитета си за направеното през последните няколко години\". Тя каза и че в резултат на работата й София се променя и става по-добър град и това е очевидно за всеки освен за критикуващите, които са мотивирани \"политически или финансово\". По повод  критиките за изпълнението на ремонта  на \"Граф Игнатиев\" кметът се обърна към общинските съветници с думите: \"Мисля, че никой от вас не е забравил, че \"Графа\" беше лунен пейзаж с ориенталски привкус.\" Сравнението на централната софийска улица с повърхността на спътника на Земята първо направи Евгени Крусев във вторник, когато обяви, че  подава оставка като зам.-кмет по транспорта и строителството .", "date": "2018.12.07", "title": "Цитат на деня: Почти няма фирма, която със спокойствие бих допуснала да работи в София"}
{"url": "https://www.dnevnik.bg/skorost/2018/12/07/3358336_nisan_izteglia_150_hil_avtomobila_zaradi_problem_s/", "text": "Японският автомобилостроител \"Нисан\" (Nissan) изтегля 150 000 автомобила след разкритията за нови проблеми с техническите проверки, след като през последните месеци също бе изправен пред скандал с инспекциите в Япония, предаде агенция \"Франс прес\". Това е нов удар за компанията след ареста на нейния ръководител  Карлос Гон  по подозрения във финансови злоупотреби. Икономическият в. \"Никей\" съобщи вчера, че проблемите са разкрити от представители на министерството на транспорта, посетили голям завод на компанията в Япония след предишните разкрития през септември 2017 и юли 2016 година. Неколцина служители признали, че не са следвали протокола при  проверката на спирачките  и други компоненти на колите преди тяхната доставка, обяснява всекидневникът. /БТА", "date": "2018.12.07", "title": "\"Нисан\" изтегля 150 хил. автомобила заради проблем с проверките"}
{"url": "https://www.dnevnik.bg/biznes/2018/12/07/3358340_nablijava_krainiiat_srok_da_se_zaiaviat_danuchni/", "text": "До края на декември работниците или служителите трябва да представят необходимите документи пред своите работодатели по основното трудово правоотношение, ако искат да ползват данъчните облекчения за деца чрез тях, напомня Националната агенция за приходите. Двете декларации - за ползване на  данъчното облекчение за деца по чл. 22в  и  данъчното облекчение за деца с увреждания по чл. 22г  от Закона за данъците върху доходите на физическите лица (ЗДДФЛ), могат да бъдат намерени на интернет страницата на НАП –  www.nap.bg .  Новото през тази година е, че вече не се изисква писмена декларация от другия родител, че той няма да ползва облекчението. Дадена е възможност от тази година и двете облекчения – за деца и за деца с увреждания, да се ползват от двамата родители, когато доходите на единия не са достатъчни, за да ползва облекченията в пълен размер. В тези случаи разликата може да се ползва от другия родител чрез подаване на годишна данъчна декларация по чл. 50 от ЗДДФЛ. Данъчните облекчения не могат да се ползват чрез работодателя, ако родителят не е декларирал, че няма подлежащи на принудително изпълнение публични задължения, или че ще подава годишна данъчна декларация по чл. 50 от ЗДДФЛ. Най-лесният начин да се проверят дълговете към бюджета е, като се направи справка на интернет страницата на НАП с безплатен персонален идентификационен код ПИК, който може да се получи във всеки офис на НАП. Чрез работодател могат да се ползват и други видове данъчни облекчения. Данъчните облекчения за деца и за деца с увреждания за 2018 г. могат да се ползват по два начина. Първият начин е чрез работодателя по основното трудово правоотношение, който е задължен да извърши годишно облагане на доходите от трудови правоотношения на съответното лице, в срок до 31 януари 2019 г. В този случай е необходимо работникът или служителят да предостави на работодателя си  декларацията по чл. 22в , ал. 8 от ЗДДФЛ (за данъчното облекчение за деца) и/или  декларацията по чл. 22г , ал. 7 от ЗДДФЛ (за данъчното облекчение за деца с увреждания), както и останалите необходими документи, в срок от 30 ноември до 31 декември 2018 г. Вторият начин е с подаване на годишната данъчна декларация за 2018 г. – до 30 април 2019 г. Към нея трябва да се приложи и съответния образец на декларация: Данъчното облекчение за деца с увреждания (по чл. 22г от ЗДДФЛ) дава възможност сумата от годишните данъчни основи да се намали с 2000 лв. за отглеждане на дете с 50 или с над 50 на сто вид и степен на увреждане. Условията, при наличието на които е възможно да се прилага облекчението се декларират в  декларацията по чл. 22г , ал. 7 от ЗДДФЛ (образец 2006). Към формуляра се прилага копие от валидно решение на ТЕЛК/НЕЛК. И двата вида облекчения (за деца и за деца с увреждания) се ползват до размера на сумата от годишните данъчни основи. Когато сумата на годишните данъчни основи е по-малка от размера на данъчното облекчение, разликата може да се ползва от другия родител с подаване на годишна данъчна декларация по чл. 50 от ЗДДФЛ. Когато данъчното облекчение за деца и/или за деца с увреждания е ползвано в пълен размер при работодателя по основното трудово правоотношение, но физическото лице трябва да подава годишна данъчна декларация по чл. 50 от ЗДДФЛ за 2018 г., към годишната данъчна декларация не следва да прилага декларациите за данъчно облекчение за деца и за деца с увреждания, както и останалите необходими документи. Важно: При ползване на данъчните облекчения за деца и/или за деца с увреждания с подаване на годишна данъчна декларация физическото лице не трябва да има подлежащи на принудително изпълнение публични задължения.", "date": "2018.12.07", "title": "Наближава крайният срок да се заявят данъчни облекчения за деца"}
{"url": "https://www.dnevnik.bg/photos/snimka_na_denia/2018/12/07/3358338_snimka_na_denia_dirigentska_palka_i_blagodaria_shefe/", "text": "Германският канцлер Ангела Меркел получи диригентска палка, използвана от диригента Кент Нагано, като прощален подарък по време на конгреса на нейния Християндемократически съюз, на който по-късно днес ще се реши  . Палката е използвана от Нагано по време на специалния концерт за държавните и правителствените ръководители на срещата на Г-20 в Хамбург през 2017 г.", "date": "2018.12.07", "title": "Снимка на деня: Диригентска палка и \"Благодаря, шефе\" за Меркел"}
{"url": "https://www.dnevnik.bg/bulgaria/2018/12/07/3358363_banevi_oshte_ot_nica_predlojili_sudeistvie_na/", "text": "Евгения и Николай Баневи предложили съдействие и среща с представители на прокуратурата още преди да се приберат от Ница, където на летището бяха арестувани на 26 октомври. Това разказа пред журналисти Банева преди заседанието на Специализирания наказателен съд, който в момента гледа мерките за неотклонение на семейството. Баневи бяха екстрадирани вчера от Франция. Тя обясни, че двамата със съпруга й са арестувани на летището в Ница на 26 октомври, когато е трябвало да се качат на редовен полет за София, за който са си направили резервация 26 дни по-рано. В този момент те са били с трите си деца. Банева подчерта изрично, че не са се укривали и ако прокуратурата твърди това, е можела да провери тяхната резервация за полет. Тя подчерта, че още на 24 октомври са разбрали, че \"има нещо от прокуратурата\" за тях, и са предложили да се срещнат с държавното обвинение в понеделник в 11 часа или веднага след като кацнат в петък, 26 октомври. \"Аз съм майка на три непълнолетни деца и ще поискам да бъда пусната под гаранция, за да си гледам децата. Ще съдействаме изцяло на прокуратурата, защото нямаме намерение да живеем като бегълци от собствената си държава до края на живота си\", заяви още Банева. Тя определи като пълен абсурд обвинението й в пране на пари, тъй като по думите й в 99% от споменатите от прокуратурата фирми е била \"никоя\". Обясни, че тя и съпругът й желаят делото да приключи и да се разбере, че не са виновни. Прокуратурата ще настоява за постоянния арест на семейство Баневи. Причината е, че те са обвинени за тежко престъпление, за което е предвидено и сериозно наказание. Според държавното обвинение има опасност да се укрият и това, че са имали билети за връщане, не било гаранция, че ще се явят пред разследващите. Доказателство за възможността да се укрият от обвинението се извежда и от данни, че Банев е опитвал да окаже въздействие върху свидетел по делото, което се води срещу него от Софийската районна прокуратура - за закана за убийство. След прецизиране на обвиненията двамата ще бъдат привлечени към наказателна отговорност за пет отделни престъпления: - ръководене (Банев) и участие в престъпно сдружение; - длъжностно присвояване/източване на пари и вещи от четири предприятия - \"Полимери\" АД, \"Елма\" АД, \"Химически завод Панайот Волов\" АД и \"Топлофикация Казанлък\" АД. Общият размер на източените средства според разследващите е в общ размер на над 84 млн. лв.; - избягване установяване и плащане на данъчни задължения в размер на над 4 млн. лв. Дружествата, на които Баневи не са плащали данъци, са \"Полимери\" АД, \"Партнърс комерс\" ЕООД и \"Елма\" АД, посочват от прокуратурата; - за пране на пари в особено големи размери - над 1 млрд. лв.; - за държане на огнестрелни оръжия и боеприпаси.", "date": "2018.12.07", "title": "Баневи още от Ница предложили съдействие на прокуратурата"}
{"url": "https://www.dnevnik.bg/sport/2018/12/07/3358366_kiril_despodov_i_georgi_petkov_sa_globeni_za/", "text": "Нападателят на ЦСКА Кирил Десподов и вратарят на \"Славия\" Георги Петков са глобени с по 2000 лева. Двамата бяха изслушани от дисциплинарната комисия към БФС след  твърденията на играча на червените, че е чул Петков да вика \"Счупи му крака\" при влизането на Александър Александров . Самият Александров също беше изслушан. Никой от тримата футболисти не говори пред медиите. Председателят на дисциплинарната комисия Юрий Кучев заяви, че Десподов и Петков са нарушили \"основополагащи принципи и етиката и феърплея на футболната игра\". Това е и причината и двамата да бъдат глобени. \"Считаме, че не е редно да ги лишаваме от състезателни права, но поведението и на двамата излиза извън рамките на тези принципи. Всеки имаше своите твърдения, не бяха доказани изцяло твърденията на двете страни. Считам, че не е редно двама национали да уреждат отношенията си по този начин\", заяви Кучев. Той каза, че действително има отправени думи от вратаря, но \"истината е някъде по средата\". \"Факт е, че има закачка. Но считам, че това, което си казахме на дисциплинарната комисия, трябва да остане там, между тях двамата.\" Двамата са били призовани да изчистят отношенията си, но Кучев уточни, че дисциплинарната комисия не е \"помирителна комисия\". И добави, че забелязва значителни нарушения сред играчите от юношеския футбол, които смята, че се влияят от това, което правят професионалистите. Комисията наложи глоби за общо 30 000 лева. След  дербито на Пловдив  \"Локомотив\" и \"Ботев\" са глобени с по 5300 лева, а ЦСКА трябва да плати 9300 лева за инцидентите по време и след  мача с \"Лудогорец\" (1:1) . Червените получават и предупреждение за лишаване от домакинство. Най-тежката индивидуална глоба е за Фабиано Алвеш, който заради неприлични жестове в двубоя с \"Левски\" е глобен с 3000 лева.", "date": "2018.12.07", "title": "Кирил Десподов и Георги Петков са глобени за \"нарушаване на феърплея\""}
{"url": "https://www.dnevnik.bg/bulgaria/2018/12/07/3358240_beshe_pokazana_snimkata_s_koiato_vasil_levski_e_bil/", "text": "В столичната галерия \"Средец\" днес беше показана снимката, с която се предполага, че Васил Левски е бил издирван в Османската империя. На гърба й на турски език е описана външността на Левски. \"Със среден ръст, светлокестеняви мустаци, червендалесто лице и когато приказва, единият му зъб се показва малко навън, повдига малко устната си и очите му са големи и пъстри.\" Това описание на Васил Левски се намира на гърба на неизвестна досега негова фотография, която беше представена днес в галерия \"Средец\". Директорът на Националния музей \"Васил Левски\" в Карлово Дора Чаушева разказа подробности около откриването ѝ в държавния архив на Турция, където се намира и сега. Уредникът в музея в Карлово Виктор Комбов е успял да открие фотографията с помощта на свои колеги от Турция. Той попада и на няколко документа, които хвърлят светлина върху последните моменти от живота на Левски. Това са устав и писмо на Българския революционен централен комитет (БРЦК) и квитанции, издадени от Тетевенския революционен комитет. Документите са отпреди залавянето на Васил Левски и се отнасят към периода на следствения процес срещу заловените революционери. Предполага се, че фотографията е направена след общо събрание на БРЦК в Букурещ, което се провежда от 29 април до 5 май 1872 г. По думите на Чаушева почти същото описание на Левски, но с малко по-различен словоред, на 26 октомври 1872 г. дава членът на Тетевенския комитет даскал Иван Милов Фурнаджиев. \"Това е ново доказателство, свързано с биографията на Васил Левски\", каза уредникът на музея в Карлово. Останалите документи предстои да бъдат преведени.", "date": "2018.12.07", "title": "Беше показана снимката, с която Васил Левски е издирван в Османската империя"}
{"url": "https://www.dnevnik.bg/politika/2018/12/07/3358330_bsp_podkrepia_stanishev_za_lider_na_pes_no_ostavia/", "text": "Десетимата делегати на БСП на конгреса на Партията на европейските социалисти (ПЕС) ще подкрепят Сергей Станишев за нов мандат начело на партията. Според зам.-председателите на БСП Кирил Добрев и Деница Златева това е \"уникално постижение\" за България, което предизвикало радост и гордост, и Станишев имал подкрепата на цялата партия. Преизбирането на Станишев, който е президент на ПЕС от 2011 г., ще бъде днес в Лисабон. Той е единствен кандидат за поста и в момента е евродепутат от левицата. Делегацията на БСП трябваше да бъде водена от лидера Корнелия Нинова, но  ден преди конгреса тя обяви, че няма да пътува за Португалия . Един от мотивите й е, че предстои гласуването на резолюция, в която страните - членки на Европейския съюз, са призовани да ратифицират и прилагат Истанбулската конвенция, а БСП е против документа. На въпрос на \"Дневник\" дали отсъствието на Нинова има връзка с партийните слухове, че ръководството на БСП обмисля да предложи на Станишев друго, а не първото място в листата на партията с кандидати за евродепутати, Кирил Добрев обяви: \"Абсолютно никаква връзка няма. Всички решения кой ще води листата взема Националният съвет на БСП и нека да оставим на него да реши този тежък въпрос.\" Той оправда отсъствието на Нинова с тезата, че БСП не е лидерска партия. Сергей Станишев бе водач на листата на БСП с кандидати за евродепутати през 2014 г., но влезе втори в Европейския парламент (ЕП), след като бе изместен от Момчил Неков заради феномена 15/15. Според социалисти Корнелия Нинова е съветвана да заложи на непартиен кандидат за водач, като неофициално дори се коментират имената на бившия директор на ЮНЕСКО Ирина Бокова и на настоящия депутат от БСП Елена Йончева. В момента Йончева е със свален имунитет, тъй като е обвинена в изпиране на пари от КТБ. На избираемо място в листата за евродепутати се очаква да бъде зам.-председателят на БСП Деница Златева. Самата  Нинова отказва номинации за водаческото място .  Като член на ПЕС БСП няма участва в кампания в подкрепа на ратификацията на Истанбулската конвенция по време на предизборната кампания за европейските избори догодина. Българските социалисти са изпратили писмо на европейските си партньори още през юни, че имат резерви и няма да подкрепят никакви документи, в които се призовава за ратификация на конвенцията, обяви днес в Лисабон Деница Златева. Тя каза още, че по време на предизборната кампания тази тема няма да стои за БСП. \"В едно семейство, в което има 34 партии и организации, е съвсем нормално и разумно да има различия по някои от тезите. Важното е, че по основни теми като борбата с неравенствата, заетостта, младежка заетост и т.н. нямаме различия\", обяви още Златева. Според колегата й Добрев ПЕС трябва да прояви разбиране, че БСП е против ратификацията, която не се подкрепя и от Конституционния съд в България. Двамата обявиха, че има и други партии - членки на ПЕС, които имат резерви по някои от резолюциите, но не успяха да цитират по какви са те. \"Франс Тимерманс е кандидатът на ПЕС за бъдещ председател на ЕК. По някои теми като ратификацията на Истанбулската конвенция имаме различни мнения с него\", обяви още Златева.", "date": "2018.12.07", "title": "БСП подкрепя Станишев за лидер на ПЕС, но оставя нерешен \"тежкия\" въпрос за мястото му в евролистата"}
{"url": "https://www.dnevnik.bg/evropa/2018/12/07/3358403_video_kadri_s_grupovo_zadurjane_na_gimnazisti/", "text": "Кадри, показващи групово задържане на гимназисти от полицията в град Мант-Ла-Жоли край Париж, породиха полемика във Франция, съобщават френското радио \"Франс ентер\" и световните агенции.  Арестите  са били извършени вчера след инциденти по време на протести пред гимназията \"Сент Екзюпери\" в града. Арестувани са 151 младежи след възникнало напрежение, подпалване на боклуджийски контейнери и на коли пред училището. Кадрите, документиращи арестите на гимназистите, показват как те са принудени да държат ръцете си сключени зад гърба или зад тила, да коленичат или да седят на земята в градината на къща в градчето. Гимназистите са наблюдавани от маскирани полицаи. В даден момент във видеото се чува как полицай казва: \"Тук има клас, който се държи зле.\" Започнало е разследване за това кой е заснел кадрите, завъртели се в интернет. Френският вътрешен министър Кристоф Кастанер поясни, че някои от задържаните 151 гимназисти са били въоръжени. Той каза, че при арестите не е пострадал никой. Френският министър на образованието Жан-Мишел Бланке заяви, че е шокиран от кадрите, но призова хората да погледнат на цялостната картина, а не да гледат нещата само частично или от определен ъгъл. Според него трябва да се стане ясно и какво се е случило преди момента, запечатан на тези кадри. Според опозиционни фигури като Беноа Амон и Оливие Фор каквито и да са били деянията, заради които са задържани учениците, нищо не оправдава унижението, на което те са били подложени. От известно време гимназистите във Франция протестират срещу реформата в образованието, прокарвана от администрацията на Еманюел Макрон. Заради протестите редица гимназии прекратяват учебната дейност ежедневно. Вчера са били блокирани 80 учебни заведения, а в около 300 други са били регистрирани инциденти, свързани с протестите, поясни министърът на образованието. Над 700 души са били задържани. Днес заради протестното движение е нарушена работата в 700 учебни заведения, допълва \"Либерасион\". Близо 400 училища са напълно блокирани. За утре Франция се подготвя за пореден ден на протести на движението на \"жълтите жилетки\". В цялата страна ще са мобилизирани  89 хил. служители  от силите на реда с бронирана техника. Миналия уикенд бяха мобилизирани 65 хил. полицаи и жандармеристи. Тогава в протестите бяха ранени над 130 души, а над 400 души бяха арестувани, припомня \"Асошиейтед прес\". В Париж за сигурността ще се грижат утре 8 хил. членове на силите за сигурност. Определени са и 14 рискови зони, които ще бъдат прочистени от всякакви предмети, като например строителни материали или строителна техника, които протестиращите биха могли да използват като импровизирани оръжия срещу полицията. Утре заради планираните протести в Париж няма да работят редица музеи и туристически обекти като Айфеловата кула, Триумфалната арка, Лувърът, музеите \"Пти Пале\" и \"Гран Пале\", музеят \"Орсе\", Парижката опера и операта на Бастилията, парижките катакомби, кралският дворец и др. Ще останат затворени и градините \"Тюйлери\" край Лувъра, предаде \"Франс прес\". Отменени са и няколко мача от националния шампионат по футбол, както и фестивал на електронната музика. Затворени ще останат редица театри. Променена е и програмата на благотворителен телетон за събиране на средства за болните от редки заболявания. Сцената на телетона трябваше да бъде инсталирана в района на авеню \"Шан-з-Елизе\", но сега той ще се проведе от телевизионно студио. Благотворителен поход за събиране на средства за болните от редки болести, предвиден в Париж за утре, беше анулиран. Отменен беше и традиционният предколеден базар на домашни любимци, предвиден за този уикенд в Париж. Очакваше се на него да бъдат предложени за осиновяване 400 кучета и котки, предаде \"Франс прес\". По повод протестите правителственият говорител Бенжамен Гриво каза пред в. \"Паризиен\", че политизирани и радикални елементи се опитват да използват движението на \"жълтите жилетки\", за да свалят властта. /БТА", "date": "2018.12.07", "title": "Видео: Кадри с групово задържане на гимназисти предизвикаха полемика във Франция"}
{"url": "https://www.dnevnik.bg/sport/2018/12/07/3358413_el_maestro_e_nakazan_za_edin_mach_sled_burnite/", "text": "Треньорът на ЦСКА Нестор Ел Маестро е наказан за един мач. Той е глобен и с 1000 лева за поведението си в края на  двубоя с \"Лудогорец\" (1:1) . Ел Маестро е санкциониран за \"самоволно навлизане на терена\", се казва в информацията на дисциплинарната комисия към БФС. Той няма да може да води червените при гостуването на последния \"Верея\" в неделя. Помощникът му Томас Нойберт е глобен с 500 лева. В края на мача с \"Лудогорец\" Ел Маестро остана видимо изненадан от двете минути добавено време. Той правеше знаци с пръсти към четвъртия съдия Ивайло Стоянов, като искаше шест минути. В емоциите си треньорът на ЦСКА дори падна на колене, след което седна на пистата. Дисциплинарната комисия  глоби червените с общо 9300 лева за провиненията на феновете в мача с шампионите . Отделно е и санкцията на Кирил Десподов от 2000 лева след твърденията за виковете на вратаря на \"Славия\" Георги Петков. Общо наложените глоби са за 30 000 лева. След пловдивското дерби \"Локомотив\" и \"Ботев\" трябва да платят по 5300 лева.", "date": "2018.12.07", "title": "Ел Маестро е наказан за един мач след бурните последни секунди срещу \"Лудогорец\""}
{"url": "https://www.dnevnik.bg/sviat/2018/12/07/3358409_oon_otbeliazva_mrachno_godishninata_na_vseobshtata/", "text": "Всеобщата декларация за правата на човека, основополагащ текст на международното право, отбелязва 70-ата си годишнина, помрачена от възхода на националистическите идеи и нападките срещу многостранните институции. В понеделник Организацията на обединените нации (ООН) отбелязва годишнината от приемането на новаторския текст, но целите му се сблъскват с безпрецедентна съпротива. Върховният комисар на ООН за правата на човека Мишел Бачелет предупреди тази седмица, че международната система, \"оформила визията на  Всеобщата декларация , малко по малко се подкопава от правителства и политически лидери, които се посвещават все повече на тесни националистически цели\". Някои експерти обаче смятат, че международното движение за правата на човека, зародило се след Втората световна война, е изложено на заплаха, но годишнината може да даде повод на Всеобщата декларация за правата на човека (ВДПЧ) да препотвърди своят полезност. Вдъхновена от френската Декларация за правата на човека и гражданина от 1789 г. и от Декларацията за независимост на САЩ от 1776 г., ВДПЧ произлиза на първо място от травмата, причинена от Втората световна война и от извършения от нацистите геноцид над евреите. \"Всички хора се раждат  свободни и равни по достойнство и права \", се казва в член първи на декларацията, която изброява в 30 точки човешките, гражданските, икономическите, социалните и културните права, като ги обявява за \"неотменими\" и \"неделими\". Права на личността Разработена в атмосферата на първите дни на студената война, ВДПЧ беше приета на 10 декември 1948 г. в Париж от 58 страни, членки на Общото събрание на ООН по това време, с изключение на СССР, източноевропейските страни, Саудитска Арабия и Южна Африка, които се въздържаха. СССР и неговите сателити настояваха най-вече на \"реалните права\", социални и икономически, в противовес на \"буржоазните\" граждански и културни права, защитавани от западните демокрации. Западът от своя страна се противопоставяше на идеята да превърне декларацията в юридически задължителен документ, опасявайки се, че тя може да бъде използвана срещу него от колонизираните страни. Фактически едва през 1966 г. ООН приема два задължителни пакта, които заедно с ВДПЧ представляват Международната харта за правата на човека на ООН. Текстът от 1948 г. обаче остава, по думите на френския юрист Рене Касен, участвал в подготовката му, \"първият манифест, приет някога от организираното човечество\". Без да има задължителна сила, ВДПЧ вдъхновява всички международни договори от периода след Втората световна война и като цяло се признава за основа на  международното право, засягащо правата на човека . Международните конвенции срещу дискриминацията спрямо жените (1979 г.), срещу изтезанията (1984 г.), за правата на детето (1990 г.) и за създаването на Международния наказателен съд (1998 г.) произтичат пряко от ВДПЧ. Текстът имаше за цел да коригира отдавнашната идея, според която правата се дават на гражданите от държавите. Той отговаряше на аргумента на съдените в Нюрнберг нацисти, според който представителите на суверенна държава, действащи в името на това, което смятат за национален интерес, не могат да бъдат държани отговорни за новоприети \"престъпления срещу човечеството\". ВДПЧ има за цел да установи правата на всеки човек, независимо дали живее в демократична република, монархия или военна диктатура. \"Всеобщата декларация беше написана за конкретен момент, както сега, когато вкусът към национализма и популизма се появява отново дори в демократични страни\", обяснява пред АФП британската специалистка Франсеска Клуг. Въпреки че текстът имаше за цел да установи ценности, надхвърлящи националните граници, \"държавите бяха тези, от които зависеше\" прилагането му, подчертава Конър Гиърти, преподавател в Лондонското училище по икономика. Според него през втората половина на 20 век САЩ са играели ролята на двигател, но президентът Доналд Тръмп, който отправи нападки към многостранния подход и изтегли САЩ от Съвета за правата на човека на ООН, сложи край на този период. \"САЩ се отказаха от всякаква роля на  защитник на човешките права , дори основана на лицемерието\", казва той. Според него идването на Тръмп на власт е отбелязало кулминационна точка в движението назад, започнало с \"войната срещу тероризма\" след 11 септември 2001 година. \"Американците напуснаха сградата, отбелязва той. Правата на човека имат нужда от влиятелен международен защитник, в противен случай ще повехнат.\" Според него Европа е \"единственият надежден кандидат\" за наследник на Вашингтон. От своя страна Мишел Бачелет, бившият чилийски президент, станала през септември върховен комисар на ООН за правата на човека, не отдава толкова голямо значение на идеята, че ВДПЧ има нужда от подкрепата на свръхсила. Според нея текстът ще бъде винаги актуален, защото \"неговите разпоредби са толкова фундаментални, че могат да се приложат за всяка нова дилема\", включително за климатичните промени и изкуствения интелект. Всеобщата декларация за правата на човека \"издържа на изпитанията през изминалите години\", подчертава Бачелет. \"Тя е, както твърдо вярвам, също толкова актуална днес, колкото беше при приемането си преди 70 години.\" /БТА", "date": "2018.12.07", "title": "ООН отбелязва мрачно годишнината на Всеобщата декларация за правата на човека"}
{"url": "https://www.dnevnik.bg/tehnologii/2018/12/07/3358423_italiia_globi_feisbuk_s_10_mln_evro_za_prodavane_na/", "text": "Италианският регулатор за конкуренцията и пазара обяви днес, че е наложил глоба от 10 милиона евро на \"Фейсбук\" (Facebook) по обвинения, че компанията е  продала данни на свои потребители,  без да ги информира коректно, предаде \"Франс прес\". Социалната мрежа \"Фейсбук\"  е подвела потребителите да се регистрират на платформата си, без да ги информира незабавно и по адекватен начин на фазата на откриване на акаунт за това, че данните, които те са предоставили, ще се събират с търговски цели, се посочва в комюникето на италианския антитръстов регулатор. Той обвинява \"Фейсбук\", че не е пояснила финансовата цел, която остава прикрита на предоставянето на тези услуги на социалната мрежа, като е подчертала дебело само нейния безплатен характер, се допълва в комюникето на италианския регулатор. \"Фейсбук\" освен това е обвинена в \"агресивна практика\", защото, ако някои от потребителите й се опитват да ограничат споделянето на данните си, компанията дава да се разбере, че те рискуват ползваните от тях услуги значително да бъдат ограничени. Социалната мрежа бе замесена напоследък в редица скандали, сред които бе манипулирането на лични данни на 50 млн. нейни потребители, припомня АФП. /БТА", "date": "2018.12.07", "title": "Италия глоби \"Фейсбук\" с 10 млн. евро за продаване на данни и агресивни практики"}
{"url": "https://www.dnevnik.bg/sviat/2018/12/07/3358430_opek_shte_sukrati_dobiva_na_petrol_poveche_ot_iskanoto/", "text": "Петролният картел ОПЕК се съгласи на по-голямо съкращение на добива от страните производителки, отколкото искаше неформалният лидер Саудитска Арабия, предадоха \"Ройтерс\" и \"Блумбърг\". Решението ще е в сила поне шест месеца и ще бъде преразгледано през април. С тази мярка организацията на страните, произведащи петрол, иска да се справи със свиващите се цени, които спаднаха с 30% от октомври насам. След решението цените на петрола скочиха с 5% - фючърсите на \"Брент\" достигнаха цена от 63.5 долара (а после слезе до 63.2) за барел, 3.5 долара повече, отколкото в края на търговията вчера. Преди това липсата на консенсус за добива -  предизвикан отчасти от нечленуващата в ОПЕК Русия  - бе свалил цената на Брент и той бе спаднал под 60 долара за барел. Договорката е държавите от картела и другите десет, с които се събраха във Виена във формат ОПЕК+, да свият добива с 1.2 млн. барела дневно, но членуващите в ОПЕК страни да поемат две трети (0.8 млн. барела) от тази квота. Понижението ще е спрямо нивата от октомври, когато Саудитска Арабия, Русия и Обединените арабски емирства решиха да увеличат добива си заради иранските санкции. Форматът на срещата във Виена е известен като ОПЕК+ - супергрупа, която събира картела с още 10 страни, сред които неформалният лидер е Русия. Затова участниците ще очакват решението на Москва дали ще приеме голямо съкращение на добива си. Цялата супергрупа трябва да разгледа и одобри решението тази вечер. Въпреки Тръмп Това е над предлаганите досега от Саудитска Арабия 1 млн. барела дневно, но под обема, за който съобщаваха делегатина срещата, цитирани от световните издания (1.3 млн. барела). Експерти прогнозираха, че Рияд ще обмисля внимателно дали да се съгласи на сериозно свиване на добива, на каквото твърдо се противопоставя американският президент Доналд Тръмп, тъй като има нужда от подкрепата на Съединените щати на фона на международния натиск след убийството на журналиста Джамал Хашокжи. Консенсусът в ОПЕК бе достигнат, след като Иран, третият най-голям производител в картела, се отказа от настояването си да получи изключение и да не свива допълнително добива си. Аргументът на Техеран бе, че заради повторно въведените от САЩ санкции производството ѝ така или иначе е намаляло с поне 20 на сто (това бе и една от причините ОПЕК и други 10 държави да договорят увеличаване на добива през лятото, за да овладеят последиците от санкциите). \"Ройтерс\" отбелязва, че днешното решение ще е от полза на Иран, тъй като ще увеличи приходите му, вече засегнати от санкциите. Министърът на петрола на Обединените арабски емирства, Сухейл ал Мазруи, обаче каза, че ОПЕК \"никога няма да се занимава с геополитически въпроси.\" Според Тамер Гадбан, петролния министър на Ирак, новите квоти влизат в сила от януари. В очакване на Русия Според \"Блумбърг\", цитираащ участници в срещата, решението на картела (за което ще е необходима и подкрепата на Русия) е намек към Русия, че трябва да приеме да намали добива си с голяма част от 400 хил. барела дневно, които се падат на страните извън ОПЕК, участващи в срещата. Според руски издания такава мярка би била радикална за Москва, която не приемаше и предложението да отговаря за свиване от 300 хил. барела дневно. Русия е против значително съкращаване на добивите, под което се разбира обем от не повече от 150 хил. барела дневно, заяви източник на РИА \"Новости\". Друг събеседник, на агенция \"Ройтерс\", твърди, че Русия би склонила да съкрати дневния си добив с не повече от 200 хил. барела дневно. Агенция \"Блумбърг\" цитира източник от Кремъл, според когото правителството се притеснява, че по-високи цени на горивата ще засилят недоволството на руснаците от държавната политика. Руските власти пък  официално твърдят,  че заради метеорологичните условия и географското положение в Русия добивът трудно може да се съкрати в същата степен, в каквато при другите производители, намиращи се значително по-близо до екватора. Предстои среща на президента Владимир Путин с енергийния министър Александър Новак, който бе в петък в централата на ОПЕК във Виена.", "date": "2018.12.07", "title": "ОПЕК и Русия ще съкратят добива на петрол повече от очакваното"}
{"url": "https://www.dnevnik.bg/bulgaria/2018/12/07/3358206_sds_29_godini_sled_suzdavaneto_si_izvedohme_bulgariia/", "text": "Съюзът на демократичните сили постигна много - изведе България за кратко време от тоталитарна към демократична система, от централно планирано към пазарно стопанство, от откритите листове до границата към пътуване без визи, от цензура и репресии към свобода на словото!\" Това припомня в отворено поздравително писмо председателят на СДС Румен Христов по случай 29 години от създаването на съюза. На 7 декември 1989 г. група граждански организации, сред които Клуб за гласност и преустройство, Екогласност, Независимо дружество за правата на човека заедно с възстановени стари партии учредяват СДС с първи председател Желю Желев. Съюзът си постави за цел разграждане на тоталитарната система и установяване на демократичен конституционен ред и с тази програма сяда на организираната кръгла маса с правителството на Андрей Луканов. Лидер на СДС по-късно е Филип Димитров, който е и премиер от края на 1991 до ноември 1992. След загубата на изборите през 1994 Филип Димитров подава оставка и лидерският пост се заема от Иван Костов. С различна динамика в развитието СДС се удържа единен до загубата на изборите през 2001 г. от новосъздаденото движение НДСВ - на завърналия се Симеон Сакскобургготски. Така през 2004 г. Иван Ксотов се отделя заедно с група членове на СДС и основава ДСБ /Демократи за силна България/. Оттогава развитието на съюза търпи спадове и се разтърсва от междуособици. В днешното поздравително писмо председателят Румен Христов повдига духа на седесарите със синята мечта, която стимулираше симпатизантите и те пълнеха площадите. \"Ние имаме бъдеще, защото имаме идеи и опит. Затова, днес СДС поставя като своя нова и най-важна цел, българите да бъдат европейски граждани с европейски доходи. И ще продължаваме да търсим съмишленици, с които да работим заедно за осъществяването й\", се казва в поздравителното писмо. .....", "date": "2018.12.07", "title": "СДС 29 години след създаването: Изведохме България от тоталитарна към демократична система"}
{"url": "https://www.dnevnik.bg/sport/2018/12/07/3358424_iohanes_byo_specheli_purviia_sprint_v_biatlona_anev_e/", "text": "Йоханес Тингес Бьо даде заявка, че и през този сезон ще бъде основният конкурент на носителя на Световната купа в биатлона Мартен Фуркад. Норвежецът триумфира в първия старт в дисциплината спринт на 10 км в словенския зимен център Поклюка. Най-добре от българите се представи Красимир Анев. 31-годишният състезател беше безгрешен в стрелбата, но заради по-слабото си ски бягане остана 28-и с изоставане от 1:16,9 мин. Успехът е 23-и в кариерата на Бьо. 25-годишният състезател отново беше над всички в бягането, като с една грешка в двете си стрелби измина дистанцията за 23:46,3 мин. Челната тройка допълниха французинът Антонин Гигона и Александър Логинов от Русия. Двамата бяха безгрешни в стрелбата, но завършиха на 16,1 и 16,4 сек. зад победителя. С една наказателна обиколка Фуркад остана едва 23-и с изоставане от 1:12,2 мин. Носителят на Световната купа в последните седем години не успя да повтори представянето си от петък, когато  спечели индивидуалната надпревара в Поклюка .  Трима българи ще участват в преследването, след като Анев, Владимир Илиев и Антон Синапов завършиха в първите 60. С две грешки Илиев остана 33-и (+ 1:32 мин.), докато с един пропуск Синапов финишира 54-и (+ 1:54,8). Дебют в мъжкия отбор записа Кристиян Стоянов. Българинът, който завъртя една наказателна обиколка, финишира на 97-о място от 110 завършили състезатели. Стоянов изостана с 3:16,4 мин.", "date": "2018.12.07", "title": "Йоханес Бьо спечели първия спринт в биатлона, Анев е 28-и"}
{"url": "https://www.dnevnik.bg/evropa/2018/12/07/3358530_kandidatite_za_posta_na_merkel_otivat_na_balotaj/", "text": "Анегрет Крамп-Каренбауер е новият лидер на германските християндемократи и наследник на Ангела Меркел, която ги оглавяваше в продължение на десетилетия. Тя победи с 517 гласа на 482 съперника си Фридрих Мерц, Тъй като Меркел обяви, че няма да се кандидатира за канцлер, когато четвъртият й мандат приключи през 2021 г., победителят в надпреварата ще е и вероятният бъдещ кандидат за канцлер на ХДС. Малко преди това в емоционална реч  Меркел заяви : \"ХДС през 2018 г. не трябва да се обръща назад, а да гледа напред, с нови хора, но със същите ценности.\" Коя е АКК АКК, както често я наричат, съчетава социален консерватизъм с леви икономически възгледи и е близка съюзничка на Меркел. Но поемането на важна национална роля в Християндемократическия съюз (ХДС) е голяма крачка за скромната 56-годишна жена, която досега беше премиер на провинция Саарланд и обича да се облича като чистачка на годишния карнавал преди великите пости. В новата си роля тя ще организира партията, предизборните кампании и конгресите, ще подкрепя работата на партийната ръководителка Меркел и ще представлява възгледите на ХДС навън. Масово продаваният вестник \"Билд\" отдава привлекателността на Крамп-Каренбауер на това, че тя е \"много обикновен човек\", с когото обикновените германци могат да усетят близост. Крамп-Каренбауер обаче каза веднъж за себе си: \"Трудно мога да бъда сложена в рамки.\" Тя привлече вниманието и уважението на своите колеги консерватори миналата година, когато постигна решителна победа на провинциални избори, които Меркел определи като \"сензационни\". Нейният триумф отклони вниманието от Мартин Шулц, който тогава тъкмо беше избран за лидер на съперническите социалдемократи, и даде тласък на консервативния ХДС преди федералните избори. Тя стана първата жена - премиер на Саарланд, и доби известност през 2012 г., когато се отказа от трипартийна коалиция със Зелените и либералните свободни демократи  след едва пет месеца управление . Този рискован ход разтревожи някои консерватори, но се отплати, когато тя излезе като победител от последвалите предсрочни избори. По икономическите въпроси тя споделя възгледите на лявото крило на ХДС и е твърд застъпник на минималната заплата. Преди националните избори през 2013 г. тя предложи най-високата данъчна ставка да бъде вдигната на 53 процента, поради което Райнер Брюдерле от свободните демократи я нарече \"социалистка, преоблечена в черно (цвета на ХДС)\". По обществените въпроси обаче тя е консервативна - противопоставя се на рекламирането на абортите, а през 2015 г. предизвика противоречие, като каза, че разрешаването на еднополовите бракове може да отвори вратата за кръвосмешение и многоженство. Нейният консерватизъм се проявява в съвременни форми. Тя се е омъжила на 22 години, но съпругът ѝ - бивш минен инженер, стои вкъщи, за да гледа децата им, докато тя се съсредоточава върху кариерата си. \"Съпругът ми и аз имаме много прагматично споразумение от самото начало - който печели повече, работи на пълно работно време, каза веднъж тя. Затова си разменихме класическите роли.\" Бъдещето на партията До последно не се знаеше кой ще е победителят в днешната надпревара и за ключови се смятаха речите, които кандидатите изнесоха по време на конгреса. Мерц определи като \"просто непоносим\" факта, че крайнодясната партия \"Алтернатива за Германия\" е най-голямата опозиционна сила в страната, предаде ДПА, цитирана от БТА. \"(Това) застрашава не само възможността за съставяне на парламентарно мнозинство, но и самата стабилност на нашата страна\", каза той. \"Нуждаем се от промяна в стратегията по отношение на нашите съперници и в комуникацията ни с народа на нашата страна\", допълни Мерц. Крамп-Каренбауер изрази неодобрение към прякорите, с които хората я наричат. \"Наричат ме \"мини\", \"копие\", просто \"още от същото\", но мога да ви кажа, че аз съм тук в свое лично качество\", заяви тя. Петдесет и шест годишната Крамп-Каренбауер често е наричана мини-Меркел заради своя прагматизъм в политиката и центристки възгледи, както и заради репутацията й на верен човек на Ангела Меркел, отбелязва ДПА. Германският министър на здравеопазването Йенс Шпан заяви, че партията няма да оцелее, ако не привлече по-млади членове. \"Имаме повече членове на възраст над 75, отколкото под 40 години\", каза той.", "date": "2018.12.07", "title": "Анегрет Крамп-Каренбауер е \"новата Меркел\" на християндемократите (обновена)"}
{"url": "https://www.dnevnik.bg/sviat/2018/12/07/3358387_trump_izbra_nov_pravosuden_ministur_i_poslanik_v_oon/", "text": "Президентът на САЩ Доналд Тръмп съобщи, че ще номинира Уилям Бар за министър на правосъдието и главен прокурор, а говорителката на Държавния департамент Хедър Науърт - за постоянен представител на страната в ООН, предадоха световните агенции. Бар е уважаван юрист и републиканец, който вече беше министър на правосъдието и главен прокурор при президента Джордж Буш-старши (1989-1993 г.). \"Още от началото аз го поставих начело на списъка си\", каза Тръмп.  Бар ще замени на поста  Джеф Сешънс , който бе отстранен миналия месец. Уволнението на Сешънс породи опасения, че Тръмп иска да поеме контрола върху разследването на специалния прокурор Робърт Мюлър за евентуален таен сговор между предизборния му щаб и Русия, Науърт е бивш кореспондент и водещ на \"Фокс нюз\". Тя работи във външното министерство на САЩ от април 2017 г., а по-рано тази година стана действащ зам.-секретар по публичната дипломация. Тя ще наследи  Ники Хейли,  която подаде оставката си през октомври и ще напусне поста до края на годината. Науърт ще се изправи пред поредица предизвикателства, ако Сенатът одобри номинацията ѝ. Тя ще трябва да ръководи усилията на САЩ за сдържане на Иран в Близкия изток и да гарантира, че ООН ще поддържа санкциите срещу Северна Корея, докато Вашингтон преговаря с Пхенян. Тръмп неведнъж е критикувал световната организация, през септември изтегли САЩ от органа ѝ за правата на човека заради предразсъдъците му срещу Израел и предложи да ореже сумите, които Америка внася.", "date": "2018.12.07", "title": "Тръмп избра нови правосъден министър и посланик в ООН"}
{"url": "https://www.dnevnik.bg/biznes/2018/12/07/3358494_obshto_113_obshtini_shte_poluchat_pari_ot_es_za/", "text": "Сто и тринадесет български общини, ще получат ваучери от Европейската комисия за безплатен интернет на обществени места по инициативата WiFi4EU. Общо 215 представители на местните власти успешно подадоха кандидатурите си в обявения през ноември конкурс, съобщи Министерството на транспорта. Класираните победители от България са успели да кандидатстват в първите 10 секунди от отварянето на конкурса и са се преборили с конкуренцията на останалите почти 20 хил. кандидати. Основният принцип за избор на победителите \"пръв кандидатствал – пръв спечелил\".  Българските общини ще получат финансиране в размер на 1 695 000 евро, което представлява приблизително 4.04% от общия бюджет на конкурса. Европейската комисия е подготвила и списък с резервни общини, които ще получат ваучер, в случай на оттегляне на някоя община. До края на годината се очаква победителите да подпишат споразумение с Комисията за получаване на ваучери. До 18 месеца след това, местните власти трябва да изберат инсталационна компания, която да изгради избраните точки за достъп до високоскоростен интернет.  Министерството на транспорта е уведомило всички победители в конкурса и обещава да им съдейства при необходимост.", "date": "2018.12.07", "title": "Общо 113 общини ще получат пари от ЕС за безплатен интернет"}
{"url": "https://www.dnevnik.bg/sviat/2018/12/07/3358246_kuba_smekchi_revoljuciiata_v_kulturata/", "text": "Куба смекчава действието на силно критикуван нов закон, който би дал на държавни инспектори правото да закриват всяка изложба или представление, ако преценят, че нарушават социалистическите революционни ценности на страната, каза кубинският заместник-министър на културата в интервю за \"Асошиейтед прес\". Новият закон, известен като Указ 349, обнародван през юли, позволяваше на \"надзираващи инспектори\" да извършват оценки на културни прояви, вариращи от художествени изложби до концерти, и веднага да закриват всяко представление и дори да отнемат лицензите на всеки ресторант или бар, където се провеждат нежелателни прояви. След протести на много творци заместник-министърът на културата Фернандо Рохас каза пред \"Асошиейтед прес\" във вторник, че когато прилагането на закона започне, инспекторите ще могат да закриват изложби и представления по свое усмотрение само в крайни случаи като публично неприличие, расистко или сексистко съдържание. Той заяви, че инспекторите ще реагират само на оплаквания по културни въпроси и ще отнасят спорните случаи до висшестоящи служители в министерството на културата. Освен това те няма да могат да проверяват всяко студио или дом, които не са отворени за публиката. Много от най-знаменитите кубински творци се оплакаха от цензурата на срещи при закрити врата с високопоставени правителствени служители. Малка група независими творци предприеха също серия от улични протести, които бързо бяха разпръснати от полицията. Световният успех на кубинските музиканти и художници се счита за едно от висшите постижения на революцията в страната, но създаде напрежение между свободата на изразяване и господстващите възгледи на правителството за това какво е политически коректно и допустимо. Освен това много кубинци все повече се безпокоят, че младите хора предпочитат популярните чуждестранните филми и телевизии и вулгарните текстове на реге песните вместо традиционните произведения на творците, обучени в кубинската система на елитни школи по изкуствата. Законът официално влиза в сила днес, но инспекторите няма да започнат да го прилагат, докато не бъде окончателно приета серия от подробни регламентации през идните седмици, каза Рохас. Рохас отбеляза, че правителството не е успяло по подходящ начин да обясни мотивите и целите на новия закон, който е замислен да отговори на недоволството на обществеността, както и на творците и интелектуалците, от злоупотребата с патриотични символи и вулгарността в поп културата. \"Нямаше предварително разяснение на закона и това е една от причините за споровете, които породи\", каза той пред Асошиейтед прес. Рохас каза, че е инициирал най-малко 30 срещи със стотици творци след обнародването на закона. Подробната наредба, която ще бъде обнародвана в най-скоро време, постановява ясно, че \"творческата дейност не е мишената\", каза той. \"Ще прилагаме указа в много ясни ситуации\", каза Рохас. Остана неясно дали обяснението на Рохас ще удовлетвори творците като Марко Антонио Кастийо, основател и член на \"Лос Карпинтерос\" (\"Дърводелците\"), тандем от скулптори, които бяха една от най-прочутите арт групи в страната, преди да се разделят тази година. \"Дали искам да съм в интелектуална среда с тези нови правила? Дали искам децата ми да живеят с тези правила\", запита Кастийо преди изказването на Рохас. \"Отговорът е не. Трябва да се опитаме да ги променим\", добави той. Той каза, че подкрепя усилията да се контролират вулгарността, прекомерният шум на концертите до късно през нощта и укриването на данъци от творци, но подозира, че законът е опит да се контролира свободата на изразяване. \"Не може да се каже, че този закон не цели да се контролира творческото съдържание\", каза Кастийо. Мичел Матос, който беше сред участниците в уличните протести против закона, нарече указа фашистки, като добави: \"Той е пълен с уловки, насочени към културен и идеологически контрол, и това е неприемливо за нас.\" Рохас каза, че приема добронамерената критика на кубинската творческа общност, но протестите като този на Матос са част от по-широка, подкрепяна отвън схема за дестабилизиране на страната и накърняване на образа на културните й институции. \"За тях указ 349 е претекст за заемане на по-агресивна позиция спрямо институционалния ред в Куба\", каза той. Сандор Перес, 35-годишен рапър и член на групата на Матос, казва, че тя не е получавала никаква чуждестранна помощ за дейността си. /БТА", "date": "2018.12.07", "title": "Куба смекчи \"революцията\" в културата"}
{"url": "https://www.dnevnik.bg/sport/2018/12/07/3358259_teves_smiata_za_sramno_finalut_za_kopa_libertadores_da/", "text": "Звездата на \"Бока хуниорс\" Карлос Тевес смята, че е срамно  вторият мач от финала за Копа Либертадорес да се играе в Мадрид . Неговият отбор ще се изправи срещу \"Ривър плейт\" на \"Сантяго Бернабеу\" в неделя в спор за най-значимото отличие в Южна Америка. Мачът трябваше да е на \"Монументал\" в Буенос Айрес, но  заради атака срещу автобуса на \"Бока\" беше отложен и преместен . \"Ще е малко странно да играем тук, но е важно за нас да се съсредоточим върху това, което ни очаква в Мадрид\", каза аржентинският нападател. \"Смятам, че е срамно за хората, не толкова за футболистите. Отнеха ни мечтата да играем на терена на \"Ривър\", добави Тевес. Първата среща завърши 2:2, като в реванша \"Ривър плейт\" ще се води домакин. Във финала в Копа Америка обаче правилото за гол на чужд терен не важи, така че при равенство - независимо с какъв резултат, ще има продължения.", "date": "2018.12.07", "title": "Тевес смята за срамно финалът за Копа Либертадорес да е в Мадрид"}
{"url": "https://www.dnevnik.bg/bulgaria/2018/12/07/3358531_efektut_na_nedoverieto_ili_zashto_varnenska_sgrada/", "text": "Планирано за утре разрушаване на сгради от началото на миналия век в централната част на Варна отново наводни социалните мрежи с коментари за изчезващото архитектурно наследство на града. Става дума за три постройки в имот, който се намира на бул. \"Сливница\" 50. Проверка на \"Дневник\" обаче показа, че сградите не са сред паметниците на културата и архитектурата във Варна и никога не са фигурирали в регистрите им. Публикациите във Фейсбук за предстоящото събаряне на сградата бяха споделени близо 400 пъти и събраха десетки коментари. Независимо от информацията в някои от тях, че сградите не са паметници на културата, гневните реакции продължиха и днес. До началото на 90-те години на миналия век най-голямата - едноетажна, сграда и прилежащите й постройки бяха държавна собственост, използвана за нуждите на детска градина. След реституирането им те бяха отдадени под наем и превърнати в ресторант, който няколко пъти през последните години сменя наемателите и имената си. \"Сградата каза в отговор на въпроси на \"Дневник\" главният архитект на Варна Биктор Бузев. В общинската администрация няма никаква информация за намеренията на собствениците й, тъй като до момента те не са внесли нито искане за изработване на Подробен устройствен план, нито за одобрение на инвестиционен проект. Единственият документ, внесен при нас във връзка с този обект, е т.нар. План за безопасност и здраве, който е задължителен при предстоящо разрушаване на сгради\", обясни Бузев. Според него идва от декорацията по фасадата й. Тя обаче е била поставена през 90-те години от първите й наематели, които са я превърнали в луксозен ресторант след реституцията. \"По това време – в началото на 90-те години, се появиха гипсови елементи за декорация на сгради. Точно такъв тип украса е използвана и в случая с къщата на бул. \"Сливница\" №50\", каза още Виктор Бузев. Проверка на \"Дневник\" в Имотния регистър показа, че до средата на август т.г. имотът с площ 726 кв.м на бул. \"Сливница\" №50 заедно с три постройки в него е бил собственост на родената през 1983 г. Марина Петрова. Преди това той е прехвърлян и унаследяван като семейна собственост няколко пъти. На 17 август т.г. всички имоти са били управлявано от Красимир Димов и Кеворк Крикорян. То има широк предмет на дейност от търговия с препарати за растителна защита, посадъчен материал и селскостопанска продукция до сделки с недвижими имоти и търговско представителство. Крикорян е и сред най-активните членове и спомоществователи на арменската общност във Варна. Димов и Крикорян имат съдружие в няколко дружества и участват заедно в управлението на редица компании и сдружения. Пряко със строителна дейност и продажба на недвижими имоти се занимават две от тях - \"Инсайд билд\" и \"Агрикс билд\". Гражданската активност, предизвикана от предстоящото събаряне на сградите на бул. \"Сливница\" №50, е поредният пример за ефекта на липсващото доверие в институциите. По време на трите мандата на бившия варненски кмет Кирил Йорданов след 1999 г., но и през последните няколко години, сгради с безспорна историческа и архитектурна стойност бяха разрушени от страна на местната администрация. Само на няколко десетки метра от постройките, които най-вероятно ще бъдат разрушени утре, до 2010 г. се намираше къща, построена през 1921 г. от основателя на Съюза на архитектите в България Антон Франгя. До 1982 г. тя е имала статут на паметник на културата. Заради улични реконструкции в района обаче е била извадена от списъка на Националния институт по опазване на недвижимите паметници на културата. През 2006 г. ведомството съгласува градоустройствен проект за нова сграда на мястото на къщата, проектирана от Франгя. Четири години по-късно тя беше съборена.", "date": "2018.12.07", "title": "Варненска сграда, \"маскирана\" като културна ценност, загря до червено \"Фейсбук\""}
{"url": "https://www.dnevnik.bg/razvlechenie/2018/12/07/3358490_kendrik_lamar_i_dreik_vodiat_na_nominaciite_za_grami/", "text": "Кендрик Ламар получи 8 номинации за \"Грами\", а Кендрик Ламар - 7, съобщи \"Би Би Си\". Номинациите на Ламар, който не присъства на церемонията по награждаване миналата година, са за работата му по саундтрака на филма \"Черната пантера\". Ламар е първият рапър, който получи \"Пулицър\" за музика. Канадският рапър Дрейк е номиниран за песента си God's Plan, както и за албум на годината за Scorpion. В тази категория ще се борят още Пост Малоун, Карди Би, R&B певицата Джанел Монае, Бранди Карлайл, кънтри звездата Кейси Мъсгрейвс, H.E.R., както и саундтракът на \"Черната пантера\", продуциран от Ламар.  Фолк изпълнителят Бранди Карлайл е с 6 номинации, а Лейди Гага, Карди Би и Childish Gambino останаха с по 5 номинации. Лейди Гага е номинирана предимно за песента си Shallow с Брадли Купър от филма \"Роди се звезда\", която  получи номинация за \"Златен глобус\" в четвъртък .  Арктик Мънкис, Джон Хопкинс, Сийл и Марк Ронсън също получиха по една номинация. Ариана Гранде получи две номинации - една за най-добър поп вокален албум (за Sweetener) и една за най-добро поп солово изпълнение (God is a Woman). Едно от разочарованията на тазгодишните номинации е Тейлър Суифт, която получи само една номинация за албума си Reputation.  Тази година четири от категориите бяха разширени, за да се даде повече шанс на чернокожи и азиатски изпълнители, както и на изпълнители от етнически малцинства. Церемонията по награждаването ще се състои на 10 февруари, 2019г. в Лос Анджелис. ", "date": "2018.12.07", "title": "Кендрик Ламар и Дрейк водят на номинациите за \"Грами\""}
{"url": "https://www.dnevnik.bg/bulgaria/2018/12/07/3358543_ekspert_po_iadrena_sigurnost_petkova_vodi_stranata_kum/", "text": "Министърът на енергетиката Теменужка Петкова води страната към ядрено тресавище. Това заяви на пресконференция на \"Демократична България\" ядреният експерт Георги Касчиев, който в миналото оглавяваше Агенцията за ядрено регулиране. По думите му от 2014 г. ядрените отпадъци от АЕЦ \"Козлодуй\" не се извозват в Русия, както изисква нормативната уредба и националната стратегия за управление на ядрени отпадъци. От 802 тона през 2014 г. досега количествата ядрени отпадъци, складирани на площадката на АЕЦ \"Козлодуй\", са нараснали на 912 тона. Касчиев цитира данните от финансовите доклади на централата, от които се вижда, че не е извършван превоз на ядрено гориво от 2014 г. досега с изключение на 2017 г., когато задължението е изпълнено наполовина. Експертът цитира интервюта на Петкова в медиите в последния месец, в които на няколко пъти тя отрича това да е вярно, уверява, че България изнася горивото по договор с Русия, но уточнява, че изнесените количества са държавна тайна. По думите на Касчиев обаче в момента в България са складирани десет тона плутоний, един тон стронции 90, 1.5 тона цезий. \"Демократична България\" е сезирала самата Петкова, премиера, прокуратурата и президентството за неизпълнението на стратегията, но досега не е получила отговор. \"Г-жа Петкова със своите действия води страната към ядрено тресавище. Това създава вече ясна заплаха за националната ни сигурност,\" заяви Касчиев. т", "date": "2018.12.07", "title": "Експерт по ядрена сигурност: Петкова води страната към ядрено тресавище"}
{"url": "https://www.dnevnik.bg/politika/2018/12/07/3358465_nikolai_barekov_obiavi_nov_politicheski_proekt_koito/", "text": "Има опасност \"България да бъде подмината от консервативната вълна, която залива цяла Европа и Америка\", а \"българите са отдадени на консерватизма по рождение и закърмени от майките и бабите с него\". За целта България се нуждае от идеологически субект, който да го олицетворява, като с тази задача се е заел евродепутатът Николай Бареков, който обяви началото на политическия си проект.  Политическите си намерения той обяви на конференция на групата на Европейските консерватори и реформисти (ЕКР), организирана от Групата на ЕКР, се разбира от съобщението на партията му \"Презареди България\", изпратено до медиите. Новият проект ще се казва \"Обединени консерватори\" и в него са поканени всички \"желаещи да градят едно ново начало на България и на българския консерватизъм\". В текста се уточнява и че от настоящата коалиция \"Обединени патриоти\" добре дошла в новата формация е единствено партия \"Атака\". В края на ноември  Бареков и лидерът на \"Атака\" Волен Сидеров обявиха , че имат идея за създаване на голям Консервативен алианс в България за предстоящите европейски избори. Фундамент на \"Обединени консерватори\" ще са \"понятията свобода, солидарност, справедливост\". Бареков ще търси съмишленици сред \"свободните, образованите, добре заплатените, творческите професии като компютърни специалисти, инженери, лекари, творци, интелектуалци, журналисти, учители\" и други недоволни от статуквото. Според него \"консервативното\" в България е било \"оцапано\" от \"два субекта, нямащи нищо общо с консерватизма - либералната ГЕРБ (ЕНП) и сбирщайна \"Обединени патреоти\". В него се цитира и \"сентенция\", на която Бареков е посочен като автор - \"Обединеният патрЕотизъм умря, да живее обединеният консерватизъм\". Партиите ГЕРБ, БСП, ДПС са и \"посткомунистическите мастодонти на глинени крака\", които са създали \"статуквото\", което евродепутатът е нарекъл \"Дълбоката държава\" - \"непотизъм от шуробаджанашки тип и огромна и всевластна бюрокрация\". На конференцията евродепутатът, за който в съобщението се изтъква, че е член на бюрото на Европейските консерватори и реформисти, както и на ръководството на \"Алианса на консерваторите и реформистите в Европа\", е споделил и мнението си за френският президент Еманюел Маркон - \"последния неолиберал и олигархист в Европа - мразеният от цяла Франция президент Макрон.\" ", "date": "2018.12.07", "title": "Николай Бареков обяви нов политически проект, който ще е лице на консерватизма"}
{"url": "https://www.dnevnik.bg/sport/2018/12/07/3358548_mitrev_shte_propusne_dvata_macha_na_levski_do_kraia_na/", "text": "Вратарят на \"Левски\" Божидар Митрев няма да може да играе в оставащите мачове до края на календарната година. Стражът е получил травма, съобщава \"Дарик\". Това означава, че той отпада от състава за домакинството срещу \"Етър\" в събота и за гостуването на \"Берое\" след седмица. Вариантите пред треньора Славиша Стоянович са Мартин Полачек и Николай Михайлов. Очаква се срещу \"Етър\" да пази словакът. Михайлов не е играл от няколко месеца, като  подписа с \"Левски\" преди десет дни . Наскоро той каза, че  се нуждае от малко време, за да бъде готов за игра . \"Левски\" изпитва проблеми на поста заради колебливи представяния на Митрев и Полачек дотук през сезона. В последния кръг  сините изпуснаха победата срещу \"Септември\" , като Мирослав Будинов вкара забележителен гол за 2:2 в последните секунди на добавеното време. Отборът е трети с 38 точки, като изостава със седем от \"Лудогорец\" и с една от ЦСКА.", "date": "2018.12.07", "title": "Митрев ще пропусне двата мача на \"Левски\" до края на годината"}
{"url": "https://www.dnevnik.bg/politika/2018/12/07/3358616_s_pari_ot_es_upravliavashtite_si_kupuvat_medien/", "text": "Президентът Румен Радев обвини директно правителството, че си плаща за медиен комфорт. В интервю за БНТ той заяви, че проблемът в медийната среда ставал все по-голям, а това си проличало по последния мониторингов доклад на Европейската комисия, където за първи път беше засегната тази тема. В доклада беше отбелязано  значителното влошаване през последните години на медийната среда в България, което рискува да ограничи достъпа на обществото до информация и може да има отрицателно въздействие върху независимостта на правораздавателната система чрез атаки в някои медии срещу конкретни съдии. \"Не президентът, а правителството финансира медиите и разпределя обществените поръчки. Имаме комуникационни бюджети и пари от Европейския съюз, с които управляващите си купуват собствения медиен комфорт, а нямаме ясни критерии за държавната реклама в медиите. Можем да съдим по заглавията и темите на репортажите\", каза Радев. Трупано с десетилетия недоверие към България Президентът каза още, че \"Русия дава знаци за трупано с десетилетия недоверие към България\". Повод за коментара му стана проектът \"Турски поток\".  Очаква се той да мине през България,  но това според Радев е закъсняло решение по въпроса за диверсификацията на газовите доставки. \"Русия претърпя финансови загуби заради отказа ни за \"Южен поток\". Сега, години по-късно, се надяваме на \"Турски поток\". Според мен трябва да има пряка тръба между Русия и България, което ще е в полза и на ЕС\", добави Радев. Според него \"непременно трябва да завършим интерконекторите\", за да си осигурим опции за доставки на газ. \"Да не се заблуждаваме обаче, че можем да станем енергиен център с тях\", уточни той. \"АЕЦ \"Белене\" е важен проект,  защото ще ни даде енергийна сигурност при неизвестните около нашите ТЕЦ-ове\", допълни той. \"Визия за България\" на БСП - визия за бъдещето Държавният глава добави, че правителството не изпълнява собствената си управленска програма, като дори я определи като \"боксуваща\". Именно заради това се съгласил да се срещне с лидера на БСП Корнелия Нинова,  за да се запознае с предложената от политическата сила \"Визия за България\". \"Не искам да обсъждам боксуващи програми, а визия за бъдещото. Визията на БСП е едно от тези неща. Искам визия за справяне с корупцията и спада на чуждестранните инвестиции. \"Визия за България\" е усилие в тази посока\", заяви Радев. По думите му, ако друга партия изкара своя визия, може да разчита на среща с него, защото \"трябва да се гради стратегическа алтернатива\".", "date": "2018.12.07", "title": "С пари от ЕС управляващите си купуват медиен комфорт, заяви Румен Радев"}
{"url": "https://www.dnevnik.bg/sviat/2018/12/07/3358604_rusiia_obeshta_da_namali_dobiva_na_petrol_s_2/", "text": "Русия обеща в рамките на няколко месеца да намали добива на петрол с 2% спрямо нивата от октомври 2018 г. (около 11.36 млн. барела на ден). Това се равнява на около 228 000 барела по-малко всеки ден, съобщи министърът на енергетиката Александър Новак. На пресконференция той обясни, че това е сделката между ОПЕК и група държави извън петролния картел. Целта е групата, станала известна като ОПЕК+, да съкрати общо 1.2 млн. барела дневно, за да поддържа по-високи цени. Тамер ал Гадбан, министър на петрола на Ирак, каза, че всяка от страните от ОПЕК ще намали добива с около 2.8%. На страните извън организацията се падат 800 000 барела, а Русия на практика се ангажира \"с максимални темпове спрямо технологичните възможности\" да поеме над половината от останалото количество. Сделката ще действа половин година и през април ще бъде прегледана от участниците. Извън квотите остават Иран, Венецуела и Либия. Няма график за реализиране на договореното, като Новак обясни във Виена, че \"у нас зимата винаги е особен климатичен период и затова ни е по-сложно да съкращаваме добивите\". По-рано агенциите \"Ройтерс\" и \"Блумбърг\" съобщаваха, че Москва е готова на не повече от 150 000 барела на ден по-малко, докато от ОПЕК настоявали на 250-300 хиляди барела. Преговорите продължиха в централата на организацията повече от 4 часа днед. Новак заяви след това, че причината е по-сложната - спрямо 2016 г. - ситуация на пазара и нуждата да се оценят прогнозите, тъй като за две години са се увеличили неяснотите.", "date": "2018.12.07", "title": "Русия обеща да намали добива на петрол с 2%"}
{"url": "https://www.dnevnik.bg/sport/2018/12/07/3357926_ludogorec_suzria_propaganda_v_stil_gyobels/", "text": "Изпълнителният директор на \"Лудогорец\" Ангел Петричев заяви, че срещу клуба от Разград се води яростна пропаганда. Според него основният конкурент в лицето на ЦСКА опитва да измести фокуса от собствените си проблеми, като хвърля обвинения срещу шампионите, че си купуват първенството. В четвъртък двата отбора  завършиха 1:1 на стадион \"Българска армия\"  в здрав и нервен мач. Равенството остави \"Лудогорец\" с шест точки аванс на върха в Първа лига след 18 кръга. \"Класата си пролича и този мач в много аспекти на футбола. Безпристрастният фен, който гледа мачовете за удоволствие, при всички случаи е останал с впечатлението, че \"Лудогорец\" е по-класният отбор - въпреки напрежението, въпреки обстановката, която се създаде\", каза Петричев. \"Обикновено преди мачове на \"Армията\" се създава напрежение с цел да ни повлияе по някакъв начин, но виждате, че през годините нашите момчета не се огъват. Аз съм горд с тях. Този мач беше наш, трябваше да го спечелим\", допълни той. \"В последното време виждате една изключително яростна пропаганда, която е малко в стил \"Гьобелс\". Да се търси врагът, за да се отклони вниманието от други проблеми. За съжаление в България много добре умеем да търсим проблемите там, където не са\", каза още изпълнителният директор на \"Лудогорец\". Според него е невъзможно да спечелиш титлата в българското първенство, ако не си най-добрият отбор. \"Форматът на шампионата е такъв, че най-силният отбор става шампиони. Просто няма как, каквито и средства да се използват, да стане някой шампион, без да има спортно-технически умения\". \"Ние нашите проблеми си ги имаме и си ги знаем много добре. Не сме щрауси, които са си заровили главите в пясъка.  Предприехме структурни промени , привлякохме опитни специалисти, които да ни помогнат да продължим да се развиваме. При нас желанието е да не се занимаваме със скандали, а да се развиваме във всички посоки. Допускали сме много грешки през годините, но никога не сме търсили причината извън пределите на \"Лудогорец\". В главите ни никога не минава мисъл за пропаганда\", завърши Петричев.", "date": "2018.12.07", "title": "\"Лудогорец\" съзря пропаганда в стил \"Гьобелс\""}
{"url": "https://www.dnevnik.bg/ot_vas/novini_ot_vas/2018/12/07/3356638_srubskata_patriarshiia/", "text": "Сградата на сръбската патриаршия е разположена в самия  център на Белград. Сръбската църква започва да съществува от  1219г., когато св. Сава (1176-1235) става нейн пръв архиепископ. Първа резиденция е манастира \"Жича\", близо до Кралево. През 1253г. архипископската резиденция се премества в Печ (днес Косово).", "date": "2018.12.07", "title": "Сръбската патриаршия"}
