{"url": "https://www.dnevnik.bg/sport/2018/06/19/3202693_federer_potegli_uvereno_kum_deseta_titla_v_hale_zverev/", "text": "Световният №1 Роджър Федерер  премина с лекота през първия кръг на тенис турнира на тревни кортове в Хале. Деветкратният шампион в надпреварата имаше нужда от 71 минути, за да отстрани словенеца Аляж Бедене - 6:3, 6:4. Федерер не даде нито една точка за пробив на 72-ия в световната ранглиста и загуби само осем точки при свой сервис. 36-годишният швейцарец имаше седем възможности за пробив и реализира две от тях, за да стигне до втората си победа от два мача с Бедене. Федерер, който  в неделя спечели турнира в Щутгарт , записа 17-а поредна победа на тревни кортове. Носителят на 20 титли от Големия шлем не е губил мач на тази настилка от неочакваното поражение срещу Томи Хаас в първия кръг в Щутгарт през 2017 г. Във втория кръг в Хале Федерер ще играе с французина Беона Пер, който спечели оспорван двубой с американеца Стив Джонсън - 7:5, 7:6 (5). Изненадващо още в първия кръг на турнира отпадна поставеният под №2 Александър Зверев. 21-годишният германец, който игра финал в Хале през 2016 и 2017 г., загуби с 1:6, 4:6 от хърватина Борна Чорич. Още двама поставени напуснаха надпреварата след първия си мач - французите Лука Пуи и Ришар Гаске. Пуи загуби с 2:6, 6:7 (3) от гръцкия тийнейджър Стефанос Циципас. Гаске отстъпи с 2:6, 2:6 срещу шампиона от 2016 г. Флориан Майер. Напред от поставените освен Федерер продължават още №3 Доминик Тийм (7:6, 6:2 срещу Михаил Южни), №4 Роберто Баутиста Агут (6:4, 6:1 срещу Ян-Ленард Щруф), №6 Филип Колшрайбер (4:6, 6:3, 2:1 и отказване срещу Мартон Фучович) и №7 Кей Нишикори (6:3, 7:6 срещу Матиас Бахингер).", "date": "2018.06.19", "title": "Федерер потегли уверено към десета титла в Хале, Зверев отпадна"}
{"url": "https://www.dnevnik.bg/evropa/2018/06/19/3202438_ima_ideia_no_ne_i_predlojenie_za_lager_za_migranti/", "text": "Еврокомисарят по миграцията Димитрис Аврамопулос заяви днес на пресконференция, че има идея, но няма предложение, за обособяването на лагер за мигранти в Европа. Той направи този коментар след среща с вътрешните министри на страните от Западните Балкани, България и Австрия като настоящ и бъдещ председател на Съвета на ЕС. Еврокомисарят съобщи, че участниците в срещата са обсъдили въпроса с миграцията и сигурността по границите. По неговите думи срещата не е била свикана заради извънредни обстоятелства. Попитан дали на срещата е било обсъждано обособяването на миграционен лагер в Албания, той отрече. Аврамопулос попита журналистите дали са чували някоя европейска държава да е изразила готовност да разгърне подобен лагер, където чужденците, търсещи закрила, да бъдат подслонявани в очакване на оценка по внесените молби да бъдат допуснати в ЕС. Инициатива за лагер в Албания или в която и да е друга страна не сме обсъждали днес. Ако този въпрос възникне някога, ще го обсъдим, поясни Аврамопулос. Изказването му идва, след като миналата седмица австрийският канцлер Себастиан Курц каза, че наред с още няколко държави от ЕС  Австрия планира  изграждането на центрове за настаняване на мигранти извън границите на общността с цел да им се осигуряват \"подслон и защита, но не и по-добър живот\". Канцлерът консерватор, управляващ с крайната десница, не уточни за кого са предназначени тези центрове, но датският му колега Ларс Льоке Расмусен  съобщи миналата седмица , че преговаря с някои страни, включително Австрия, за създаването на \"общи центрове\" за мигранти, които не могат да претендират за убежище в ЕС или са получили отказ. Аврамопулос коментира, че Германия е излъчила много силно послание какво се има предвид със съпричастието по въпроса с мигрантите. Вярвам, че е важно съседите да си сътрудничат, особено когато са държави от ЕС, добави еврокомисарят по повод споровете за възстановяването на границите в Шенген и прехвърлянето на мигранти между страните, които те са достигнали, и онези, през които са преминали по-рано. Призовавам всички да проявят повече доверие, съпричастие и отговорност. Не трябва да даваме поводи на онези, които целят да подкопаят европейските ценности, призова Аврамопулос. Той потвърди, че през Балканите се отваря нов път за мигрантите - през Босна и Херцеговина, Албания и Черна гора. Броят на мигрантите там се повишава, макар още да не е тревожен, посочи еврокомисарят. Страните от Западните Балкани положиха големи усилия да спадне броят на незаконните движения, добави той по повод възможността въведеният безвизов режим за гражданите на тези държави да бъде преразгледан. Безвизовото пътуване е преимущество, което не само правителствата, но и гражданите трябва да защитават, отбеляза еврокомисарят. Косово изпълнява почти всички показатели за отпадането на визите за ЕС. Надявам се, че сме наистина много близо до отпадането на визите за целия регион много скоро, заяви Аврамопулос. /БТА", "date": "2018.06.19", "title": "Има идея, но не и предложение за лагер за мигранти в Европа и извън ЕС, заяви Брюксел"}
{"url": "https://www.dnevnik.bg/biznes/2018/06/19/3202429_parnoto_i_tokut_shte_poskupnat_poveche_ot_predvidenoto/", "text": "От 1 юли парното и токът ще поскъпнат повече от предвиденото, прогнозира председателят на Комисията за енергийно и водно регулиране (КЕВР) Иван Иванов, цитиран от БНР. Причината е значителното поскъпване на природния газ -  експерти на регулатора пресмятат , че цената трябва да се вдигне с около 10 на сто, а държавният доставчик \"Булгаргаз\" настоява за 18 процента. \"Не може природният газ да нараства с 10 процента, а той формира 60 до 70 процента от цената на топлинната енергия, и да се поиска средно увеличение (на парното и топлата вода - бел. ред.) с 2-3 процента\", каза Иванов. Едновременно с това той изрази убеденост, че при предстоящото увеличение ще бъдат постигнати възможно най-ниските цени. Шефът на регулатора напомни, че влиянието на цената на природния газ върху цената на електроенергията е опосредствано чрез добавката \"задължение към обществото\", и увери, че \"влиянието там ще бъде значително по-малко\". На 25 юни членовете на КЕВР ще обсъдят на открито заседание доклада на експертите и ще вземат окончателно решение за цените до края на този месец.", "date": "2018.06.19", "title": "Парното и токът ще поскъпнат повече от предвиденото"}
{"url": "https://www.dnevnik.bg/sviat/2018/06/19/3202192_bitkata_za_kjurdski_glasove_v_turciia_e_na_jivot_i/", "text": "В турската предизборна кампания миналата седмица имаше изненада - сред спокойните митинги на големите партии имаше и предизборна обиколка в югоизточен град, завършила със сблъсъци. В град Суруч, недалеч от сирийската граница, четирима (първото съобщение бе за трима)  загинаха при сблъсъци между поддръжници  и членове на управляващата Партия на справедливостта и развитието (ПСР) и жители, които поддържат прокюрдската Демократична партия на народите (ДПН). Загинаха братът на депутат от ПСР, както и двамата братя и бащата на жител на Суруч, Фадъл Шеняшар. Новината остави Турция стъписана - Суруч беше и мястото на един от първите големи атентати на \"Ислямска държава\" в Турция; 33-ма активисти, повечето на възраст около 20 години, бяха убити в града през лятото на 2015 г. Случилото се напомни за тежестта на кюрдските гласоподаватели - поне 16 млн. души и около една пета от населението - в момент, в който изборите са източник на известно напрежение за ПСР и президента Реджеп Тайип Ердоган. Причината е, че някои проучвания прогнозират резултат от под 50% за него и близо 10% (минималния праг за влизане в парламента) за ДПН  на изборите тази неделя . По-рано този месец в турски медии изтече дори запис, на който се чуват призивите на Ердоган за кампания срещу избиратели на прокюрдската партия, защото ако тя не влезе в парламента, това ще \"подобри ситуацията\". \"Кюрдите ще са един от решаващите фактори на изборите на 24 юни\", написа и от години близкият до управляващите  в. \"Дейли сабах\" , според който \"успехите в политическата стабилност и обществения ред\" и \"държавните услуги, предоставени в региона (предимно населен от кюрди)\" ще му помогнат да разшири подкрепата си сред тях. \"Кюрдите не са хомогенни\", добавя обаче изданието и цитира анализатори, според които избирателите на ДПН може и твърдо да гласуват за кюрдската партия по идеологически причини, но по-консервативната част от електората, пълна с колебаещите гласоподаватели, може да е решаваща за изхода от вота. Смесени чувства ДПН, поредното превъплъщение на голяма политическа организация на кюрдите, което влиза в парламента (след забрани от няколко правителства), стана обект на атаки от властите, които твърдят, че има връзки между нея и забранената Кюрдска работническа партия (ПКК), считана от Турция и Запада за терористична организация. Дори нейният бивш председател Селяхатин Демирташ, кандидат-президент,  в момента е в затвора  по подобни обвинения в очакване на процеса си. И в инцидента от четвъртък Ердоган видя намеса на ПКК и го определи като пример, доказващ \"как ПКК и ДПН все още не са изоставили стратегията си да се хранят с кръвта на кюрдите\". В действителност Ердоган печелеше и мнозинството кюрдски гласове в първото си десетилетие на власт, когато политиката му беше на отстъпки и повече права за кюрдското малцинство (и сега около половината кюрдските избиратели подкрепят партията му). Сега, смята съпредседателят на ДПН Первин Бурдан, тактиката не е за печелене на гласове, а за смачкване на ДПН, която трябва да се държи под избирателния праг. \"Суруч беше провокация преди изборите на 24 юни. Мислят си: \"Ако направим нещо подобно в Суруч, никой няма да поддържа ДПН\", каза тя на митинг в Истанбул, цитирана от  \"Ал Монитор\" . Разместване на избирателни секции В село Дадаш Аълъ в провинция Диарбекир тази година 265-те избиратели няма да гласуват в каменно училище, както обикновено - жители на 19 провинции ще трябва да гласуват в други населени места, а властите настояват, че това се прави изцяло от съображения за сигурност. Местни жители и представители на кюрдската опозиция се опасяват, че това се прави заради поддръжката на ДПН. \"Надяват се, че възрастните и болните няма да могат да отидат да гласуват\",  казва за \"Файненшъл таймс\"  домакиня от селото, в което мнозинството поддържа именно кюрдската партия. Гласуването ще е в зона, защитавана от властите срещу акции на въоръжени кюрдски групи. Депутатът от ПСР в Диарбекир Мехди Екер отхвърля всякакви предположения, че управляващите искат да повлияят на изхода от вота - по думите му става дума за прекалено малък брой гласоподаватели, едва 144 хил. при общо 59 млн. в цялата страна. Опозиционни активисти и членове на ДПН се опасяват, че Ердоган и ПСР може да опитат да фалшифицират вота, за да получат нужния им резултат. \"Имам усещането, че за да вземем 10% от вота на хартия всъщност имаме нужда от 15%\", каза за \"Файненшъл таймс\" Мехмет Шериф Джамджъ от ДПН в Диарбекир. \"Републиканци\" и \"кюрди\" рамо до рамо За ДПН надеждата е в \"пакта\" с РНП - някои депутати от най-голямата опозиционна партия планират да гласуват именно за кюрдската партия в парламента, за да ѝ помогнат да влезе, въпреки че ще подкрепят за президент собствения си кандидат,  Мухарем Индже , пише \"Файненшъл таймс\". \"В замяна\", ако Ердоган действително отиде на балотаж с Индже, ДПН е готова да агитира за него. Макар РНП да не е обичана от кюрдите по исторически причини (и партията на Ердоган постоянно да напомня това), Индже дори посети Демирташ в затвора, а миналата седмица дори беше на митинг в Диарбекир, където РНП партията получи едва 2% от гласовете през 2015 г. Според изданието някои биха били готови да гласуват за Индже дори само за да осуетят плановете на Ердоган. \"Нямам доверие на Мухарем Индже. Но врагът на врага ми е мой приятел\", казва фермерът Фарук Йълмаз. Предвид известната популярност на Индже в Югоизточна Турция управляващите  опитаха да насочат  част от вината за инцидента в Суруч към него. \"Причината и извършителят на инцидента в Суруч (са) Мухарем Индже. Той разглези (жителите или избирателите на ДПН) и ги подтикна към насилие\", смята вътрешният министър Сюлейман Сойлу. \"За съжаление има съюз на терора между РНП и ДПН.\" РНП се опитва да заглуши тези послания от управляващите - днес депутатът и заместник-председател на партията Гюрсел Текин каза за  кюрдската телевизия Rudaw , че \"републиканците\" са готови да отстъпят вицепрезидентски пост на кюрдски представител, ако Индже спечели изборите. Само допреди десетилетие такава идея би била табу за РНП. Залогът на изборите изглежда твърде голям и въпросът е кой ще спечели най-много, като ухажва кюрдите.", "date": "2018.06.19", "title": "Битката за кюрдски гласове в Турция е на живот и смърт"}
{"url": "https://www.dnevnik.bg/sport/2018/06/19/3202457_djokovich_zapochna_udarno_sezona_na_treva_i_shte_igrae/", "text": "Носителят на 12 титли от Големия шлем Новак Джокович записа безпроблемна победа в първия си мач на тревни кортове за 2018 г. Сърбинът даде само три гейма на австралийския квалификант Джон Милман и имаше нужда от едва 65 минути за успеха с 6:2, 6:1 в първия кръг на турнира в лондонския клуб \"Куинс\". Във втория кръг Джокович ще се изправи срещу поставения под №2 Григор Димитров. Българинът, който е шампион в турнира от 2014 г., премина през много труден мач и трябваше да наваксва пробив пасив в третия сет, за да  пречупи босненеца Дамир Джумхур - 6:3, 6:7 (4), 6:3 . Джокович нямаше никакви проблеми срещу заемащия 63-ото място в света Милман. Сърбинът, който се включи в турнира с \"уайлд кард\", имаше 13 възможности за пробив и реализира пет от тях - две в първия и три във втория сет. В същото време бившият №1 не даде нито един шанс на Милман в своите подавания. Той вкара цели 76% от първите си сервиси в мача и загуби едва шест от разиграните 34 точки в сервис геймовете си, като две от тях дойдоха след двойни грешки. Това е едва четвърто участие за Джокович в \"Куинс\" и първо от осем години насам. Той дебютира през 2007 г., когато губи във втория кръг от французина Арно Клеман. Година по-късно сърбинът достига до финала, но е спрян от Рафаел Надал. През 2010 г. бившият №1 отстъпи във втория кръг срещу белгиеца Ксавие Малис. Джокович има солидно предимство в мачовете срещу Григор Димитров. Сърбинът е спечелил шест от седемте им срещи, включително последните четири. Повечето им двубои обаче са били доста оспорвани. Последният им сблъсък беше в осминафиналите на мастърса в Париж през 2016 г., когато Джокович направи обрат и спечели с 4:6, 6:2, 6:3, Единственият успех на Димитров дойде при третата им среща - 7:6 (6), 6;7 (8), 6:3 във втория кръг на мастърса в Мадрид през 2013 г. Двамата имат един мач помежду си на тревни кортове. Те изиграха паметен полуфинал на \"Уимбълдън\" през 2014 г., в който Димитров пропусна три поредни възможности да стигне до пети сет и загуби драматично след 4:6, 6:3, 6:7 (2), 6:7 (7). Осмият двубой между българина и сърбина ще се изиграе в четвъртък. Победителят ще се класира за четвъртфиналите, където ще срещне някого измежду Жюлиен Бенето, Адриан Манарино и Даниел Евънс.", "date": "2018.06.19", "title": "Джокович започна ударно сезона на трева и ще играе с Григор Димитров в \"Куинс\""}
{"url": "https://www.dnevnik.bg/evropa/2018/06/19/3202301_na_kakvo_se_dulji_ogromnata_vlast_na_viktor_orban/", "text": "Да затвориш водещ университет е голямо нещо. Създавани, снабдявани с персонал и поддържани главно с публични средства, университетите обслужват и утилитарни, и идеалистични цели - да осигурят високо образована работна сила, изисквана от модерната икономика, и да поддържат и развиват културни ценности, посредством разбирането за света, което дават различните научни дисциплини. Но сега една от академичните перли на Европа тръпне, защото предстои да бъде закрита. Централноевропейският университет (ЦЕУ) в Будапеща,  който по-рано тази година се надяваше да бъде пощаден , ще бъде по думите на неговия ректор принуден да съкрати до голяма степен дейностите си в Унгария, ако до началото на следващата година не получи разрешение от правителството да продължи да съществува. Това разрешение се чака отдавна, но досега не е дадено. Относително малък - с около 1500 завършващи студенти - ЦЕУ обучава в различни сфери, включително социални науки, право, мениджмънт и математика. Трайно влиза в класацията на стоте водещи университета в света и е един от най-многонационалните със студенти от над сто държави, сред които и от самата Унгария. Благодарение на частни дарения и финансиране от фондация ЦЕУ е един от най-богатите университети в Европа. Екзистенциалната дилема се дължи на неговото основаване или по-скоро на неговия основател. Човекът, осигурявал досега на ЦЕУ дарения, възлизащи на около 610 милиона долара, и който е почетен председател на съвета на попечителите,  е Джордж Сорос  - роден през 1930 г. в Будапеща в еврейско семейство, оцеляло през войната благодарение на придобити фалшиви документи. През 1947 г. емигрира във Великобритания и учи в Лондонската школа по икономика, където идеите за отворено общество на преподавателя Карл Попър стават нравствена и политическа основа на живота му. С невероятно успешно управление на финанси печели много милиарди, от които над 30 милиарда са дарени чрез неговите фондации \"Отворено общество\" за различни каузи, много от които в Източна и Централна Европа. И сега лидери на точно тези страни го обрисуват като едва ли не сатанинско зло. Сорос възприема ценностите на радикалния космополитизъм срещу тези на радикалния национализъм. Но гневът на политическия елит в Източна и Централна Европа бе разпален най-вече от подкрепата му за милионите мигранти, които влязоха или се стремят да влязат в Европа. И това се усеща най-вече в родната му страна, където премиерът Виктор Орбан води общонационална кампания, в която  представя Сорос  като основна заплаха. На изборите през април партията на Орбан \"Фидес\" отново победи и взе две трети от местата в парламента. Майкъл Игнатиеф - писател, експерт по права на човека, бивш лидер на канадската Либерална партия и от 2016 г. ректор на ЦЕУ - ми казва, че не знае дали той и ЦЕУ ще трябва да си съберат багажа и да напуснат Будапеща; никой в правителството не може (или няма) да му каже какво мисли техният лидер. Като предпазна мярка Игнатиеф е подписал споразумение за създаване на кампус на университета във Виена, но той разглежда проблемите, засягащи неговите правомощия, в по-широк контекст, на фона на вътрешните борби в Европейския съюз за неговото бъдеще. Лидерите в Европа \"Трите водещи личности в Европа днес са Макрон, Меркел и Орбан. Забележително е, че сега такава позиция ще заеме премиер на страна с десет милиона души - това е показателно за неговата стратегическа издръжливост и неговата визия.\" Триптихът с лидери, за които говори Игнатиеф, дава известна яснота за все по-разнопосочните възгледи за бъдещето на ЕС. Меркел е квинтесенцията на непоколебимата консервативна позиция, подсилена от намалялата подкрепа на избирателите на изборите през септември 2017 г. за двете основни партии - ХДС/ХСС на Меркел и социалдемократите, които отново са в коалиция, но само с малка преднина пред крайнодясната \"Алтернатива за Германия\", която сега е най-голямата опозиционна сила. За Меркел едно радикално задълбочаване на интеграцията в ЕС носи риска от засилване на националистко-популистките течения,  чиято победа в Италия  я кара да бъде още по-предпазлива. Мнозина от нейната партия и извън нея смятат, че отслабвайки натиска върху страните членки да намалят дълговете си чрез орязване на публичните разходи, Германия ще трябва да субсидира това по-либерално управление. Макрон е апостолът на \"дълбоката трансформация\", която според него е необходима, за да не спре моторът на съюза и той да стане отново обикновен сбор от държави с търговски споразумения и известно сътрудничество, но запазвайки суверенитета си и изпадане до политика, при която решаваш собствените си икономически проблеми за сметка на съседите. Той се нуждае от Германия за зареждане с гориво и форсиране на този мотор; това е правено десетилетия наред, но напоследък с известни колебания. Въпреки че Меркел даде знак за ограничена подкрепа, други държави заявиха ясно, че не са съгласни, и настояха за прекратяване на интеграционистката политика и даже за възстановяване на правомощията на националните парламенти. Християнска демокрация Премиерът на Унгария отстоява нещо съвсем различно. Както казва Игнатиеф, той е и упорит стратег, и визионер, а визията му е за отделни, суверенни национални държави, чиято преданост към Европа се основава не на идеала за федералистки политически съюз, а на споделени културни норми. В миналото Орбан говореше за предпочитанията си към \"нелибералната демокрация\" заради провалилите се като панацея мултикултурализъм, антинационализъм и отворени граници. Отскоро той се отказа от \"нелиберализма\"  в полза на \"християнската демокрация\" , която обаче е съвсем различна от политиката на западноевропейските християндемократически и социалдемократически партии, които според него са изчерпани. Неговата християнска демокрация е утвърждаване отново на християнството, войнствена негова защита срещу разводняването на неговите религиозни ценности от чужди и дори вражески сили. Европа, видяна от основателите й и техните потомци като отворено общество, все повече заприличва на крепост. Тогава не е чудно, че Сорос и неговите действия ще бъдат идентифицирани като вражески. Липсата на опозиция Визиите се нуждаят от практическа обосновка. Унгария, близо 30 години след края на комунизма, до голяма степен жъне икономически успехи, но все по-ограничена в политическо отношение. Особено важно е това, че опозиционните новинарски медии са в криза, не получават реклами от държавата и са избягвани от местни и чуждестранни компании, които не искат да дразнят могъщото правителство. Политиката силно клони към антиимигрантската десница: втора след \"Фидес\" през април бе крайнодясната партия \"Йоббик\",  която, въпреки че положи усилия  да смекчи твърдия си антисемитизъм, остава враждебна към имиграцията (и към Сорос), също като \"Фидес\". Ако искаш да разговаряш с опозиционери, попадаш на мъже и жени, които са се надявали на изборите да има възраждане на либералните и левите партии, но са видели, че те са западнали още повече. Орбан укрепи водещата си роля, като отслаби институциите на опозицията, към което се добавя неспособността им да се обединят или да намерят лидер с неустоима визия в контраст с неговата. Днес, когато Централна Европа отразява неговите възгледи, новото правителство на Италия споделя много от тях, Великобритания продължава да върви към към изхода, а повечето страни странят от възгледите на Макрон, най-голям от тези тримата (Меркел, Макрон и Орбан - бел.ред.) може би е Орбан. *Джон Лойд е съосновател на \"Ройтерс\" Институт за изследване на журналистиката към Оксфордския университет, където е старши научен сътрудник. Изложените тук становища са лично негови./БТА", "date": "2018.06.19", "title": "На какво се дължи огромната власт на Виктор Орбан"}
{"url": "https://www.dnevnik.bg/sviat/2018/06/19/3202504_merkel_i_makron_se_dogovoriha_za_obsht_bjudjet_na/", "text": "Лидерите на Германия и Франция приключиха ключова за бъдещето на еврозоната и ЕС двустранна среща край Берлин с решение за създаване на специален бюджет за страните от еврозоната с основна цел да стимулира инвестициите и сближаването на икономиките с единна валута. Засега няма подробности за този нов инструмент, защото канцлерът Ангела Меркел и президентът Еманюел Макрон искат да оставят пространство за маневриране в преговорите с останалите страни. Очакванията на Макрон са това да стане реалност до 2021 г., когато започва следващият 7-годишен период на Многогодишната финансова рамка на ЕС. До края на годината министрите ще договорят детайлите, включително как да се попълва този бюджет - от национални източници или от общ за еврозоната данък, каза още президентът. Меркел сподели на заключителната пресконференция, че въпросът за реформиране на еврозоната е бил най-трудният в разговорите им в замъка Месберг, на които сред темите бяха имиграцията и европейската външна и отбранителна политики. \"Отворихме нова глава, добави тя. Работим за това бюджетът на еврозоната да се използва за подсилване на инвестициите и за още повече конвергенция вътре в зоната. Защото знаем, че икономическият и монетарен съюз могат да останат непокътнати само при сближаване на икономическите политики.\" Меркел, която е в един от най-сложните моменти от кариерата си заради спорове за миграционната политика в управляващата в Берлин коалиция, добави, че е оптимист, че кабинетът и парламентът в Берлин ще подкрепят реформирането на еврозоната. \"Имаме проект за нова еврозона и това вече е нещо добро, бих казала.\"", "date": "2018.06.19", "title": "Меркел и Макрон се договориха за общ бюджет на еврозоната"}
{"url": "https://www.dnevnik.bg/sviat/2018/06/19/3202510_chlen_na_borda_na_goliama_ruska_durjavna_kompaniia_e/", "text": "Карина Валериевна Цуркан е арестувана по подозрение в шпионаж, съобщи ТАСС, позовавайки се пресслужбата на съда в московския район Лефортово. Наказателното дело е секретно, няма насрочена дата за началото на процес, а Цуркан е заплашена от до 20 години лишаване от свобода. Не се съобщава за коя държава смятат руските служби, че е работела тя. Името и характерната молдовска фамилия съвпадат напълно с члена на борда на голямата енергийна държавна компания \"Интер РАО\", където тя отговаря за търговските отношения. \"В момента тя е в отпуск\", посочва представител на компанията пред деловото издание \"Ведомости\", но не дава повече подробности. Източник от спецслужбите коментира само, че \"Такива съвпадение не се случват просто така\". Цуркан е и гражданка на друга държава, но представител на съда не посочва на коя. В служебния ѝ профил пише само, че има руско гражданство. Тя работа за \"Интер-РАО\" от 2010 г. - първо поделението за Молдова, Украйна и Румъния, а от 2011 г. - за Европа. Член на борда и ръководител на търговските звена на компанията Цуркан става през 2012 г.. Тя е акионер и контролира 0.0354% от акциите. \"Интер-РАО\" се появи през 1997 г. като дъщерно дружество на \"РАО ЕЭС России\" с отговорности за внос и износ на електроенергия. Най-големият акзионер е \"Роснефтегаз\" (27.6%), а други 18.6% са в ръцете на Федералната компания за електропреносни мрежи (ФСК). Председател на съвета на директорите е Игор Сечин. \"Комерсант\" твърди, че Цуркан е отведена в следственото управление на Федералната служба за сигурност миналия петък, 15 юни, след като продължително време тайно са били следени контактите ѝ. На 18 юни, понеделник, от правоохранителните органи са извършили \"оперативно-следствени действия\" при зам.-министъра на енергетиката Вячеслав Кравченко, допълва \"Интерфакс\". Според агенцията \"източници предполагат, че това е свързано със следствието срещу Цукан и вероятно зам.-министърът е свидетел\" Чл. 276 от Наказателният кодекс на Русия, по който се твърди, че е арестувана тя, е за шпионаж от чуждестранни граждани или лица без гражданство (наказанието е от 10 до 20 години), докато за подобна дейност руснаците са преследвани по член 275 за държавна измяна (наказание 12-20 години затвор).", "date": "2018.06.19", "title": "Член на борда на голяма руска държавна компания е задържана за шпионаж"}
{"url": "https://www.dnevnik.bg/photos/2018/06/19/3202466_fotogaleriia_nejnite_fenove_na_svetovnoto_v_rusiia/", "text": "Световното първенство по футбол е в разгара си. Първият кръг от груповата фаза доведе до доста изненадващи резултати, немалко красиви голове и рекорден брой отсъдени дузпи заради използването на технологията за видеоповторения. Случващото се на терена обаче не е единственото, което привличат вниманието на зрителите. По трибуните на стадионите в Русия могат да бъдат забелязани както  , така и много красиви почитателки на футбола.", "date": "2018.06.19", "title": "Фотогалерия: Нежните фенове на световното в Русия"}
{"url": "https://www.dnevnik.bg/sport/2018/06/19/3202158_dujdove_i_svlachishta_v_pireneite_zaplashvat/", "text": "Интензивни дъждове в Южна Франция в последните седмици доведоха до разрушени пътища и свлачища в Пиренеите, където ще се проведат ключовите етапи от  105-ото издание на Тур дьо Франс . Местният вестник La Republique des Pyrenees предаде, че най-сериозно е засегната зоната около ски курорта Гурет. На спускането от височината Кол д'Обиск, която ще бъде включена в 19-ия етап, липсва голяма част от шосето. Всичко това води до сериозни проблеми за организаторите и вече се говори за промяна на маршрута на етапа. Той трябва бъде последен планински и е считан за кралски в третата седмица от състезанието. Етапът е с дължина 200 км и включва повече от 4700 метра денивелация. Колоездачите ще катерят трите най-известни височини в тази част на Франция – Кол д'Аспен (преодолявана 52 пъти), Обиск (48 пъти) и Турмале, която ще участва за 80-и път в Тура. Етапът завършва със спускане от Обиск към финалния град Лурд до Ларун. Префектът на департамент Пирене-Атлантик Жилбер Пайе потвърди, че в момента се правят оценки на щетите. \"Все още не сме говорили с организаторите на Тура от ASO за промяна на маршрута на този етап. Имаме 39 дни, докато състезанието премине оттук, така че има време пътят да се поправи. Все пак от ASO ни уведомиха, че винаги имат и алтернативни маршрути\", каза Пайе пред La Republique des Pyrenees. При настоящата ситуация обаче трудно могат да се изберат други пътища и финалът отново да бъде в Ларун, без да се увеличи дължината на етапа. За последно промяна на ключов етап в Тура имаше през 2015 г., когато митичната височина Кол дю Галибие (2645 м) беше изключена заради свлачища и опасни пътища. Обиколката на Франция  започва на 7 юли във Венде и ще завърши традиционно на Шан-з-Елизе в Париж на 29 юли. Колоната ще измине 3329 километра по пътищата на Франция, като ще посети четири от планинските масиви в страната - Юра, Алпи, Пиренеи и Централния масив.", "date": "2018.06.19", "title": "Дъждове и свлачища заплашват провеждането на ключов етап от Тур дьо Франс"}
{"url": "https://www.dnevnik.bg/video/2018/06/19/3202508_video_drugite_novini/", "text": "Имитиращите продукти вече няма да се произвеждат при оригиналните млечни продукти", "date": "2018.06.19", "title": "Видео: Другите новини"}
{"url": "https://www.dnevnik.bg/sviat/2018/06/19/3202459_tereza_mei_e_na_praga_na_nov_sblusuk_sus_sobstvenata/", "text": "Британският премиер Тереза Мей няма да приеме предложението да предостави на парламента по-голям контрол върху процеса по излизане на Великобритания от ЕС, заяви неназован правителствен източник. По този начин се подготвя сцената за конфронтация между министър-председателя и парламента, предаде агенция \"Ройтерс\". На Мей ѝ е трудно да получи подкрепа за начина, по който тя иска да стане раздялата с ЕС. Затова миналата седмица  премиерът беше принудена  да търси подкрепа от проевропейското крило на своята Консервативна партия за проектозакона си за излизането от евросъюза. Компромисът обаче не сработи и утре Мей отново ще трябва да се опита да потуши бунт в парламентарната група на партията си по въпроса дали парламентът да има по-голяма дума в процеса на Брекзит. Проевропейските депутати искат гаранции, че ще могат да се намесят в  излизането от ЕС  и да направят така, че в преговорите с Брюксел правителството по никакъв начин да не приема вариант за излизане на Великобритания без споразумение със съюза. По думите на източника Мей ще продължи да се придържа към досегашното си предложение, което предвижда тя да предостави възможност на парламента да гласува декларация за следващите стъпки в процеса на Брекзит, в случай че не е постигнала споразумение с ЕС или парламентът отхвърли всякакво постигнато от нея споразумение. \"Няма да приемем предложената от Камарата на лордовете поправка\", заяви източникът. Вчера горната камара на британския парламент реши да направи нов опит кабинетът да бъде накаран да даде на долната камара, Камарата на общините, по-голям контрол върху процеса по излизането на Великобритания от ЕС. Депутатът от консерваторите и водач на усилията да се даде по-голяма дума на парламента по Брекзит Доминик Грийв заяви, че очаква с нетърпение следващите обсъждания с правителството за изход от кризата, която постави под въпрос авторитета на Мей. \"Говореше се, че съм искал да съборя правителството - не искам\", каза Грийв пред радио Би Би Си. Той заяви, че не иска Великобритания да напуска ЕС без споразумение, уреждащо начина, по който ще стане това, но добави, че правителството трябва да бъде подготвено за такъв развой. \"Ако не се стигне до споразумение, ще изпаднем в много сериозна криза\", каза той.", "date": "2018.06.19", "title": "Тереза Мей е на прага на нов сблъсък със собствената си партия"}
{"url": "https://www.dnevnik.bg/sviat/2018/06/19/3202348_zashto_rusiia_goni_vse_poveche_chujdi_misioneri/", "text": "Равини, мормони или петдесятници, в последно време все повече чужди мисионери са гонени от Русия, особено след приемането на серия от \"антитерористични\" закони. Любопитното е, че тези ограничения засегнаха не само представителите на \"дисидентски\" християнски групи, смятани в Русия за секти, а и равини, въпреки че в Русия юдаизмът има официален статут. През март руското вътрешно министерство разпореди да бъде прогонен равинът на сибирския град Омск, израелецът Ашер Кричевски. Кричевски е обвинен, че е извършил \"посегателство срещу конституционния ред в Русия\", и разрешителното му за престой беше анулирано, уточни пред АФП представител на синагогата в Омск. \"Нито равинът, нито неговият адвокат бяха информирани какво точно е обвинението, защото случаят веднага беше класифициран като секретен\", добавя този представител, пожелал анонимност. Равинът се опита, но неуспешно, да оспори решението пред местен съд. Сега той планира да се обърне към Върховния съд. От 2003 г. под различни предлози от Русия са били прогонени общо 9 равини, включително Кричевски, граждани на Израел, САЩ и Канада. През февруари 2017 г. това се случи с равина на Сочи, американския гражданин Ари Еделкопф, който също беше обвинен, че е заплашил конституционния ред. През януари 2018 г. равинът на Уляновска област, американският гражданин Йосеф Марозов, беше експулсиран заедно с жена си и шестте си деца, след като беше обвинен в екстремизъм. Руските власти така и не обясниха какви са точно провиненията им. \"Това е унизителна и обидна практика\", възмущава се Юрий Канер, председател на Руския еврейски конгрес, отговаряйки на въпрос на АФП. \"Какъв е този конституционен ред, който може да бъде заплашен от равини\", пита той иронично. Операции за прочистване Руската държава засили контрола над чуждестранните мисионери, приемайки през 2016 г. серия от \"антитерористични\" поправки, кръстени закона \"Яровая\" на името на прокремълската депутатка Ирина Яровая, авторка на текста. Прогонването на равини е \"следствие от закона Яровая\", смята анализаторката Олга Сибирьова от московския център за анализи \"Сова\", който се занимава с проблемите на религиозните свободи. Според нея равините са станали жертва на \"операция за прочистване, насочена срещу чуждестранните мисионери и особено срещу религиозните организации, смятани за секти\". \"Но е абсурдно да се подозират в екстремизъм равини, които работят в Русия от години\", добавя анализаторката. Федерацията на еврейските общини в Русия (ФЕОР), отговаряща за назначаването на равини в руските области, подчертава, че неотдавнашните експулсирания са организирани \"по нов сценарий\". \"Преди ги експулсираха по обвинение, че са извършили дребни престъпления като нарушения на правилника за движение. Днес експулсирането е свързано с обвинения на тайните служби\", подчертава говорител на ФЕОР Борух Горин. \"Съдебните им дела се класифицират като секретни и дори адвокатите нямат достъп. По-лесно е да се отърват от чужденец, когато няма конкретно обвинение\", смята той. Експулсирана за песен Обект на експулсиране станаха и други чуждестранни мисионери - баптисти, петдесятници, мормони. През август 2016 г. бяха експулсирани шестима американски мормони, обвинени, че са нарушили процедурите за регистриране на чужденци пред властите. През юли 2017 г. дойде редът на четирима южнокорейски мисионери баптисти - пристигнали в Русия като туристи, те не бяха декларирали официално, че имат намерение да извършват религиозна дейност. През януари тази година студентка от Зимбабве беше осъдена на експулсиране от съд в Нижни Новгород, защото заснела клип, публикуван в социалните мрежи, в който канела други студенти на вечер в протестантска църква \"Посолството на Исус\". Съдът прецени, че става дума за незаконна според новия закон мисионерска дейност. Друга африканска студентка, от Свазиленд, която посещаваше същата църква, също беше осъдена да напусне Русия, защото пяла на сцената по време на неделната литургия. В отговор на въпрос на АФП за последните случаи на експулсиране Кремъл отрече, че става дума за обща тенденция. \"Не може да се даде общо становище по този въпрос. Всеки случай трябва да бъде разгледан поотделно\", заяви Дмитрий Песков, говорител на руския президент Владимир Путин. Индийският мисионер Виктор-Иманюел Мани, експулсиран от съд в Набережние Челни през 2016 г., заведе иск пред Европейския съд по правата на човека. Неговият адвокат Дамир Гайнутдинов смята, че има няколко причини, с които могат да се обяснят тези случаи на експулсиране. \"Става дума за традиционната в Русия подозрителност към чужденците\", както и за факта, че в областите \"властите са принудени да прилагат новия закон\", подчертава той. В случаите с експулсиране на мисионери на протестантски църкви \"това е направено в полза на Руската православна църква, която не иска конкуренти\" и която ги смята за секти, обяснява адвокатът. В случаите с равините може да става дума и за \"местни конфликти\" с властите, смята той. /БТА", "date": "2018.06.19", "title": "Защо Русия гони все повече чужди мисионери"}
{"url": "https://www.dnevnik.bg/sport/2018/06/19/3202512_s_kuriozni_golove_senegal_nanese_tejuk_udar_po/", "text": "С щастлив рикошет и куриозен гол на току-що появил се на терена след получаване на медицинска помощ футболист Сенегал победи Полша с 2:1 в последния мач от първия кръг на груповата фаза на световното първенство в Русия. В първия си мач на световни финали от 2002 г. Сенегал записа първия африкански успех на мондиала. Останалите четири представителя на континента - Египет, Мароко, Нигерия и Тунис - започнаха турнира със загуби. Победата на Сенегал беляза втората изненада в група Н, в която за фаворити бяха сочени Полша и Колумбия. В първия мач за деня  колумбийците отстъпиха с 1:2 срещу Япония , след като остана с човек по-малко още в третата минута. Сенегал продължава да няма загуба в редовно време на мач от световно първенство. През 2002 г. в Япония и Южна Корея, когато направи своя дебют, африканският тим записа победа срещу Франция (1:0) и равенства с Дания (1:1) и Уругвай (3:3) в груповата фаза, успех със златен гол срещу Швеция (2:1) в осминафиналите и поражение със златен гол срещу Турция (0:1) в четвъртфиналите. С играчи като Роберт Левандовски, Аркадиуш Милиш, Якуб Блашчиковски, Камил Гросицки, Пьотр Зелински, Гжегож Криховяк, Лукаш Пишчек и Войчех Шчесни в стартовия състав Полша влезе като безспорен фаворит в днешната среща. Полските футболисти обаче разочароваха с представянето, а Сенегал се оказа много по-агресивният, по-борбен и по-органзизиран отбор на терена. Африканците имаха ясна идея как да експлоатирата слабите страни на съперника, а европейският тим беше изключително безидеен в атака. В началото на мача поляците очаквано владееха по-продължително топката. Те обаче разиграваха твърде бавно и по никакъв начин не затрудняваха противниковата отбрана. Сенегалците бяха добре организирани в своята половина и при всяка възможност да атакуват на скорост показваха колко опасни могат да бъдат. В 19-ата минута Мбайе Нианг беше изведен с дълго подаване по земя в зоната между десния бек и централния защитник. Крилото на \"Торино\" се измъкна сам срещу вратаря, но отправи разочароващ удар с левия крак, който премина далеч покрай гредата. Полша отговори с удар на Левандовски в 23-ата минута, но и той беше много неточен. Головите положения почти отсъстваха в това първо полувреме, а ударите също бяха рядкост. Сенегал обаче играеше все по-добре, по-често стигаше до противниковата врата и в крайна сметка откри резултата в 37-ата минута след нелеп автогол. Идриса Гей отправи удар, който нямаше да попадне във вратата. Топката обаче рикошира в Tиаго Ционек и стана неспасяема за вратаря Шчесни. Селекционерът на Полша Адам Навалка потърси промяна още на почивката и пусна в игра Ян Бендарек на мястото на Блашчиковски. \"Дружина полска\" заигра с трима централни бранители и тръгна по-настоятелно в атака. В 50-ата минута Левандовски стреля добре от пряк свободен удар, но вратарят Хадим Ндиайе показа отличен рефлекс. Няколко минути по-късно Пишчек се озова на добра позиция, но отправи неточен изстрел. Устремът на полските футболисти беше прекършен в 60-ата минута след още един куриозен гол. Докато получилият медицинска помощ Нианг се връщаше на терена, Криховяк изрита топката към собствената половина. Бендарек можеш да стигне пръв до нея, но се забави, очаквайки намеса на втурналия се напред Шчесни. Нианг се възползва от неразбирателството, изпревари двамата поляци, чукната топката покрай вратаря и след това спокойно я насочи в опразнената врата. Десет минути по-късно Милик можеше да намали изоставането на Полша. Нападателят на \"Наполи\" обаче не се възползва от добър пробив и подаване отдясно на Пишчек, след като от вратарското поле изпрати топката покрай вратата. Поляците трябваше да чакат цели 18 минути, за да стигнат до нова възможност за гол. Гросицки центрира от свободен удар, а Криховяк се пласира най-добре във вратарското поле и вкара красив гол с глава. Това обаче беше всичко, до което европейският тим се добра. В оставащите минути сенегалците не допуснаха нова опасност пред Ндиайе и удържаха трите точки, без да се стигна до инфарктни моменти. В следващия кръг Сенегал се изправи срещу Япония. Ако някой от двата отбора спечели мача, ще си гарантира класиране за осминафиналите. Мачът е на 24 юни от 18.00 часа. Три часа по-късно стартира двубоят между Полша и Колумбия, в който загуба ще означава сигурно отпадане в груповата фаза.", "date": "2018.06.19", "title": "С куриозни голове Сенегал нанесе тежък удар по амбициите на Полша"}
{"url": "https://www.dnevnik.bg/bulgaria/2018/06/19/3202505_chitalishte_svetlina-1861_v_shipka_shte_bude_obiaveno/", "text": "Читалище \"Светлина-1861\" ще бъде възстановено и ще се използва само за културна дейност, заяви министърът на културата Боил Банов, цитиран от пресцентъра на министерството. В интервю за Би Ти Ви по-рано днес Банов каза, че  в момента за читалището нищо не може да се направи , защото то е частна общинска собственост. Общината пък не може да кандидатства по програмата за развитие на селските райони за ремонт, защото вече Шипка е обявена за град. На практика в момента няма програма, по която може да се финансира подобен ремонт.  Днес Банов посети Шипка, запозна се със състоянието на сградата и разговаря с кметовете на Казанлък и Шипка Галина Стоянова и Василка Панайотова, областния управител на Стара Загора Гергана Микова и главния архитект на община Казанлък арх. Георги Стоев. След срещата министърът съобщи, че са се обединили около мнението, че възстановяването на сградата трябва да е законосъобразно и необратимо. Той посочи, че  . След получаването на този статут ще може да се кандидатства за финансиране по различни програми на министерството на културата и европейски фондове. По думите му статутът ще даде възможност сградата да има специален охранителен режим, според който ще може да се използва само за културни цели и няма да разрешава застрояването наоколо с големи сгради.  Кметът на Казанлък Галина Стоянова е поела ангажимент на следващо заседание на общинския съвет собствеността на сградата от частна общинска да бъде променена на публична общинска, както и да се направи конструктивно обследване. След което настоятелството на читалището ще може да обяви дарителска сметка, за да се подпомогне възстановяването на сградата. Банов посочи, че сериозният ремонт може да започне едва след месец догодина, като дотогава сградата ще трябва да се опази от тежките метеорологични условия през зимата. Според него ще са необходими поне 3 млн. лв. за цялостния ремонт на читалището. \"Докато не стане паметник на културата и не се промени собствеността, държавата няма правни основания да финансира\", уточни той.", "date": "2018.06.19", "title": "Читалището в Шипка ще бъде обявено за паметник на културата и възстановено"}
{"url": "https://www.dnevnik.bg/photos/2018/06/19/3202313_selfi_na_denia_kjuriositi_posred_ogromna_piasuchna/", "text": "Американската аерокосмическа агенция (NASA) разпространи \"автопортрет\" на марсохода \"Кюриосити\" (Curiosity), направен по време на най-голямата от много години пясъчна буря, покрила близо една четвърт от Червената планета. \"Кюриосити\" е използвал за марсианското \"селфи\" роботизирана \"ръка\" с камера и на съставния кадър от 14 юни се вижда как приближава фронтът на бурята. В същото време намиращият се на другия край на планетата по-малък апарат \"Опортюнити\" (Opportunity) спря да работи заради отслабване на акумулаторите и невъзможност на соларните панели да ги захранят при намалената от бурята светлина. Два дни по-рано от NASA разказаха, че пясъчната буря се е заформила в края на март, започнала е в началото на юни и при падане на акумулаторите на  под 24 волта цялата система минава в спящ режим. Единствено през определен интервал се включва компютърът за проверка дали вече има достатъчно слънчева светлина и ако бурята продължава или панелите са покрити с плътен слой прах, отново се изключва. се оказа изключителен уред - той е проектиран за 90-дневна мисия, а работи вече почти 15 години. Бурята не е спряла и до днес и шансовете са Opportunity да се събуди след седмици или месеци, а може и да остане без захранване завинаги. За сметка на това Curiosity е с ядрен източник на енергия и продължава изследванията. Учените твърдят, че и най-силните марсиански ветрове не могат да повалят тежкият близо тон и половина апарат. Междувременно специалистите се радват на изключителната възможност да наблюдават и проучват подобно мащабно явление на Марс, докато имат на повърхността два апарата и три орбитални сонди. По данни от 14 юни, когато е направена снимката, бурята е покривала 35 милиона квадратни километра площ, което е приблизително една четвърт от повърхността на Марс или около два пъти големината на Русия.", "date": "2018.06.19", "title": "Селфи на деня: \"Кюриосити\" посред огромна пясъчна буря на Марс"}
{"url": "https://www.dnevnik.bg/sviat/2018/06/19/3201845_orban_kum_enp_lesno_e_da_osnova_antiimigrantska/", "text": "По повод изборите за Европейски парламент през 2019 г.- би било лесно да се основе, да кажем, една нова формация от централноевропейски партии със сходно мислене или дори една общоевропейска антиимиграционна формация. Без съмнения бихме имали голям успех на евроизборите. Но предлагам да не се поддаваме на това изкушение и да стоим зад идеалите на Хелмут Кол и партийното семейство.\" Това заяви унгарският премиер Виктор Орбан във форум в Будапеща, посветен на годишнината от смъртта на германския канцлер. В нея той критикува Европейската народна партия за \"грешките на нейните лидери, сторени на наш гръб\", но декларира, че неговата партия \"Фидес\" е решила да остане в ЕНП. \"Защото вместо да дезертираме, трябва да се заемем с по-трудната задача да обновим ЕНП и да ѝ помогнем да открие пътя обратно към християндемократическите си корени.\" Защо иска да обнови ЕНП Форумът, организиран в събота от консервативната германска фондация \"Конрад Аденауер\", се проведе малко, след като регионалният ръководител на \"Хюмън райтс уоч\" призова ЕНП да изхвърли Орбан и партията му от редиците си заради превземането на контрола над медиите, преследването на гражданското общество и притесненията, че системно подкопава върховенството на закона. Днес Джани Букикио, председател на Венецианската комисия на Съвета на Европа - най-авторитетната европейска професионална институция по конституционно право - призова управляващите в Унгария да не приемат закона срещу действия на неправителствени организации (т.нар. \"Стоп Сорос\"), които смята, че подпомагат незаконна имиграция дори, когато дават на мигрантите храна и правни съвети как да постъпят на унгарска територия. Никакъв компромис за имиграцията В речта си Орбан говори и за европейската солидарност по проблема с имигрантите в момент, когато правителството на канцлера Ангела Меркел е изправено пред тежка вътрешна криза по този въпрос и днес тя бе критикувана и от президента на САЩ Доналд Тръмп. Знаейки \"Може ли да има компромис в дебата за миграцията? Не, и няма нужда от компромис\", не отстъпва Орбан от антиимигрантската си позиция. \"Някои си въобразяват, че всяка от страните трябва да направи отстъпки, че трябва да срещнат позициите си и да си стиснат ръцете. Това е лош подход. Има въпроси, по които никога няма да има споразумение. Това няма да се случи и няма нужда да се случва\" След това премиерът изтъква, че \"не ни е известен нито един документ, в който да се казва, че ако искаш да влезеш в ЕС, трябва да станеш имиграционна държава. Когато влизахме, не сме поемали такъв ангажимент. Вярно е също, че фундаменталните документи на ЕС не обявяват, че някоя страна член не може да се преобрази в имиграционна страна. Затова има държави в ЕС, в които мигрантите са добре дошли, където хората искат да се смесят с тях да ги интегрират. И има страни, които не искат имигранти, не искат да се смесват с тях и в които е изключено интегрирането им.\" След това той изтъква, че не бива да се говори за компромис, а за толерантност. \"Толерираме факта, че някои шенгенски държави допускат мигранти. Това има и ще има последици, включително за нас. Междувременно те трябва да толерират факта, че ние не ги искаме. Те не бива да ни поучават, да ни изнудват, да ни ухажват, а просто да ни уважават като страна член на ЕС.\" За либералите и Брюксел Орбан критикува и Европейската комисия, като казва, че тя \"представлява изключително интересите на западните държави. От опита си видяхме,че когато тези страни имат известно естествено конкурентно предимство - в свободното движение на пари и капитал, например - Брюксел се бори с нокти и зъби да го защити в името на пазара. И това е правилно. Но там, където източните страни имат относително силна конкурентна позиция - в цената на труда и услугите - Брюксел се прави на отнесен, обявява го за дъмпинг и ни налага наказателни мерки, а пазарът изведнъж минава на заден план. Това ни струва скъпо и представлява нечестна конкуренция.\" Според него с такава Еврокомисия трябва да се сбогуваме след изборите за Европейски парламент следващата пролет и формирането на новата комисия в Брюксел през есента на 2019 г. Унгарският премиер говори за \"рухващ либерален ред\", защото той бил основан не на реалността и историята, а на \"изкуствени конструкции\", писани на нечие бюро, а не извлечени от това \"което хората искат\". Орбан дава отговор какво, според него, искат хората - вяра, нация, общност, семейство. Що се отнася до критиките, че с действията си той подкопава върховенството на закона в Унгария, премиерът отговаря, че никъде не е видял в документи на ЕС да се говори за механизъм за спазването му и че всъщност, призивите правителството му да спазва този фундаментален принцип на демокрацията били прикрити стремежи за федерализиране на Европа и инструмент за натиск на противящите се на това държави. \"Все едно бюджетът на ЕС е писан от Сорос\" И Джордж Сорос не е подминат в словото на Орбан. Когато говори за предложението на Еврокомисията за новия бюджет на ЕС, премиерът декларира, че той бил проимигрантски. \"Новото е, че взима пари от европейците и ги дава на мигрантите и НПО-та. Все едно, че го е писал Джордж Сорос - и вероятно точно така е станало. Италианците най-после обявиха това, което всички знаем - че НПО-та всъщност са трафиканти на хора с бели якички\" Според Филип Дам от \"Хюмън райтс уоч\" настъпва часът на истината за Европейската народна партия, защото ако не изгони Орбан и \"Фидес\" от редиците си за подобни думи и идеи, значи стои зад тях и както ЕНП, така е лидерът ѝ Манфред Вебер, който имал амбиции да оглави следващата Европейска комисия, си мълчат заради гласовете, които може да им донесе унгарският лидер в Европарламента.", "date": "2018.06.19", "title": "Орбан към ЕНП: Лесно е да основа антиимигрантска европейска партия"}
{"url": "https://www.dnevnik.bg/bulgaria/2018/06/19/3201794_sudut_shte_se_proiznese_dnes_po_deloto_za_vzriva_krai/", "text": "Днес съдът във Видин трябва да произнесе присъда по делото за взрива в завода \"Миджур\" край село Горни Лом от октомври 2014 г. Това научи \"Дневник\" от адвокатите в процеса. Миналата седмица страните представиха пред съдебния състав заключителните си речи. През септември миналата година прокуратурата внесе обвинителен акт срещу четирима души за причиняване смъртта на 15 души и телесни повреди на други двама при професионална непредпазливост. Заводът е собственост на \"Видекс\" АД. А подсъдими са Валери Митков - проектант и собственик на завода, чийто син загина при взрива, инженер Палма Иванова - инспектор \"Здравословни и безопасни условия на труд и противопожарна безопасност\" в завода, Божидар Василев и Ивелина Бахчеванова. Последната е била директор на дирекция \"Международно контролирана търговия и сигурност\" при Министерството на икономиката, енергетиката и туризма и секретар на Междуведомствената комисия за експортен контрол и неразпространение на оръжия за масово унищожение. Миналият понеделник прокуратурата  предупреди МВР, че боеприпасите в \"Миджур\" все още не са безопасни . По-късно стана известно, че  со бственикът на взривните вещества , съхранявани на територията на завода е трябвало да ги изнесе до 1 септември 2017 г., но не го е направил и затова договорът за наем с него е прекратен. Това обясни пред \"Нова телевизия\" изпълнителният директор на компанията - собственик на складовите помещения \"Миджур манеджмънт кънстракшън\" ЕООД Иво Иванов. В четвъртък се разбра, че регионалната инспекция по околна среда и води (РИОСВ) в Монтана наложи санкция на фирма \"Видекс\", която отговаря за съхранението и безопасността на боеприпасите в завода.", "date": "2018.06.19", "title": "Съдът ще се произнесе днес по делото за взрива край Горни Лом от 2014 г."}
{"url": "https://www.dnevnik.bg/bulgaria/2018/06/19/3201888_kak_komisiiata_po_diskriminaciia_izbegna_da_proveri/", "text": "Комисията за защита от дискриминация (КЗД) няма да провери изказването на прокурора от Пазараджик Недялка Попова, която в края на март нарече в интервю за местен сайт мюсюлманите \"военизирана структура\". Това се разбира от отговорите на комисията във връзка с питане на \"Дневник\" дали някой от деветимата членове на органа, призван да пази конституционно гарантирани права на гражданите, ще се самосезира във връзка с интервюто. Попова, която е наблюдаващ прокурор по делото за проповядване на антидемократична идеология, известно като процеса срещу 13-те имами, заяви пред сайта  \"Трафик нюз\" , че мюсюлманската общност е  \"монолитна маса\" , която \"лесно се манипулира и на избори\", \"почти като военизирана структура\". Интервюто е от 21 март - по време на пледоариите по процеса в Пазарджишкия окръжен съд и няколко дни преди да изтече давностният срок по него. Няколко дни по-късно главният прокурор  Сотир Цацаров обяви , че е възложена проверка на инспектората на държавното обвинение, и определи изказването на Попова като \"противопоставящо българските граждани по недопустим начин\". До понеделник вечер \"Дневник\" не успя да получи отговор от прокуратурата какво се е случило с тази проверка три месеца след началото й. Историята на едно журналистическо питане, възприето като сигнал Прокуратурата е била сезирана за интервюто на Попова \"от главния мюфтия, от народни представители от ДПС и от граждани, които са изразили възмущение от изказването, както и от адвокати по делото\", обяви още Цацаров. Реакция имаше и от Висшия мюсюлмански съвет, които приеха декларация, в която остро осъдиха изказването на Недялка Попова. На 29 март \"Дневник\" изпрати по имейл въпрос дали някой от деветимата членове на комисията няма да се самосезира заради думите на Попова. Според Закона за защита от дискриминацията всеки член може да прояви инициатива, в противен случай производство се образува по жалба или сигнал на засегнати лица или на държавни и общински органи. Вместо отговор седмица по-късно от КЗД благодариха на \"Дневник\" за сигнала и потвърдиха, че по него е било образувано производство. \"Още веднъж изказвам благодарността на Комисията за защита от дискриминация за Вашата активна гражданска позиция и доверието към дейността на Комисията за защита от дискриминация, както и за подадения от Вас сигнал по този случай\", завършва отговорът от комисията. Отправеният от \"Дневник\" журналистически въпрос не отговоря по никакъв начин на изисквания в Закона за защита от дискриминация за това какво трябва да съдържа един сигнал, отправен до този орган. А именно освен задължителните имена и адрес на подателя, да има изложение на обстоятелствата, на които се основава жалбата, или сигналът да има изложение на исканията към комисията. На сайта на КЗД има подробни указания какво трябва да съдържа една жалба или сигнал. Няколко седмици след това от комисията изпратиха уведомление, в което съобщават, че е била образувана преписка и че съгласно Закона за защита от дискриминация (член 9) е задължение на редакцията да представи факти, въз основа на които може да се направи предположение, че е налице дискриминация. От уведомлението се разбира още, че случаят е бил разпределен на петчленен разширен заседателен състав за множествена дискриминация, състоящ се от Златина Дукова, Сабрие Сапунджиева, Орлин Колев, София Йовчева и Наско Атанасов. Те имат седемдневен срок да определят председател и докладчик на състава, а КЗД указва на \"Дневник\" да представи \"фактите, въз основа на които твърди, че е извършена дискриминация\". Още повече в уведомлението е посочено, че сигналът е редовен и съдържа всички законови изисквания. Комисията на практика направи медията страна в процеса, като я противопостави на прокуратурата и изиска от нея да докаже, че прокурор Недялка Попова е извършила дискриминация. Отправеният въпрос до КЗД целеше само да разкрие дали според органа е налице дискриминация в изказването на обвинителя. \"Дневник\" уточни пред комисията, че е било отправено питане, а не сигнал. Всяко питане - преписка за дискриминация В средата на май от КЗД изпратиха съобщение, с което уведомяват \"Дневник\", че поради оттегляне на сигнала преписката по случая с интервюто на Недялка Попова е прекратена. В писмото се посочва, че докладчикът по преписката - Наско Атанасов, след като е прегледал сигнала, е установил, че той не отговоря на изискуемото в закона съдържание. От комисията изпращат писмо до редакцията с указания сигналът да бъде приведен във вид съгласно изискванията на закона и да бъдат допълнени липсващите реквизити. \"След получен отговор в деловодството на КЗД от страна на сигналоподателя Крумова (сбъркана фамилия на журналиста - бел. ред.) се установява, че същата не желае да допълни липсващите реквизити, тъй като заявява, че не е подавала сигнал пред комисията, а уточнява, че писмото й представлява запитване в качеството на журналист. Всяко запитване пред комисията служебно се разглежда като жалба или сигнал и по него съответно се образува производство за защита от дискриминация. В тази връзка съставът следва да отбележи, при образуването на производство пред Комисията за защита от дискриминация не следва да се отчитат функционалните задължения на подателя на инициативния документ\", пишат още от комисията. Оттам прекратяват преписката, като уточняват, че за тях е необяснимо защо един журналист не би участвал в производството за защита от дискриминация. Случаят е изпратен на деветчленен състав на комисията за обсъждане и \"евентуално самосезиране по така поставения пред състава казус\". На въпрос дали деветчленен състав на КЗД се е самосезирал във връзка с интервюто на Недялка Попова, от комисията заявиха, че преписката е била образувана по сигнал, който, след като е бил оттеглен, е била прекратена. И един отвод От съобщението на КЗД се разбира, че един от членовете - бившият заместник правосъден министър в кабинета на Пламен Орешарски - Сабрие Сапунджиева, си е направила отвод. На нейно място в състава е влязла Владимира Стоименова. Мотивите за отвода не са посочени. Сапунджиева попадна в комисията през юли 2017 година от квотата на парламента. Тя беше номинирана от ДПС. На  последните парламентарни избори  Сапунджиева беше на трето място в листата на ДПС в Благоевград, където водач беше и Делян Пеевски, а след като не влезе, стана сътрудник на народния представител Хамид Хамид. През септември 2016 г. прокуратурата прекрати проверка срещу нея за това, че като зам.-министър на правосъдието в кабинета \"Орешарски\" беше ремонтирала ведомственото си жилище с 50 хил. лв. от фонда за подобряване на условията в затворите, а след падането на правителството поиска да го купи, защото нямала свое. За да не бъде изгонена оттам, беше назначена като съдебен секретар в Административния съд в София, без за това да се иска разрешение от Висшия съдебен съвет, каквито са правилата. След като за случая се разшумя, Сапунджиева напусна и се оплака от политическата репресия, етническа и религиозна дискриминация от министъра на правосъдието. Преди това в годините  Сапунджиева е била  член на Комисията за установяване и предотвратяване на конфликта на интереси, съветник на президента Георги Първанов и член на Централната избирателна комисия. Кои са членове на комисията Комисията се състои от девет души, от които поне четирима юристи, които са с мандат пет години. Народното събрание избира петима от членовете, в това число председателя и заместник-председателя на комисията, а президентът назначава четирима.", "date": "2018.06.19", "title": "Как комисията по дискриминация избегна да провери прокурор, нарекъл мюсюлманите \"военизирана структура\""}
{"url": "https://www.dnevnik.bg/sport/2018/06/19/3201830_dnes_na_svetovnoto_vduhnoveniiat_ruski_otbor_poglejda/", "text": "В шестия ден от световното първенство по футбол Русия ще опита да си гарантира място в осминафиналите. Домакините срещат Египет в първото си голямо изпитание в надпреварата. Двата тима откриват втория кръг от груповата фаза в 21.00 часа на  стадион \"Крестовский\" в Санкт Петербург . Преди това ще се изиграят два двубоя от непредвидимата група Н от 15.00 и 18.00 часа.  Четвъртфиналистът от преди четири години Колумбия и борбеният тим на Япония ще открият програмата за деня. В другия мач съставът на Полша, воден от голмайстора на \"Байерн\" Роберт Левандовски, играе със Сенегал.  Русия започна по мечтан начин  шампионата след убедителна победа с 5:0 срещу Саудитска Арабия. Азиатците се очертават като аутсайдера в група А и не могат да бъдат мерило за качествата на домакините. Селекционерът на Русия Станислав Черчесов вярва, че победата е вече забравена и всички играчи са изцяло фокусирани върху предстоящия сблъсък срещу Египет. \"Имаме различни възможности и се надявам да изберем най-правилната. От стадиона или от първата среща вече нищо не зависи, защото срещаме друг съперник с различна тактика. Разучили сме ги добре и ще се опитаме да заложим на тези качества, които са неудобни на съперника\", каза Черчесов в навечерието на двубоя. Основната задача пред играчите на Русия ще бъде опазването на звездата на Египет Мохамед Салах. Футболистът на \"Ливърпул\" остана резерва при  загубата с 0:1 от Уругвай  въпреки уверенията от доктора на тима, че е напълно възстановен от контузията в рамото от финала на Шампионската лига. В отсъствието на Салах селекционерът Ектор Купер беше предприел дефанзивна тактика с мисъл да измъкне точка срещу южноамериканците. Защитата на Египет обаче рухна в 90-ата минута след гола на Хосе Хименес. Сега отборът на Купер е изправен до стената, като втора загуба ще означава край на надеждите на африканците за класиране за осминафиналите. Затова и включването на Салах изглежда задължително. \"Готови сме да опазим Салах и ще го направим. Нямам никакви съмнения за това. Всеки състав има играчи, на които трябва да се обръща специално внимание. Той се отличава, но и да не забравяме, че не играем само срещу него\", каза още селекционерът на Русия. Всички срещи от световното можете да гледате във  фен зоната на мястото на бившия стадион \"Юнак\" .  ", "date": "2018.06.19", "title": "Днес на световното: Вдъхновеният руски отбор поглежда с надежда към осминафиналите"}
{"url": "https://www.dnevnik.bg/sviat/2018/06/19/3201831_gubi_li_erdogan_podkrepata_na_anadolskite_tigri/", "text": "Когато турският президент Реджеп Тайип Ердоган причини свободното падане на лирата с обещанието да не намеси в паричната политика, ако спечели вота на 24 юни, това породи недоволство у някои предприемачи в районите в сърцето на Анадола, донесли на Ердоган редица последователни победи до момента. Повечето от тях не биха искали да коментират как икономическите трудности ще повлияят на вота им. Проучванията обаче сочат, че при  неочаквано напрегнатата надпревара  загубата на подкрепа в най-важната му територия, където живее и по-голямата част от населението на Турция, може да е пагубна за него, пише  \"Блумбърг\" . Агенцията разговаря с дузина бизнесмени в региона. Халит Йозкая, председател на производителя на стоманени и медни кабели \"Хас Челик\", например разказва, че е бил принуден да спре вноса на метал заради нестабилната лира, а сега се опасява, че над Турция може да надвисне дългова криза. \"Толкова големи колебания на лирата ни създават проблеми, като премахват предсказуемостта и и създават несигурност за изплащането на дълга,\" казва Йозкая в Кайсери - индустриален град, където близо 7 от 10 души са гласували за партията на Ердоган през 2015 г. В градове като Кайсери, Коня и Газиантеп много индустриалци са използвали правителствени стимули години наред, за да разширят продукцията си, добавя агенцията, обяснявайки, че този фактор, в страна, където политическите противници са сплашвани или хвърляни в затвора, също допринася за нежеланието на местните бизнесмени да говорят открито. През 16-те години управление на Ердоган регионът е бастион на лоялността му и привества опитите да върне исляма в центъра на турския живот. С управлението му се свързва икономическият ръст от последните години, помогнал да се появят \"анадолските тигри\" - предприемачи, процъфтели при създадената от него политическа стабилност. Те се възползват тогава от достъпа до евтино международно финансиране, за да подпомогнат с него бизнеса си. За много от тях рисковете от обменния курс на лирата са надхвърлили тези от нарастващите лихви по заемите и сега са най-сериозното им притеснение. Макар ситуацията да се успокои, възможността за колебание на курса другия месец е около 30 на сто - най-високата за развиващите се пазари. Спадът беше с около 15% за това тримесечие, независимо от увеличението на лихвените проценти с 500 базисни точки (около 5%) за по-малко от 2 месеца, пише \"Блумбърг\". Заради тази нестабилност човек не може да си изчисли разходите правилно, защото \"те се променят всеки час, не просто всеки ден,\" казва Бора Тезел, председател на Асоциацията на младите бизнесмени в Газиантеп и заместник-председател на Милиметрик Фабрик, която произвежда бетонни блокове. \"Дори ако лихвите са високи, поне са фиксирани.\" Ролята на Ердоган От години Ердоган опитва да принуди централната банка да намали лихвените проценти, за да улесни взимането на заеми дори по време, когато инфлацията се покачва. Негативната реакция на инвеститорите, отказващи се от свои турски активи в искане на политически неутралитет за банката, принуждава още по-голямо повишаване на лихвите, за да предотвратят срив на валутата като този от миналия месец - с 18%, до 4.9253 за долар. Основният лихвен процент сега е 17.75%, най-високият от 2008 г. насам. Трудно обаче човек би намерил в Анадола някого, който да обвинява Ердоган за случващото се. Обратно, предприемачите често споделят възгледите на Ердоган, разочаровани от централната банка, чужда намеса и глобалните рейтингови агенции. Например собственикът на магазин за керамика и председател на събранието на индустриалната камара на Кайсери, каза, че ситуацията от май би могла да се избегне от централната банка през април. Желаещите да говорят за политика са убедени, че Ердоган ще промени нещата, ако спечели. Турците в Анадола  бяха и най-големите защитници на референдума , който се проведе миналата година за създаване на президентски режим, премахвайки поста на премиера и отслабвайки ролята на парламента. \"Трябва ни лидер, който удря с юмрук по масата пред Европа,\" смята Али Гундуз, 54-годишен собственик на магазин, който продава сирене и ядки в центъра на Газиантеп (там 62% гласуваха с \"да\"). \"Чуждите сили нараняват икономиката ни, но след изборите ще е много по-добре.\" Според собственика на фабриката за кабели в Кайсери, Халит Йозкая, няма толкова поводи за надежда предвид сегашната ситуация на лирата. \"Докато нивото ни задлъжнялост и разходите ни не се променят, е очевидно, че икономическите обстоятелства ще бъдат трудни. Шокиран съм, че хората изглежда не се безпокоят от дълга. Ако не можем да се справим със съществуващия дълг, ще имаме проблеми.\"", "date": "2018.06.19", "title": "Губи ли Ердоган подкрепата на \"анадолските тигри\""}
{"url": "https://www.dnevnik.bg/sviat/2018/06/19/3201702_koi_sreshtu_kogo_se_srajava_v_iemen/", "text": "Всяка една от страните в заплетената гражданска война в Йемен преследва свои собствени цели, което прави конфликта по-труден за уреждане. Следва кратко представяне на някои от участващите групи и за какво се борят те. Хусите В края на 90-те години на 20-и век кланът на хусите в най-северните райони на Йемен създаде движение за религиозно възраждане на изповядващата шиитски ислям секта Зайди, която някога е управлявала Йемен, но чийто хартланд бе маргинализиран. Противоречията с правителството постепенно се изостриха и хусите подеха поредица от партизански войни срещу националната армия и дори предизвикаха кратък граничен конфликт със Саудитска Арабия. Те установиха връзки с Иран, но не е ясно колко близки са тези отношения. След като успяха да завладеят столицата Сана през 2014 г., хусите управляват там, опирайки се на част от съществуващата администрация, и тяхната дългосрочна стратегия е неясна. Привържениците на покойния президент Салех Али Абдула Салех дойде на власт в Северен Йемен през 1978 г. и след обединението с Юга през 1990 г. остана президент (на обединената държава). Той се съюзи с местни племенни вождове и наложи върховенството си в страната, назначавайки хора от своя клан на ключови постове в армията и икономиката, което пък породи обвинения в повсеместна корупция. Когато бившите му съюзници изоставиха Салех по време на Арабската пролет и го принудиха да напусне властта, той скъса с политическата традиция и премина на страната на някогашните си врагове, хусите, като им помогна да завладеят Сана. Въпреки различията помежду им, те управляваха заедно голяма част от Йемен до миналата година. Тогава Салех видя шанс да възстанови властта на своя клан, като се обърна срещу хусите,  но бе убит при опит за бягство . Когато той реши да премине на другата страна, същото сториха и някои командири и войски, които останаха лоялни към него. Сега те се сражават срещу бившите си съюзници, хусите, под ръководството на сина на покойния президент, Ахмед, който е генерал от армията  и е свързан с ОАЕ . Правителството на президента Хади Хади, който беше генерал в Южен Йемен преди обединението, застана на страната на Салех по време на кратката гражданска война през 1994 г. След като сепаратистите бяха разбити, Салех назначи Хади за вицепрезидент. Когато  Салех бе свален от власт , Хади бе избран с 2-годишен мандат през 2012 г. да ръководи прехода към демокрация чрез нова конституция и нови избори, които бяха насрочени за 2014 г. Неговото управление обаче бе подкопавано постоянно от Салех, сепаратисткото движение на юг бе възобновено и се изправи освен това пред бунта на хусите и поредица от бомбени атаки на \"Ал Кайда\". Хусите не приеха новата конституция и изборите така и не бяха произведени. След като хусите превзеха Сана, Хади избяга и заживя в изгнание в Саудитска Арабия. Той няма собствена властова база и е смятан за политически слаб. Военната интервенция, предприета от арабската коалиция, обаче се основава на факта, че правителството му е международно признато, и плановете за политически преход се свързват с него. Южните сепаратисти След обявяването на независимостта от Великобритания Южен Йемен стана единствената комунистическа страна в Близкия изток, но бе разкъсвана от непрекъснати междуособици. Отслабен от тях и от рухването на Съветския съюз, Югът се обедини със Севера начело със Салех през 1990 г. След като стана ясно, че властта остава съсредоточена в ръцете на Севера, старото ръководство на Юга се опита отново да се отцепи през 1994 г., по бунтът му бързо бе потушен от армията на Салех, която разграби Аден. Много южняци се оплакват от засилваща се икономическа и политическа маргинализация (в рамките на обединената държава). Движението на южните сепаратисти страда от вътрешни разпри, но остава мощна сила в стария Южен Йемен и осигури много от бойците, сражаващи се срещу хусите. \"Ал Кайда\" на Арабския полуостров  Основан от членове на глобалната ислямистка групировка, избягали от йеменски затвори, и от техни съратници, избягали от Саудитска Арабия през последните 10-ина години, \"Ал Кайда на Арабския полуостров\" (АКАП) стана един от най-мощните клонове на джихадистката мрежа. АКАП се възползва от хаоса на Арабската пролет, за да създаде мини държави в затънтени източни райони (на Йемен), и извърши поредица от кървави нападения, които подкопаха устоите на преходното правителство на Хади. А сега, по време на гражданската война, АКАП извършва нападения и срещу двете страни. Проточилият се хаос в Йемен ще й даде повече възможности да се консолидира и да крои заговори в чужбина. Саудитска Арабия, ОАЕ и арабската коалиция Саудитска Арабия смята движението на хусите за протеже на Иран, нейния най-голям регионален съперник, и се стреми да не допусне Техеран на стане влиятелна сила в съседен Йемен. Другите й цели във войната са да прекрати ракетните удари и обстрела от страна на хусите, да поднови преходния процес, който Рияд подкрепи през 2012 г., и да не допусне дълготраен хаос в Йемен, който да даде шансове на АКАП да крои терористични атаки срещу кралството. Саудитските военновъздушни сили са особено активно ангажирани в Йемен, но кралството също е предоставяло база в изгнание на Хади и оказва подкрепа на сухоземните сили, сражаващи се в Северен Йемен. ОАЕ, които също подкрепиха плана за прехода от 2012 г., са другият главен участник в арабската коалиция. Емирствата искат да не допуснат разрастване на ислямския екстремизъм в Йемен и смятат пристанищата на страната за стратегически важни. Те се фокусират върху войната в южните части на Йемен и крайбрежието на Червено море. Другите страни от коалицията са по-слабо ангажирани, макар че Судан участва с малка пехотна военна част. Иран и регионалните му съюзници Иран подкрепя хусите като част от от неговата регионална \"ос на съпротивата\", а (бунтовническото) движение от своя страна възприе някои елементи от революционната идеология на Техеран. Саудитска Арабия и нейните съюзници обвиняват Иран, че въоръжава и обучава хусите, но дълбочината на тези отношения е спорен въпрос и Техеран отрича да доставя оръжия в Йемен. /БТА", "date": "2018.06.19", "title": "Кой срещу кого се сражава в Йемен"}
{"url": "https://www.dnevnik.bg/evropa/2018/06/19/3201576_makron_i_merkel_shte_tursiat_edinstvo_za_migrantite_i/", "text": "Изправени срещу Тръмп като партньори в Г-7, Еманюел Макрон и отслабената политически Ангела Меркел ще се срещнат отново в Германия днес, за да обсъдят по-конкретно евентуални съюзи на фона на миграционната криза и да довършат реформата на еврозоната. Първоначално бе планирано предстоящото съвместно заседание на френското и германското правителство с участието на редица министри от двете страни да бъде посветено на разработването на  френско-германска \"пътна карта\" за реформа на еврозоната , която да се дискутира на  европейската среща на върха на 28 и 29 юни . Париж и Берлин са много близо до споразумение по въпроса, заяви в събота вечерта френският министър на финансите Брюно Льо Мер, излизайки от последната си среща по въпроса със своя германски колега Олаф Шолц. Темата е приоритетна за Франция, но може да бъде до голяма степен засенчена от горещия проблем за приемането на мигрантите след кризата,  предизвикана от Италия . Председателят на Европейската комисия Жан-Клод Юнкер ще присъства на съвещанието с цел откриване на пътища за евентуално споразумение и подготвяне на европейската среща на върха в края на юни. Рим разби крехкото статукво в ЕС, отказвайки да приеме кораби, натоварени с мигранти от Африка. След като отпрати в неделя \"Акуариус\",  приет в крайна сметка от Испания , италианският вътрешен министър Матео Салвини (от крайната десница)  затвори пристанищата  на страната за други два кораба на неправителствена организация. Ангела Меркел и Еманюел Макрон са съгласни за едно: политиката за мигрантите трябва да е общоевропейска. Съответно те ще се опитат да набележат реформа, приемлива за всички, дори ако страни като Унгария и Полша откажат категорично да отворят своите граници. Ангела Меркел няма друг избор, освен да поддържа твърд курс, тъй като в противен случай управляващата коалиция ще се разпадне - нейният вътрешен министър от дясното коалиционно крило заяви, че се стреми да формира с италианския и австрийския си колега  \"ос на желаещите\"  срещу нелегалната миграция. В петък Макрон й се притече на помощ и каза, че \"ако страните се споразумяват за нещо, това става на равнище\" държавни и правителствени ръководители. Париж изобщо не разчита европейците да договорят в края на юни реформа на Дъблинския регламент, според който кандидатите за убежище трябва да бъдат връщани в страните, където са пристигнали първоначално. Затова пък Франция се надява на споразумение с Берлин, а след това - и на европейско ниво, за сериозно подсилване на \"Фронтекс\" - агенцията, патрулираща по европейските брегове - за създаване на сортировъчни центрове в Африка и за хармонизация на правилата за право на убежище. \"Надяваме се да стигнем до възможно повече споразумения\" по тези теми на европейско равнище \"във вторник, после и в края на юни\", посочи Елисейският дворец. Ограничен компромис Във вторник се очаква и компромис с Берлин по реформата на еврозоната и ключовата мярка в нея - обособяване на самостоятелен бюджет за инвестиции - голяма амбиция на френския президент. Очертава се компромисът да бъде ограничен в сравнение с очакванията на Франция. Ангела Меркел вече предупреди, че ще склони за бюджет на еврозоната, но в размер на едва няколко десетки милиарда евро, докато Париж настояваше за стотици милиарди. Меркел е разкъсвана между дясното крило на коалицията, което се страхува Германия да не плаща заради твърде разточителните страни от Южна Европа, и нейното ляво крило, социалдемократите, които й внушават да изостави \"скъперничеството\" и да подкрепи позицията на Франция. Налага се двете страни да договорят и обща база за корпоративния данък. Последната водеща тема на срещата - укрепване на Европа на отбраната, в момент, когато Доналд Тръмп заплашва да намали финансирането на НАТО. Ангела Меркел заяви, че е \"склонна да приеме\" френското предложение - \"европейска инициатива за намеса\", един вид общ кризисен щаб, обединяващ десетина държави, включително Германия и Великобритания. Париж се надява да сключи във вторник споразумение с Берлин, за да задейства проекта още от юни. Меркел посвети последното си седмично обръщение от събота на френско-германското съвещание. Тя подчерта, че е \"необходимо повече от всякога Европа да остане силна и единна\" и що се отнася до външната политика, отбраната и сигурността, \"Германия и Франция биха могли да дадат нов импулс на това сътрудничество\". /БТА", "date": "2018.06.19", "title": "Макрон и Меркел ще търсят единство за мигрантите и реформата в еврозоната"}
{"url": "https://www.dnevnik.bg/sport/2018/06/19/3201765_grigor_dimitrov_startira_v_kuins_s_golemi_ochakvaniia/", "text": "Григор Димитров започва пътя си в сезона на трева с мач от турнира в \"Куинс\". Българският тенисист се изправя срещу босненеца Дамир Джумхур. Мачът е първи в програмата на централния корт и ще започне в 14.00 часа. При успех във втория кръг Димитров ще срещне победителя от срещата между Новак Джокович и Джон Милман.  Българинът, който е шампион в надпреварата от 2014 г., заяви, че чувства специална връзка с турнира в \"Куинс\". Това е и турнирът, в който той има най-много участия, като не е пропускал да играе, откакто през 2009 г. започна да се състезава при мъжете. \"Куинс\" винаги ми е носил голям успех през годините, така че ще очаквам много от себе си\", заяви вторият в схемата. Той вече изигра първия си мач в надпреварата, но  в турнира за двойки, където с партньора му Райън Харисън отпаднаха . \"Мисля, че имам специална връзка с тревата. Това винаги е била настилката, на която съм искал да се представя добре, и знам колко ограничено е времето ни (през сезона) там. Тревата е много непредвидима и винаги трябва да си готов. Трябва да си съсредоточен, да си много по-настоятелен, когато съперникът сервира\", каза Димитров. Освен титлата преди четири години Димитров има и два полуфинала \"Куинс\" - миналата година, когато загуби в три сета от бъдещия шампион Фелисиано Лопес, и през 2012 г., когато беше спрян от Давид Налбандян. Димитров има две победи в двете си досегашни срещу с Джумхур, който е сред най-прогресиращите млади играчи в последните две години. И двата мача помежду им бяха оспорвани и завършиха в три сета - 6:1, 3:6, 6:3 в Пекин през 2017 г. и 4:6, 6:4, 6:3 в Делрей бийч през 2016 г.", "date": "2018.06.19", "title": "Григор Димитров стартира в \"Куинс\" с големи очаквания"}
{"url": "https://www.dnevnik.bg/zelen/2018/06/19/3201815_povecheto_durjavi_v_es_ne_deistvat_po_celite_za/", "text": "България е изпълнила едва една четвърт от целите за борба с климатичните промени. С 26% страната ни е четвърта в края на  класация , на всички страни-членки на Европейския съюз, публикувана в началото на седмицата от  Европейската мрежа за действие по климата (CAN).  Повечето европейските държави не прилагат ефективни политики за борба с климатичните промени, с които да увеличат шансовете за постигане на целите на Парижкото споразумение за климата, показа новия анализ. Твърде малко от страните членки се ангажират с амбициозни цели и политики, свързани с промените в климата и стимулиране на възобновяеми източници на енергия. Мнозинството изостават с целите си за намаляване на въглеродните емисии до нивата, необходими за прилагане на Парижкото споразумение. България е четвърта в края на класацията – с една четвърт постигнати цели за борба с климатичните промени (26%), точно преди Естония (24%), Ирландия (21%) и Полша (16%), чиито най-ниски резултати се обясняват от експертите с твърдото им противопоставяне на действията за борба с климатичните промени в национален мащаб и в ЕС.  Докладът  \"Извън целта: Класиране на амбициите на държавите членки и напредъка в борбата с изменението на климата\"  оценява страните по два критерия: ролята на държавите членки при определянето на амбициозни цели и политики, свързани с климата и възобновяемата енергия; какъв напредък постигат самите държавите в намаляването на въглеродните емисии и насърчаване на възобновяемата енергия и енергийната ефективност у дома. Класацията се публикува в решаващ момент. Паралелно с приемането на енергийното законодателство от 2030 г. ЕС трябва да започне сериозна подготовка за следващата среща на високо равнище по въпросите на климата COP24, когато се очаква страните да се ангажират да предложат до 2020 г. по-амбициозни цели за климата за 2030 г.  Предстоящият дискусия в Петерсберг и френско-германската среща на високо равнище в Берлин, среща на министрите по действията за климата в Брюксел и Съветът по околна среда в Люксембург са добри възможности за поставяне на по-високи амбиции. Изследването установява, че никоя страна от ЕС не изпълнява достатъчно в изпълнение на поставените амбиции и в напредък в намаляването на въглеродните емисии. По тази причина водещата позиция в класирането е оставена вакантна. Петте страни - членки на ЕС, които имат най-висок резултат, са . Челните им места на класацията се дължат основно на факта, че те се застъпват за по-амбициозни цели за климата на равнище ЕС. В същото време става известно, че същите тези държави трябва да направят много повече за намаляване на вредните емисиите и за насърчаване на възобновяемата енергия и енергийната ефективност в страните си. Иначе преобладаващата част от държавите членки постигат по-малко от половината от възможните точки. Оценката показва, че те не напредват достатъчно бързо за постигане на целите от Парижката спогодба. Класацията дава на Дания 49% от възможните точки, Германия има 45%, Великобритания - 37%, и Белгия – 35%, обяснението за тяхното класиране е, че тези страни вече не са на преден план в борбата срещу промените в климата.  \"Швеция, Португалия, Франция, Холандия и Люксембург са оценени високо, защото припознават значението на политики, които гарантират, че ЕС ще изпълни ангажиментите си по Парижкия договор. Констатира се липсата на готовност за действие срещу климатичните промени при всички останали държави\", коментира директорът на CAN - Европа, Уендел Трио. Той констатира, че макар всички страни от ЕС да се присъединиха към Парижкото споразумение, повечето от тях не успяват да постигнат целите си. Трио призовава страните спешно да започнат да действат за по-амбициозни политики и цели в областта на климата и енергетиката както на национално, така и на европейско равнище. ", "date": "2018.06.19", "title": "България е изпълнила една четвърт от целите за климата, показа анализ"}
{"url": "https://www.dnevnik.bg/video/2018/06/19/3201678_koi_durpa_koncite_v_evrokomisiiata_video/", "text": "Извършен ли е преврат в Европейската комисия? От началото на март на една от основните институции в ЕС й се наложи да обяснява, че не е възможно това да стане. На противното мнение обаче са  евродепутатите , омбудсманът на ЕС и редица наблюдатели, според които назначаването на Мартин Зелмайер - \"дясната ръка\" на председателя Жан-Клод Юнкер, за генерален секретар напомня тъкмо това. Кой е Зелмайер и има ли нещо съмнително в издигането му до един от ключовите постове в Евросъюза - вижте във видеото. Още видео от рубриката \"С две думи\" -  тук", "date": "2018.06.19", "title": "Кой дърпа конците в Еврокомисията (видео)"}
{"url": "https://www.dnevnik.bg/sport/2018/06/19/3201951_sautgein_oceni_visoko_turpenieto_na_angliiskite/", "text": "Селекционерът на английския национален отбор Гарет Саутгейт оцени високо търпението, което са показали футболистите при победата с 2:1 срещу Тунис в първия си мач на световното. Съставът изпита огромни трудности, но  спечели с гола на Хари Кейн в 91-ата минута . \"Въпреки че времето ни притискаше, действахме търпеливо, не изсипвахме топката в наказателното поле. Чакахме добра възможност. Мисля, че заслужавахме победата - създадохме толкова много положения, особено през първата част\", каза Саутгейт. По думите му е било добре, че английският отбор е контролирал мача през второто полувреме. \"Гордея се с отбора. Щях да се гордея с тях дори и при равенство, въпреки че то щеше да направи нещата много по-трудни за нас\", добави Саутгейт. Нападателят Хари Кейн, който вкара и двата гола, изтъкна сплотеността на отбора като фактор за победата. \"Много решения бяха срещу нас и може би накрая имаше справедливост. Това е световното първенство - трудно е\", заяви футболистът на \"Тотнъм\".", "date": "2018.06.19", "title": "Саутгейт оцени високо търпението на английските футболисти"}
{"url": "https://www.dnevnik.bg/video/2018/06/19/3190210_video_stadionite_za_svetovnoto_po_futbol_v_360_gradusa/", "text": "Все едно си там. Не, повече от това, защото панорамното видео показва стадиона в Нижни Новгород от въздуха, от гледната точка на терена и феновете, както и в цялата елегантност на синьо-белия дизайн на това съоръжение за 45 000 души.", "date": "2018.06.19", "title": "Видео: Стадионите за световното по футбол в 360 градуса - Нижни Новгород"}
{"url": "https://www.dnevnik.bg/evropa/2018/06/19/3201954_sled_imigrantite_italianskiiat_vutreshen_ministur/", "text": "Италианският вътрешен министър Матео Салвини, известен като хардлайнер, обеща да вземе мерки срещу ромите, като заяви, че етническото малцинство е свързано с кражби и незаконна дейност, предаде ДПА. Салвини, лидер на крайнодясната партия \"Лига\", вече си създаде име, като  забрани на спасителни кораби  на хуманитарни организации да акостират в италиански пристанища. Той заяви пред телевизия \"Телеломбардия\", че неговото министерство подготвя доклад \"за ситуацията с ромите\" в Италия. \"Вътрешният министър, изглежда, не знае, че базираните на етнос преброявания са забранени от закона\", заяви пред агенция АНСА Карло Стасола, председател на организацията за защита на правата на ромите \"Асоциация 21 юли\". След като лявоцентристкият всекидневник \"Република\" заяви, че е шокиран от предложението, Салвини написа във \"Фейсбук\", че има предвид не само кражбите, извършвани от ромите, а и ромските деца, които се учат да крадат и да извършват незаконни дейности. Антиромските и антиимигрантски изявления спечелиха много гласове на \"Лигата\" и Салвини все по-често прави подобни изявления преди втория тур на местните избори на 24 юни, отбелязва ДПА. /БТА", "date": "2018.06.19", "title": "След имигрантите италианският вътрешен министър обеща мерки и срещу ромите"}
{"url": "https://www.dnevnik.bg/kultura/2018/06/19/3201958_povecheto_kulturni_subitiia_ot_evropredsedatelstvoto/", "text": "По-голямата част от събитията в програмата за култура, планирани по време на българското европредседателство, са изпълнени. Това се разбра от думите на министъра на културата Боил Банов пред Би Ти Ви. Той обясни, че при някои има закъснение, а повечето са били планирани за месеците май и юни. Общо около 1.6 млн. лв. е стойността на цялата програма. Банов коментира, че публикациите, в които се твърди, че програмата не е изпълнена, не са атака към него или други институции, а към творците, ангажирани в програмата. Министърът обяви още, че е възможно през следващия програмен период на финансиране от ЕС България да защити проекти, свързани с културното наследство. Повод за коментара му е рушащото се читалище \"Светилна\" в град Шипка. То е строено през 1934 г. Банов каза, че в момента нищо не може да се направи, защото читалището е частна общинска собственост. Общината пък не може да кандидатства по програмата за развитие на селските райони за ремонт, защото вече Шипка е обявена за град. На практика в момента няма програма, по която може да се финансира подобен ремонт. По оценката на министъра ще трябват поне 3 млн. лв. за ремонта на красивата сграда. Увери, че известната като Двойната къща в София, която бе разрушена, ще бъде възстановена от собственика, който е поел ангажимент да използва идентични материали с тези, използвани при първоначалното строителство. Проектът, по който щяло да стане това, предвиждал надстрояване, но със запазване на ключовите фасади.", "date": "2018.06.19", "title": "Повечето събития от програмата за култура на европредседателството били изпълнени"}
{"url": "https://www.dnevnik.bg/na_put/2018/06/19/3201329_bihte_li_trugnali_s_tozi/", "text": "Във времена, в които човек е все по-трудно да опази анонимността си, група дизайнери отправят ново предизвикателство като пускат за продажба прозрачен куфар, информира Lonely Planet. Елегантният модел е описан от създателите му като \"предизвикателен и закачлив отговор\" на обществената дискусия за границите между наблюдението и конфиденциалността, Шокиращият модел ще бъде пуснат за продажба на 20 юни. Разработката е на базираната в Кьолн компания за куфари Rimowa съвместно с италианския производител на облекла Off-White. Според създателя на Off-White Върджил Абло, който е и художествен директор на мъжката линия на  Louis Vuitton, преди да разработят дизайна на куфара, създателите му са проучвали емоционалната връзка на туриста с неговите вещи. Куфарът Cabin Multiwheel представлява прозрачна конструкция от поликарбонат с черни дръжки и колела като е добавен и втори комплект - оранжеви. За да се акцентира върху прозрачността на материала, корпусът няма вътрешна облицовка. За по-традиционно настроените пътници обаче са предвидени черни торби, в които, ако желаят, могат да опаковат дрехите си. Цените започват от 850 евро.", "date": "2018.06.19", "title": "Бихте ли тръгнали с този?"}
{"url": "https://www.dnevnik.bg/bulgaria/2018/06/19/3201960_normalizira_se_obstanovkata_v_sofiia_sled_padnalite/", "text": "Нормализира се обстановката в София след  падналите обилни валежи , съобщи МВР по свои данни към 6 часа сутринта. Вследствие на падналия обилен дъжд снощи в столицата служителите на пожарната служба са реагирали на над 250 сигнала за наводнение улици, мазета, приземни етажи, подлези, ресторанти, детски градини и други. В София има хиляди шахти, никой не може да каже, че всички са почистени, коментира пред БНР кметът на София Йорданка Фандъкова. \"Екипът и щабът в Столичната община работят непрекъснато. Много показателен е фактът, когато спре обилният валеж, колко бързо се оттича водата. По отношение на огромните количества вода, съвсем естествено, че не може да се поеме в първия момент и в момента, в който вали. Оценките ще ги даваме по-късно за това кой си е свършил работата и кой не. Реагираше се приоритетно и мисля, че щетите са минимални\", допълни тя. По думите й няма проблеми с общинските язовири и реките.  По данни на МВР сред засегнатите обекти след дъжда снощи са били хотел \"Шипка\", метростанция \"Витоша\", \"Сердика\", \"Мол Парадайс\", църквата в подлеза на хотел \"Балкан\", подлезите до Централна гара и Министерството на младежта и спорта, 184 ЦДГ в кв. \"Лозенец\", районът на \"Лъвов мост\", Банка ДСК на ул. \"Княз Александър І\", Театър 199, болница \"София мед\", онкологична болница в кв. \"Дървеница\", болница \"Свети Наум\" до 4-ти километър, ЦСМП - София (Сточна гара), Министерството на туризма, подлезът пред Министерството на външните работи, Информационен център на МО, гаражът на СДВР, фонотеката на БНР на бул. \"Драган Цанков\", театър \"Българска армия\", заведение в подлеза на булевардите \"България\" и \"Гоце Делчев\", мазетата на Изпълнителна агенция по лекарствата, заведения и ресторанти на приземните етажи. От 18.30 часа на 18 юни до 6 часа тази сутрин пожарникарите са отработили около 57 сигнала. Няма информация за пострадали и бедстващи граждани, посочва ведомството. По информация на НИМХ-БАН количеството на падналите валежи в района на центъра на град София е около 50 л/кв.м. В Кюстендил са получени сигнали за разрушени, откъснати и трудно проходими пътища и улици в няколко населени места на община Кюстендил: с. Николичевци – разрушен пътя към траурен парк, непроходимо за МПС; с. Вратца – разрушени няколко улици, не може да се преминава; с. Преколница и с.Церовица – между двете села пътят е откъснат, не може да се преминава; с. Бобешино и с. Црешново – откъснат пътя между двете села – трудно проходим и за високопроходима техника. Към момента сигналите са отработени и всички пътища са проходими. В Област Благоевград са получени общо 6 сигнала за наводнени приземни етажи и мазета.", "date": "2018.06.19", "title": "Нормализира се обстановката в София след падналите обилни валежи"}
{"url": "https://www.dnevnik.bg/bulgaria/2018/06/19/3201962_otstraneniiat_direktor_na_medicinski_odit_se_smiata_za/", "text": "Oтстраненият шеф на \"Медицински одит\" Златица Петрова определи обвиненията срещу нея като дискриминационен натиск. \"Срещу името на агенцията и ръководството се злоупотребява публично и се упражнява дискриминационен натиск\", каза тя в ефира на \"Нова телевизия\". Петрова смята, че е жертва на вътрешни конфликти а агенцията. \"За служителката, която се явява като потърпевша – тя не е лекар, а икономист, некомпетентно е да коментира медицински случай. Тя е в съдружие с главния секретар, който е подал сигнала\", уточни тя и добави, че когато има сигнал за нарушение, се работи с прокуратурата по три направления. \"Протоколът се връчва на лечебното заведение с констатации, след три месеца се задава акт за нарушение, ако има такова нарушение, след това до шест месеца има наказателно постановление. Има много случаи, които падат в съда. За миналата година от 700 проверки има 300 постановления\", съобщи Петрова. Общо 11 смъртни случая в лечебни заведения, включително и на новородени бебета , не са докладвани на прокуратурата от Изпълнителната агенция \"Медицински одит\". Това показва проверка на Върховната административна прокуратура. До разследването се стигна след сигнал от бившия главен секретар на агенцията Димитър Евлогиев. В момента Златица Петрова е временно отстранена от поста,  който се заема от Л юбомир Чепилски .", "date": "2018.06.19", "title": "Oтстраненият директор на \"Медицински одит\" се смята за обект на дискриминация"}
{"url": "https://www.dnevnik.bg/sport/2018/06/19/3201901_prototiput_koito_specheli_24-te_chasa_na_lyo_man_v/", "text": "Екипажът на G-Drive №26, който спечели  86-ото издание на \"24-те часа на Льо Ман\"  в клас LMP2, беше дисквалифициран, обявиха комисарите на състезанието. В бюлетина на съдиите в понеделник вечер след официалната техническа проверка се съобщава, че е открито нерегламентирано устройство за ускоряване на зареждането с гориво при спиранията в бокса. Екипажът Роман Русинов, Андреа Пицитола и Жан-Ерик Верн направи 369 обиколки, с две повече от колата на \"Сигнатек\" (Никола Лапиер, Пиер Тири и Андре Неграо). След дисквалификацията победата в LMP2 отива именно в тима на \"Сигнатек\", а втори става екипажът на \"Граф\" с пилоти Венсан Капилер, Джонатан Хирши и Тристан Гоменди. \"Техническият отдел и директорът на състезанието заключиха, че има несъответствие между чертежите на колата и това, което беше открито в нея. Разследването показа, че това дава предимство на прототипа при спирането за зареждане с гориво\", се казва в официалното съобщение. От G-Drive обявиха, че ще обжалват решението на \"Льо Ман\", но засега на подиума се качва екипажът на \"Юнайтед аутоспортс\" с Юго де Саделер, Уил Оуен и Хуан Пабло Монтоя. В генералното класиране на състезанието G-Drive завърши на пето място. За втора поредна година прототип от  LMP2 е дисквалифициран след \"24-те часа на Льо Ман\" . Преди 12 месеца сензационният подиум на \"Ребелиън\" (Нелсон Пике-младши, Дейвид Хансон и Матиас Беш) беше отнет, след като колата не отговаряше на техническите изисквания заради нарушение на каросерията след състезанието. Тогава комисарите излязоха с решение, че механиците са модифицирали хомологирана част в хода на състезанието, и то още след старта. Победата в тазгодишното издание на \"Льо Ман\" отиде в \"Тойота\", пилотирана от Фернандо Алонсо, Казуки Накаджима и Себастиен Буеми. Японският производител счупи прокобата и в 20-ото си участие в най-престижната автомобилна надпревара успя да спечели.", "date": "2018.06.19", "title": "Прототипът, който спечели \"24-те часа на Льо Ман\" в клас LMP2, беше дисквалифициран"}
{"url": "https://www.dnevnik.bg/sviat/2018/06/19/3201963_trump_zaplashi_kitai_s_mita_vurhu_stoki_za_200_mlrd/", "text": "Американският президент Доналд Тръмп заплаши снощи, че ще наложи допълнително мита от 10 на сто на вносни стоки от Китай за 200 млрд. долара, след като Китай обяви мита върху американски стоки за 50 милиарда долара в отговор на първите наложени от САЩ мита, предадоха \"Франс прес\" и \"Ройтерс\". \"Допълнителни мерки трябва да бъдат взети, за да се насърчи Китай да промени несправедливите си практики и да отвори своя пазар за американски стоки\", гласи комюнике на президента, цитирано от Белия дом. Тръмп е наредил на търговския представител на САЩ да подготви налагането на допълнителните мита, които ще влязат в сила, ако Китай въведе обявените от него мита. \"Ако Китай увеличи митата си, ние ще отвърнем с налагане на допълнителни мита на още стоки за 200 млрд. долара\", се казва в комюникето, цитирано от ДПА. В резултат Китай обвини САЩ в \"изнудване\" и обеща реципрочен отговор, предаде Би Би Си. Според изявлението на Тръмп Пекин \"заплашва компании, работници и фермери в САЩ, които не са направили нищо лошо.\" В петък Тръмп обяви, че  САЩ ще наложат 25-процентни мита  на китайски стоки на стойност 50 млрд. долара, голяма част от тях продукти на технологичния сектор. Китай отговори със съобщение за мита върху земеделски стоки, автомобили и други, внасяни от САЩ, също за 50 млрд. долара. От обявените от Вашингтон наказателни мита засега (от 6 юли) влизат в сила едва тези върху стоки за 34 млрд. долара. Другите ще бъдат приложени по-късно.", "date": "2018.06.19", "title": "Тръмп заплаши Китай с мита върху стоки за 200 млрд. долара"}
{"url": "https://www.dnevnik.bg/ot_vas/novini_ot_vas/2018/06/19/3201604_papskiiat_hotel_-_vroclav/", "text": "Тумски е островът на катедралата на св. Йоан Кръстител, която датира от XIII век. Тя има впечатляваща архитектура и в нея се съхранява също така най-големият църковен орган в Полша.", "date": "2018.06.19", "title": "Папският хотел - Вроцлав"}
{"url": "https://www.dnevnik.bg/bulgaria/2018/06/19/3201966_desetki_jiteli_na_aheloi_protestiraha_sreshtu_noviia/", "text": "Десетки жители на Ахелой излязоха на протест заради новия път към курортния комплекс Слънчев бряг, който беше  официално открит в края на миналата седмица предсрочно  от премиера Бойко Борисов, съобщиха Би Ти Ви и \"Нова телевизия\". Само за две години в участъка са станали над 150 катастрофи с четирима загинали и десетки ранени, а ремонт на отсечката е планиран от 40 години. Въпреки това според местните хора в изграждането на пътя има недомислици. Трасето блокира достъпа до къщите, а шофьорите трябва да правят много опасна маневра, за да се включат в стар път, по който да стигнат до домовете си. Автобусите подминават Ахелой, стигат до кръгово движение, което се намира между Каблешково и Ахелой. Според хората това удължава пътя до домовете им с цели 8 километра. От Агенция \"Пътна инфраструктура\" обаче обещаха, че до месец ще има нов път до Ахелой. Работите по него щели да започнат още следващата седмица.", "date": "2018.06.19", "title": "Десетки жители на Ахелой протестираха срещу новия път до Слънчев бряг"}
{"url": "https://www.dnevnik.bg/sport/2018/06/19/3201964_v_razgara_na_svetovnoto_atletiko_prepodpisa_s_grizman/", "text": "В разгара на световното първенство \"Атлетико\" (Мадрид) обяви, че е постигнал споразумения с трима френски национали. Антоан Гризман и Лука Ернандес са преподписали договорите си, а клубът привлича и сънародника им Тома Лемар. Най-голямото вълнение на привържениците на \"дюшекчиите\" беше свързано с въпроса за бъдещето на Гризман. Нападателят  обяви преди дни, че остава, защото вярва в развитието на отбора . Договорът на Гризман е удължен с една година и вече е до 2023 г. В досегашния му контракт клаузата за откупуването му беше 200 млн. евро, като след 1 юли тази година намаляваше наполовина. Интерес към него имаше от \"Барселона\", като каталунците бяха склонни да платят намалената цена. Сега вече клаузата за откупуването на Гризман отново е 200 млн. евро. С 10 милиона по-ниска е определената сума за Лемар. 22-полузащитник преминава в \"Атлетико\" от \"Монако\", като според информациите мадридчани ще платят 60 млн. евро за него. \"Дюшекчиите\" се обвързват със защитника Лука Ернандес до 2024 г. От клуба благодариха на френската федерация и на селекционера Дидие Дешан за съдействието при преподписването на място в лагера на \"петлите\" в Русия. Френските национали се готвят за втория си мач от световното, в който ще срещнат Перу на 21 юни.", "date": "2018.06.19", "title": "В разгара на световното \"Атлетико\" преподписа с Гризман и Ернандес и привлече Лемар"}
{"url": "https://www.dnevnik.bg/sviat/2018/06/19/3201975_broiat_na_bejancite_i_razselenite_po_sveta_dostigna/", "text": "Броят на бежанците и вътрешно разселените по света е достигнал миналата година рекордните 68,5 милиона, съобщи днес Върховният комисариат на ООН за бежанците (ВКБООН), цитиран от \"Франс прес\". Този мрачен рекорд е подобрен за пета поредна година. В годишния си доклад, публикуван тази сутрин, ВКБООН обяснява тенденцията с кризата в Демократична република Конго, конфликта в Южен Судан и бягството на стотици хиляди рохинги от Мианма. Един на всеки 110 души по света е принуден да живее извън дома си. /БТА", "date": "2018.06.19", "title": "Броят на бежанците и разселените по света достигна исторически връх за пета поредна година"}
{"url": "https://www.dnevnik.bg/sport/2018/06/19/3202011_red_bul_shte_izpolzva_dvigateli_honda_ot_sezon_2019/", "text": "Отборът от Формула 1 \"Ред бул\" ще използва двигатели \"Хонда\" от сезон 2019, обявиха от тима, базиран в Милтън Кийнс. \"Биковете\", които в продължение на 12 сезона бяха задвижвани от \"Рено\", се разделят с френския производител. Договорът с \"Хонда\" е за две години, като има опция за удължаването му. \"Това е начало на едно вълнуващо партньорство, с което ще се опитаме не само да печелим състезания, но и да изпълним голямата ни цел - отново да сме шампиони\", каза шефът на отбора Кристиан Хорнър. \"Винаги сме взимали решения, когато сме убедени, че промените ще ни направят по-добри. Впечатлени сме от страстта, с която \"Хонда\" работят, и големите стъпки, които направиха от  началото на сезона с \"Торо росо\" . Сделката между \"Ред бул\" и \"Хонда\" беше почти сигурна, след като в началото на сезон 2018 г. вторият тим на австрийския концерн започна да използва задвижващи системи на японците. \"Торо росо\" стигна до четвърто място с Пиер Гасли в Бахрейн, а досега има 19 точки и заема седмо място в класирането при конструкторите. За 12 години с двигатели \"Рено\" \"Ред бул\" спечели четири световни титли при пилотите и четири при конструкторите (2010 - 2013). В шампионските сезони \"биковете\" взеха 47 победи, а от 2015 г. досега още десет. След обявяване на новината от \"Рено\" публикуваха съобщение, че благодарят на \"Ред бул\" за партньорството и продължават работа със заводския си отбор и \"Макларън\", който е техен клиент от настоящия сезон. \"Хонда\" пък се завърна във Формула 1 през 2015 г., когато стана доставчик на двигатели за \"Макларън\". През този период обаче болидът често получаваше технически дефекти и  двете компании се разделиха след сезон 2017 . \"Хонда\" е сред най-успешните производители във Формула 1 с 69 победи и 75 полпозишъна. Въпреки това последната победа на японците е от Австралия 1992 г. Те имат шест световни титли при конструкторите – четири с \"Макларън\" (1988 - 1991) и две с \"Уилямс\" (1986-1987). \"След като се видя, че имаме много добра работна атмосфера с \"Торо росо\", решихме да увеличим партньорството си със семейството на \"Ред бул\", подписвайки и с другия отбор. Целта ни е да сме на върха, както отива и на двете марки с история в спорта\", каза Такахиро Хачико, директор на \"Хонда\". До момента през сезон 2018 \"Ред бул\" взе две победи от седем състезания с  Даниел Рикардо . Австралиецът спечели и един полпозишън.", "date": "2018.06.19", "title": "\"Ред бул\" ще използва двигатели \"Хонда\" от сезон 2019 във Формула 1"}
{"url": "https://www.dnevnik.bg/sviat/2018/06/19/3202006_kim_chen-un_e_v_kitai_za_treti_put_zaradi_sreshtata_s/", "text": "Севернокорейският лидер Ким Чен-ун е на двудневно посещение в Китай, съобщиха \"Ройтерс\" и Би Би Си. Това е третото посещение на Ким в страната от март. Тогава той за пръв път пътува в чужбина, откакто пое властта в Северна Корея в края на 2011 г. Пекин, който е единственият икономически съюзник на Пхенян, вече е загатвал, че е възможно да работи за облекчение на санкциите  след историческата среща  между Ким и американския президент Доналд Тръмп в Сингапур миналата седмица. Очаква се севернокорейският лидер да даде на китайския президент Си Цзинпин информация за разговорите с американския държавен глава. Необичайното е, че китайските държавни медии съобщиха за визитата и отбелязаха, че той ще остане два дни. Досега Китай само потвърждаваше, че той е бил на посещение, и информацията се предоставяше чак след като е напуснал страната, пише \"Ройтерс\". В разговорите си  Тръмп и Ким  обявиха, че се ангажират с усилия за  ядрено разоръжаване  (каквото Северна Корея обеща и на друга историческа среща - с президента на Южна Корея, при това от южната страна на границата). В замяна Съединените щати обещаха да сложат край на съвместните учения с  Южна Корея , а двете страни вече потвърдиха, че са прекратили фазата на планиране за следващото учение \"Фрийдъм гардиън\" (според Белия дом в подобни действия ще има пауза, докато продължава \"добрата воля\" на Северна Корея). САЩ имат 29 хил. войници в Южна Корея. От тях в миналогодишното учение участваха около 17 хил., а от южнокорейска страна - около 50 хил.", "date": "2018.06.19", "title": "Ким Чен-ун е в Китай за трети път заради срещата с Тръмп"}
{"url": "https://www.dnevnik.bg/bulgaria/2018/06/19/3201969_dvoinata_kushta_veroiatno_niama_da_bude_preizgradena/", "text": "Т.нар.  Двойна къща  на апетитно място на столичния булевард \"Васил Левски\", която беше съборена през април миналата година, нито ще бъде преизградена, нито построена наново, нито напълно възстановена. Само две нейни фасади, гледащи към улиците, ще бъдат направени наново по архивни снимки и документи и те ще бъдат монтирани върху нова сграда. Това на практика се разбира от записа на заседанието на специализирания експертен съвет за опазване на недвижими културни ценности към Министерството на културата, на което  е било решено да се възстанови статутът  на вече съборената и несъществуваща сграда. Макар да се връща защитата на къщата и тя да става от най-ниската категория \"за сведение\", в режима за нейното опазване, предложен от Националния институт за недвижимо културно наследство (НИНКН), се допускат сериозни промени и намеси. Допуска се промяна на предназначението на сградата, която преди е била жилищна, както и промени на плановите схеми. При промяната на схемите единственото изискване е да не се изменят южната и източната фасада на сградата - \"вътрешните планове да не водят до нови отвори или затваряне на отвори върху фасадите, които ще се експонират и ще гледат към улицата\". Допуска се още и пристрояване на сградата, \"което няма да влияе върху уличния силует\". Предложението за връщане на защитата и плана за допустимите намеси е одобрено с 9 гласа \"за\", 4 \"против\" и 1 \"въздържал се\". Обсъжданията продължават около 40 минути. Противниците на връщането на статута отбелязват, че новопостроената сграда не може да се ползва с правото на статут на какъвто и да е паметник на културата, тя може да е копие, реминесценция, но не и паметник, тъй като няма автентичност на структурата и материята. Абсурдно е на една сграда, която вече я няма, да й гласуваме статут. Ако собственикът възстанови едно към едно сградата и поиска да бъде декларирана, ще го направим ли след една година - не. Защото ще е направена 2019-2020 г., отбелязват още опонентите. И посочват, че плановете допускат пристрояване, промяна на две от фасадите, средата около къщата също е променена. Няма никакви основания в предложението на НИНКН за връщане на статута, след като се допускат толкова значителни намеси - друга площ, изменения на две от фасадите, със сигурност и детайлите на двете възстановени фасади няма да са същите, каквито на снимките, отбелязват още гласувалите против. Друг допълва, че ако собственикът е променил вижданията си от 2016 г., когато под негов натиск е бил сменен статутът на сградата, то той сега има пълни основания и възможности да възстанови къщата и без на нея да й бъде връщан статутът. Нека си я повтори, да си я възстанови, никой не му пречи и без да е паметник на културата, защото тя вече не е такъв, къщата е ликвидирана, защо му е да е паметник на културата, питат по време на дискусиите. Директорът на Археологическия институт с музей към БАН Людмил Вагалински пък поставя въпроса чисто юридически може ли да се върне статут на нещо вече липсващо. Но няма юристи, които да отговорят, и той гласува \"въздържал се\". Арх. Галя Стоянова, представила и предложението на НИНКН, отговаря, че връщането на статута ще позволи на института да контролира изграждането. Ще задължи собственика да внесе плановете си за съгласуване. И ще може да се следи дали реконструкцията съвпада с автентичните данни и документи. \"Ще се осигури ефективното възстановяване в нейната образна автентичност\", коментира Стоянова. Предложението за възстановяване на статута идва от Националния институт за недвижимо културно наследство, като арх. Галя Стоянова подчертава на няколко пъти, че се предприемат тези стъпки по искане на собственика на сградата за нейното възстановяване, както и по настояване на кмета на Столичната община Йорданка Фандъкова. В същото време от НИНКН отбелязват, че все още са налице причините статутът на къщата да бъде отменен през 2016 г. - променената околна среда и построяване на новите високи сгради около нея, които я притискат и тя се губи. Заради внесените искания сме длъжни да пристъпим към процедурата, отбелязва Стоянова. Но подчертава, че няма промяна в ситуацията на силно променена градоустройствена среда на място. Още през май миналата година  министърът на културата Боил Банов се закани , че ще задължи собственика Киро Киров, известен с прякора Киро Японеца, да възстанови сградата. Тогава, а и много пъти след това през мандата си,  Банов говори за пълно възстановяване  на къщата. От десетина дни обаче в изявленията на Банов по темата той започва да казва, че собственикът ще изпълни стар и вече одобрен проект за строителство на сграда, в която ще бъде \"имплементирана старата фасада\" и стари части от Двойната къща. И днес пред Би Ти Ви Банов говори отново за \"имплементиране\". За надстрояване, но със запазване на ключовите фасади. \"Дневник\" отправи искане до Министерството на културата за коментар от министър Банов по темата. По-рано тази сутрин пред Би Ти Ви той обяви, че ключовите фасади на къщата ще бъдат възстановени като проектът на собственика предвижда надграждане на къщата спрямо предишния й вид.", "date": "2018.06.19", "title": "\"Двойната къща\" вероятно няма да бъде преизградена, само две фасади ще бъдат залепени върху нова сграда"}
{"url": "https://www.dnevnik.bg/bulgaria/2018/06/19/3202013_avtobusnite_prevozvachi_otrekoha_da_sa_kaneni_za/", "text": "Пет сдружения на превозвачите в България изпратиха писмо до председателя на парламентарната група на ГЕРБ Цветан Цветанов, в което твърдят, че не са били канени на четирите кръгли маси за обсъждане на законопроекта за създаване на Автомобилна камара.  Предложението е на управляващата партия  и коалиционния ѝ партньор \"Обединени патриоти\", като и \"Воля\" го подкрепя. Проектът предвижда Автомобилната камара да \"издава, спира и отнема лиценз за упражняване на професията автомобилен превозвач\", ако министърът на транспорта упълномощи председателя на камарата за това. Всички, извършващи превозваческа дейност, ще трябва да станат задължително членове на камарата. Освен лиценз за пътници и товари на територията на страната камарата ще издава и лицензите за международен превоз в \"общността\", които в момента се издават от Изпълнителна агенция \"Автомобилна администрация\". Това предизвика недоволството на автобусните превозвачи. Миналата седмица над 2 хил. автобуса за вътрешноградски, междуселищни и републикански пътнически превози  спряха работа за час и половина , за да изразят недоволството си срещу създаването на Българска автомобилна камара. Според превозвачите проектозаконът е лобистки и създава условия за корупция. Под отвореното писмо до Цветанов са се подписали Браншови съюз за стопанска инициатива в транспорта, Национално сдружение на автобусните превозвачи в България, Национална сдружение на автобусните превозвачи, Национален съюз на превозвачите и Корпорация на автомобилните превозвачи. \"Истината е, че  никое от сдруженията в пътническия транспорт никога не е било канено на такива обсъждания.  Избирателно са канени отделни фирми, които не са присъствали с браншови представителни функции, а в лично качество. Въпреки това присъствалите колеги винаги и категорично са заявявали, че пътническият транспортен сектор непреклонно желае да бъде суверенен. Беше заявено, че проектозаконът е бил обсъждан в КРИБ, което, ако е вярно, то това се е случвало в отсъствието на пътническите оператори и сдружения, членуващи в КРИБ\", пише в писмото. Организациите все пак изразиха оптимизъм, че управляващите ще се вслушат в исканията им. За това съдели по поканата за среща, която Цветанов им пратил. От автобусния бранш уточниха, че протестите им не са политизирани, каквото било и твърдението на Цветанов. Браншовите организации настояват срещата им с Цветанов да бъде открита за медиите и да е изцяло свързана с проблемите на автобусния бранш, а не с тези на товарните превозвачи.", "date": "2018.06.19", "title": "Автобусните превозвачи отрекоха да са канени за обсъжданията на спорен закон"}
{"url": "https://www.dnevnik.bg/bulgaria/2018/06/19/3202014_sudut_otmeni_plashtaneto_na_integracionni_dobavki_na/", "text": "Петчленен състав на Върховния административен съд (ВАС) отмени окончателно текстове от Правилника за прилагане на Закона за интеграция на хората с увреждания, които определят размера на месечните добавки за социална интеграция, транспортни, информационни и телекомуникационни услуги, съобщиха от съда. Отменените разпоредби предвиждат хората с увреждания да получават месечна добавка за транспортни услуги, равна на 15% от гарантирания минимален доход, и добавка за ползване на информационни и комуникационни услуги, която е в размер 20% от гарантирания минимален доход. През тази година неговият размер е 75 лв., което означава, че сумите на двете надбавки са съответно 11.25 лв. и 15 лв. Според върховните съдии тази формула е незаконосъобразна, тъй като водещият критерий според Закона за интеграция на хората с увреждания за определянето на размера й са единствено индивидуалните потребности на конкретния получател. Унифицирането на размера на добавката създава обективни пречки за социалната интеграция на хората с увреждания и препятства упражняването на основните им прави и свободи, смятат върховните съдии. Според съдебния състав размерът на месечната добавка за социална интеграция трябва да е съобразен с индивидуалните потребности на конкретния човек, с това доколко то й е работоспособен с вида и степента на увреждането му. Обвързването на размера на добавката с гарантирания минимален доход ограничава свободата на придвижване, правото на пълноценно включване в общността, личната мобилност и свобода на изразяване на мнение, свобода на достъпа до информация, правото на образование, правото на достъп до рехабилитационни услуги и осигуряването на подходящ жизнен стандарт, се казва в съдебното решение.", "date": "2018.06.19", "title": "Съдът отмени плащането на интеграционни добавки \"на калпак\""}
{"url": "https://www.dnevnik.bg/sport/2018/06/19/3201882_zabavnoto_svetovno_da_poigraesh_lapotbol_v_saransk/", "text": "Напомня ми времето, когато бях дете. С тези думи колумбийският фен Ектор Варела споделя пред \"Ройтерс\" вълненията си, след като се е запознал с магията на лапотбола. Това е характерна игра в Саранск, която наподобява футбола. В столицата на Мордовската република  днес отборите на Колумбия и Япония ще изиграят първия си мач от световното . А това е отлична възможност за местните да представят своите традиции. \"Лапот\" са обувките, които жителите на Мордовия са носели преди десетилетия. Спецификата на обувките и ръчно направената топка затрудняват тези, които се осмелят да опитат играта. Оказва се, че това не е особено предизвикателство за Варела. Под аплодисментите на публиката колумбиецът успява да вкара няколко гола. Важното уточнение е, че той е футболен треньор от 30 години. \"Като дете съм играл футбол на плажа и по улиците с топка, направена от различни материали, от хартия и други неща. Беше прекрасно да върна спомените от детството си в Колумбия\", казва 55-годишният Варела, който сега живее в Лондон. Уменията си показва и местният жител Сергей Глуков. \"Играта произхожда от древни времена, когато хората са носели тези обувки и са правили топки от това, което имат. Децата да играли по селата. Така че бих казал, че това е доста стара игра.\" Неговото игрище за лапотбол е разположено в центъра на Саранск и се е превърнало в една от големите туристически атракции за футболните туристи. Според Варела това е отлична възможност за запалянковците да се забавляват в дните, в които няма мачове. Колумбиецът, който следва националния си отбор на световни финали от 20 години, очаква дебюта на тима днес.", "date": "2018.06.19", "title": "Забавното световно: Да поиграеш лапотбол в Саранск"}
{"url": "https://www.dnevnik.bg/bulgaria/2018/06/19/3202026_chestata_smiana_na_zdravni_ministri_e_prichina_za/", "text": "Една от причините за проблема с ваксините е лошото планиране, което произлиза от честата смяната на министрите на здравеопазването - средно на две години. Около тази теза се обединиха д-р Станимир Хасърджиев от Националната пациентска организация и управителят на болница \"Св. Иван Рилски\" д-р Дечо Дечев в ефира на БНТ. Те коментираха казуса с ваксините от Турция,  заради който бившият министър на здравеопазването д-р Петър Москов е обвиняем . \"Безопасността на ваксините е въпрос за Европейската агенция по лекарствата, заводът, в който са били произведени въпросните ваксини, е произвеждал ваксини, използвани за България\", акцентира д-р Хасърджиев. \"Ваксините се доставят и поръчват по начин, който не позволява да идват в България навреме, не позволява на държавата да договарят достатъчно добри условия с производителите. В световен мащаб има проблем с производството на ваксините. Те не се произвеждат за ден, планират се с две години напред, а у нас на такъв период се сменят министрите\", каза д-р Дечо Дечев. Според него има категорично доказани неща, които не са обект на делото - допуснато е да се използват нерегистрирани ваксини, преминаването им е станало с нередовни документи, съвсем осъзнато вносът и приложението на ваксините са направени с доклад към Министерски съвет, който му позволява бартерната сделка, заяви д-р Дечев. Така по думите му е създаден риск за децата, защото ваксините не са преминали мерките за безопасност на ЕС, тъй като са били нерегистрирани. От друга страна, д-р Хасърджиев подчерта, че при съвременните ваксини рисковете са минимални и благодарение на тях се избягват множество заболявания. Той допълни, че въпросната ваксина, внесена от Турция, е била широко използвана, преди България да влезе в ЕС, а опасността ѝ се превишава. \"Казусът с Медицинския одит не трябва да се гледа в тесен спектър, тъй като проблемът на агенцията е в това, че е подчинена на министъра. Това означава, че агенцията трябва да проверява принципала си - Министерството на здравеопазването\", заяви д-р Дечев. Колегата му допълни, че по света подобни агенции са изведени извън принципала си и включват широк обществен контрол, в който място имат и лекарите. В понеделник пред Специализирания съд се изправи бившият министър на здравеопазването Петър Москов. Той е обвиняем за безстопанственост в особено големи размери заради бартера с така наречените турски ваксини. Съдът допусна граждански искове за близо 1 милион лева срещу Москов и заместника му Персенски. Сумите са предявени от здравното министерство и държавната фирма \"Булбио\", които бяха конституирани като частни ищци. Бившият здравен министър твърди, че не само не е ощетил държавата, но и е гарантирал обществения интерес и имунизационния календар.", "date": "2018.06.19", "title": "Честата смяна на здравни министри е причина за проблема с ваксините, смятат експерти"}
{"url": "https://www.dnevnik.bg/detski_dnevnik/2018/06/19/3202031_ot_utre_se_podavat_zaiavleniia_za_priem_v_sedmi_klas/", "text": "От утре започна подаването на заявления за кандидатстване след седми клас в профилираните и професионалните гимназии в София. Подаването на документи е до 26 юни, съобщиха от Регионалното управление на образованието. Документите за участие в първото класиране се попълват онлайн на адрес  https://priem.mon.bg  или на хартиен носител в училищата-гнезда. Кандидатстването през електронната система става чрез входящ номер и уникален за всеки ученик 10-цифрен код за достъп. Те са записани в служебните бележки, с които младежите се явяваха на националните външни оценявания (НВО). В онлайн заявлението се вписват данните на ученика, предпочитаните училища с избраните профили или специалности от професии, подредени последователно според желанията. Всяка паралелка е отделно желание. Изборът става от падащо меню. В него са включени училищата с прием след завършен седми клас с утвърдените им паралелки по профили и специалности от професии, както и кодовете им, за да не се допускат грешки. За учениците от страната подаването на документи става само в 48 ОУ \"Йосиф Ковачев\". Работното време е от 8.00 до 18.00 часа без събота и неделя.", "date": "2018.06.19", "title": "От утре се подават заявления за прием след седми клас"}
{"url": "https://www.dnevnik.bg/biznes/2018/06/19/3202033_prirodniiat_gaz_se_ochakva_da_poskupne_s_okolo_10_ot_1/", "text": "Цената на природния газ ще бъде повишена с около 10% от 1 юли, показва доклад на Комисията за енергийно и водно регулиране (КЕВР), цитиран от вестник  \"Сега\" . На 25 юни членовете на КЕВР ще обсъдят на открито заседание доклада и ще вземат окончателно решение за цените до края на този месец. Предложението на държавния доставчик \"Булгаргаз\" е природният газ да поскъпне с 18 на сто. По правило, когато цената на горивото се променя с 5% или повече, следва корекция и в цената на парното и топлата вода, както и в цената на тока, произвеждан от топлоцентралите. През март общественият доставчик беше поискал газът да поскъпне с 4.85%, на регулаторът вдигна цената само с 2.6%. При новия ценови период \"ножицата\" се увеличава. Според експертите на КЕВР обаче \"Булгаргаз\" е надвзел 13 млн. лв., защото е планирал по-големи разходи за доставка за 2017 г., отколкото е отчел, и досега тя не е отразена в цените. \"Сега\" припомня, че се предвижда и минимално поскъпване на тока за бита средно с 1.89% от 1 юли.", "date": "2018.06.19", "title": "Природният газ се очаква да поскъпне с около 10% от 1 юли"}
{"url": "https://www.dnevnik.bg/bulgaria/2018/06/19/3202036_kratki_novini_stanciia_za_gaz_e_zatvorena_zaradi/", "text": ". Близо 400 кг канабис са открити в камион с българска регистрация във Франция Пазарната му стойност е около 4 милиона евро. Дрогата била скрита сред портокали, съобщава БНТ, като цитира френското издание \"Ест репюбликен\". Делото срещу бившия здравен министър Петър Москов ще започне наесен Съдът даде ход по същество на делото срещу бившия здравен министър Петър Москов, заместника му Адам Персенски и 3-ма служители от държавната фирма \"Бул био\". На практика обаче процесът ще започне на 12 септември, защото за днес нямаше възможност за начало на делото. Петимата са подсъдими за бартерa на ваксини от Турция. Вчера адвокатите поискаха връщане на делото на прокуратурата, но исканията им не бяха уважени. Съдът прецени, че в обвинителния акт няма пороци, а оплакванията на адвокатите, че подсъдимите не могат да разберат в какво са обвинени, са неоснователни. В хода на разследването в Столичното следствие бе разпитан целият кабинет от втория мандат на Бойко Борисов. С началото на делото те може би ще трябва да дадат показания и пред съда.  До една година ще бъде изграден нов мост в Троян Над 2.2 млн. лв. ще бъдат вложени за изграждането на нов мост над река Бели Осъм в Троян и на пътна връзка за Троянския манастир и село Орешак. Изпълнител на проекта ще е \"ОРС - Инфраструктура\" ООД, а финансирането е осигурено от Агенция \"Пътна инфраструктура\" (АПИ). С изграждането им транзитният трафик ще се изнесе от центъра на Троян и ще преминава през източния му край. Новият мост ще бъде с дължина 43.2 метра. Станция за газ е затворена заради незаконно зареждане на бутилки за битови нужди Държавната агенция за метрологичен и технически надзор (ДАМТН) спря от експлоатация автомобилна газоснабдителна станция в град Стамболийски. След получен сигнал и внезапна проверка е установено, че на нея се извършва пълнене на бутилки за битови нужди, което е забранено от закона. Констатирано е още, че станцията се експлоатира без извършен годишен преглед на инсталацията за пропан-бутан.", "date": "2018.06.19", "title": "Кратки новини: Делото срещу бившия здравен министър Петър Москов ще започне наесен"}
{"url": "https://www.dnevnik.bg/bulgaria/2018/06/19/3202021_bivshiiat_kmet_na_mladost_desislava_ivancheva_shte/", "text": "Бившият кмет на столичния район \"Младост\" Десислава Иванчева ще изпрати жалба в Европейския съд по правата на човека в Страсбург заради показния арест през април и последвалите го съдебни заседания, съобщи defakto.bg. Преди време стана известно, че и другата задържана с нея - Биляна Петрова, е сезирала съда в Страсбург. Това стана чрез кантората в Прага на адвоката на Петрова - Ирен Савова. По време на задържането им двете жени стояха в часове с белезници в центъра на София. На разследващите се наложи да извикат линейка, защото на Петрова ѝ прилоша. На снимка пък се виждаше как полицай запушва устата ѝ с ръка в един момент. Евросъдът ще преценява както ареста на двете жени, така и съдебните заседания по постоянното им задържане под стража и отстраняването им от длъжност. Πo жалбите в офиса в Прага работи профилиран екип от експерти по европейско право, в който влизат юристи с научни титли от България, Германия и Франция. Основното оплакване в жалбите е за нарушаване правото на справедлив процес. От една стана, се споменава унизителното и нечовешко отношение по време на показния арест, неспазване на правото на ефективна защита и \"закъснелия\" достъп на адвокати до Иванчева и Петрова при задържането им, публичните изказвания на длъжностни лица, предварително внушаващи вината им, и др. Друг пример е уволнението на Петрова като зам.-кмет на столичната община в съдебната зала, където течеше делото по прокурорското искане за временното отстраняване на двете жени.  На 7 юни съдебният състав прекъсна заседанието , за да може юрисконсултът на общината да дойде и да връчи на Петрова заповедта за уволнението ѝ, издадена от временния кмет на района Румен Русев. Въпреки възражението на Петрова, че тя е в отпуск и не може да бъде уволнена, съдът прие това за факт и я насочи към административен съд, пред който може да оспори уволнението. Двете жени бяха с белезници в съдебната зала, където бяха вкарани по-рано - преди съдебния състав, за да говорят пред журналисти. След това белезниците им бяха махнати. Но този факт ще стане част от жалбите на двете жени до Страсбург. На 7 юни двете обвиняеми се оплакаха и че властите ги държали без храна и вода. Междувременно председателят на Върховния касационен съд (ВКС) Лозан Панов e отправил питане до шефа на апелативния спецсъд, където бе заседанието на 7 юни, за поставените на двете жени белезници в различни периоди, докато са били в съдебната зала. Панов посочва, че поставянето на белезници на обвиняеми и подсъдими се регламентира в закон и това са случаите, при които съществува сериозни рискове за сигурността.", "date": "2018.06.19", "title": "Бившият кмет на \"Младост\" Десислава Иванчева ще съди България в Страсбург"}
{"url": "https://www.dnevnik.bg/razvlechenie/2018/06/19/3202090_sled_poroia_v_sofiia_-_podvodnica_do_letishteto_i_ribi/", "text": "Множество колажи и шеги се появиха в социалната мрежа \"Фейсбук\" след необичайно силната буря в понеделник в София. Особено внимание беше обърнато на наводненото метро, което беше пресъздадено като морско дъно и сцени от \"Титаник\", а лозунгът \"Сутрин с метро, на връщане с подводница\", става особено актуален за всички работещи. Не липсваха и колажи от повърхността. \"Забелязано в махалата... нарекох го фандъшалот\" разказва Иван Червенков, като придружава статуса си с кадри от колата, докато се опитва да се измъкне от бурята. На мушката е и столичният кмет Йорданка Фандъкова, която е предложена за гост-лектор по темата \"Новото пристанище София\". За желаещите да стигнат до метрото - столицата предлага нова атракция - чрез гмуркане или с подводница. Някои от потребителите са по-крайни в асоциациите си - правят паралели с времето на Ной, като и предсказанията на Ванга за българското председателство, до чиято сграда вече може да се стигне вече само с плуване. По-творчески настроените предлагат и ново лого на метрополитена.", "date": "2018.06.19", "title": "След пороя в София - подводница до летището и риби в подлезите"}
{"url": "https://www.dnevnik.bg/biznes/2018/06/19/3202051_fantastiko_otkriva_nov_supermarket_v_sofiia_prez_esenta/", "text": "Търговската верига \"Фантастико\" ще открие тази есен нов супермаркет в София, който ще се намира на бул. \"Г. М. Димитров\". Освен това обектът на компанията на бул. \"Черни връх\" ще бъде изцяло реновиран, съобщава  \"Капитал\" . Инвестициите са за общо 63 млн. лв., които са собствени средства на търговската верига. Магазинът на бул. \"Г. М. Димитров\" ще се намира непосредствено до хотел \"Вега\", който е на пресечката с ул. \"Никола Габровски\". Обектът ще е върху 4700 кв.м, а общата разгъната застроена площ надхвърля 10 хил. кв.м. Инвестицията е за над 39 млн. лева и ще позволи да бъдат открити 100 нови работни места. Магазинът ще има детска площадка, покрит паркинг с над 150 места, станции за зареждане на електромобили, както и допълнителни обекти като аптека, магазин за цветя и др. Реновираният супермаркет на бул. \"Черни връх\", който също ще бъде открит тази есен, се разпростира върху 4090 кв.м и ще продължи да работи денонощно. Инвестицията в него е за над 24 млн. лв. и ще открие над 50 допълнителни работни места. В разширената и обновена сграда на \"Фантастико\", която на практика става мини търговски център, ще се намират различни търговски обекти като аптека, химическо чистене, магазин за битова техника и др. Ще има покрит паркинг с 91 места плюс още над 150 открити, а също и станции за зареждане на електромобили. В съседство с обекта на \"Фантастико\" магазин строи и друга верига - \"Лидл\".", "date": "2018.06.19", "title": "\"Фантастико\" открива нов супермаркет в София през есента"}
{"url": "https://www.dnevnik.bg/analizi/2018/06/19/3202042_epizod_poreden_evropredsedateliat_se_oliva/", "text": "\"За да ознаменуваме края на европреЦедателството и интеграцията на Западните Балкани, предлагам да направим един воден коридор София (пристанище НДК вече е в експлоатация) – Преспанското езеро\"; \"Доскоро Амазонка беше най-голямата река – е вече не е\"; \"Молете се за мен, тръгвам за Люлин\"; \"При Софиянски не валеше така\" – тези и други подобни коментари предизвика в социалните мрежи потапянето на столицата от летния дъжд. Но да оставим опитите за духовитост и остроумие настрана. Да поговорим конкретно. Пороят отми мръсотията и разкри язвите. Насреща ни се опулиха грозните лица на проблемите в столицата. Проблеми в изграждането на метрото, подлезите, улиците, шахтите. Винаги през този период от годината, през пролетта, има обилни дъждове, градушки. И както обикновено, властите останаха потресени, дълбоко изненадани.  Да сте чули кметицата на София г-жа Фандъкова да е поела персонална отговорност за случилото се, например, като си подаде оставката? А някой да е дръзнал да й я поиска? \"Много показателен е фактът, когато спре обилният валеж, колко бързо се оттича водата. Оценките ще ги даваме по-късно за това кой си е свършил работата и кой не\" – това се задоволи да отбележи кметицата. Така е. Само да запазим търпение и самообладание. Начинът, по който столицата забуксува като пате в кълчища по време на пороя, беше реалната кулминация на шестмесечното председателство на България на Съвета на ЕС. Оливането на финалната права беше същинският сеир, без значение дали е шашардисал еврочиновниците на посещение в столицата, или е останал само за вътрешна консумация, за медитативна наслада. Изобщо, дъждът беше каденцата на евросимфонията, дирижирана от премиера Борисов, в която основният музикален инструмент беше един гръмовен тъпан.  Но, за да съм обективен, написаното не означава, че нищо не беше постигнато за тази половин година. Например срещата на върха в София даде трамплин за пробива по въпроса за името на Македония. Нашата съседка вероятно съвсем скоро ще получи покана за членство в НАТО и ще започне преговори за присъединяване към ЕС (друг е въпросът, че перспективата за последното е твърде далечна). Членството в тези \"семейства\", особено в Северноатлантическия пакт, ще даде значително по-големи гаранции за стабилността на целия регион. И въпреки че не бяха дадени никакви конкретни перспективи пред Западните Балкани от гледна точка на интегрирането им в ЕС, все пак Брюксел пое ангажимента да инвестира стотици милиони в региона – факт, който не може да бъде омаловажаван.  Въпросът обаче е друг. Какво конкретно спечелиха обикновените български граждани от прословутото европредседателство? Отговорът е: нищо особено. Не сме се удавили на края на Искъра. България продължава да е болният човек в ЕС, най-бедната и най-корумпираната страна в общия европейския дом. На 14и юни имаше особен юбилей. Пет години след протестите срещу назначаването на Делян Пеевски за шеф на ДАНС Пламен Георгиев, председателят на антикорупционната комисия, заяви, че медийният магнат е един от най-проверяваните и  най-чисти хора в държавата , един от най-големите данъкоплатци. Делото за КТБ също тече нормално. Същинските виновници ще спят спокойно. Най-вероятно само  обвинителният акт ще се чете  близо 2 години. И нито ред в материалите по делото за финансовата пирамида, ощетила другите, обикновените данъкоплатци, с 4 млрд. лв., за ролята на висши политици за нейното безметежно функциониране в продължение на години. Това означава само едно. Ако има други банки, които работят на подобен \"принцип\", те ще продължат да действат, докато не дойд -, за огромна изненада на всички институции, и особено на БНБ - новият финансов колапс.  Във връзка с протестите в защита на хората с увреждания станахме мълчаливи свидетели и на поредния епизод от \"тангото на Борисов\". След като се видя, че оставката на социалния министър Бисер Петков няма да изиграе ролята на обичайния удобен бушон, който да свали натрупаното напрежение, а ще има обратната, възпаляваща роля, министърът спешно бе върнат на ринга. Щом това е министърът, който им харесва, да седнат да направят така, че тази тема да ми се махне от главата и на мен, и на всички вас, каза гневно Борисов в Измир.  Правилно. Премиерът е дипломат и геополитик. Той е стратег. Човек, ангажиран с мащабни проекти. С велики дела. Какви са тези нелепи, арогантни претенции на някакви си майки? Борисов и кабинетът вече са направили много, предостатъчно – \"дали\" са пари за пенсионерите, учителите, преподавателите. Не може министърът на финансите Влади Горанов да утеши всички, на всички да угоди. Ясно е, че тези, които биха поискал оставката на премиера заради изказването му за \"махането от главата\", са обладани от завист. Те не разбират, че на Борисов главата му трябва за друго.  И още. Някакви офицери загинали, защото вертолетът им бил неизправен. Ужасно, разбира се, но какъв вот на недоверие иска опозицията? Откъде накъде! Каква проблеми в отбраната и сигурността? Това е опит да се трупа политически капитал от персонална трагедия. А и всичко ще е много шум за нищо. Ясно е, че вотът е обречен. Политическият картел работи по-точно и предвидимо от часовниците на върха на часовниковата кула в Мека. Представителите на институциите ще продължат да се оливат.  За нас остават остроумията.", "date": "2018.06.19", "title": "Епизод пореден: европредседателят се олива"}
{"url": "https://www.dnevnik.bg/sport/2018/06/19/3202097_angliiski_fen_stigna_s_iahta_ot_bulgariia_do_volgograd/", "text": "Дипломатическата криза между Великобритания и Русия спря голяма част от феновете на английския национален отбор да пътуват за световното първенство и да подкрепят отбора на Гарет Саутгейт. Не така обаче стоят нещата при Греъм Кентсли, който измина около 2000 километра по вода, за да стигне до Волгоград. Там в понеделник  Англия започна с победа 2:1 над Тунис  участието си на световните финали. Кентсли, който е родом от Сейнт Албънс в графство Хертфордшир, стигна с яхтата си от България до крайречния град за малко над пет седмици, точно навреме за срещата. \"Идеята се върти в главата ми поне от няколко години\", казва Кентсли пред \"Ройтерс\" в един от баровете край фен зоната във Волгоград. \"Винаги съм мислел, че да стигнеш до града, където отборът ти играе на световно, точно преди мача ще бъде забавно.\" Яхтата на англичанина е дълга 9.9 метра и носи името \"Шарлийн\". Екипажът се състои от Кентсли и още трима души, които тръгват от брега на река Дунав, прекосяват Черно море и спират за кратко в Крим – причината за кризата между Украйна и Русия през 2014 г. Следва  прекосяване на Азовско море  и преминаване през канала Волга - Дон, за да стигне до града - домакин на първия мач на Англия. Пътуването обаче преминава през някои трудности, след като на няколко пъти екипажът преминава през доста бурни води. За кратко буря предизвиква и електрически проблем на борда на яхтата, а в един момент дори Кентсли и спътниците му се притесняват, че ще бъдат спрени от украинския флот. Британецът обяснява, че в Крим яхтата му е била на кея заедно с няколко руски подводници. Той добавя, че познава добре Волгоград, след като преди време е бил женен за рускиня именно от града. Кентсли дори разказва историята на Волгоград – мястото, известно като арена на битката за Сталинград, един от най-важните моменти през Втората световна война. Така, след като плава около 2000 километра, Кентсли става един от около 2500-те фенове на Англия, стигнали до Волгоград, за да гледат отбора си. Той не е доволен, че дипломатическата криза, предизвикана заради отравянето на бившия руски шпионин Сергей Скрипал и дъщеря му Юлия, доведе до отлив на феновете от Англия. \"Смятам, че ако това със Скрипал не се беше случило, щяхме във Волгоград да бъдем над 10 хиляди души. Цялата история спря много хора да пътуват до Русия, защото се опасяват от проблеми и насилие\", казва още англичанинът. Въпреки всичко той е решен, че ще гледа и другите мачове на Англия, с яхтата си или не. На 24 юни \"Трите лъва\" ще играят с  Панама в Нижни Новгород , докато четри дни по-късно се изправят срещу Белгия в Калининград. За Кентсли оптимистично остава да стигне по вода до Ростов на Дон, където Англия може да играе на осминафинал, ако завърши първа в своята група.", "date": "2018.06.19", "title": "Английски фен стигна с яхта от България до Волгоград, за да гледа победата над Тунис"}
{"url": "https://www.dnevnik.bg/sviat/2018/06/19/3202043_bavarskite_konservatori_shte_sa_vtora_sila_v_germaniia/", "text": "Християнсоциалният съюз (ХСС), баварският партньор на канцлера Ангела Меркел, би станал втора политическа сила в страната, ако сложи край на десетилетното сътрудничество с християндемократите. Това сочи проучване, проведено от института \"Инза\" за многотиражния  в. \"Билд\" . Консервативният  \"Франкфуртер алгемайне цайтунг\"  пък отбелязва, че тези резултати са следствие от кризата в миграционната политика, която повиши напрежението в правителството. Подкрепата за обединението на Християндемократичния съюз (ХДС) на Меркел и ХСС за пръв път пада под 30% - най-ниската стойност, измервана от агенцията. Следват Германската социалдемократическа партия (ГСДП) с 19% от вота (2 процентни пункта под резултата от изборите миналата година, който беше определен от партията като катастрофален). За останалите партии в парламента резултатите не се променят: крайнодясната \"Алтернатива за Германия\" (AfD) получава 16 на сто, \"Левите\" - 12 на сто, \"Зелените\" - 11, и Свободната демократическа партия (FDP) - 8%. Напрежението между ХДС и ХСС се разрасна преди изборите в Бавария тази есен, на които партията, до неотдавна ръководена от Зеехофер, се опасява от отлив на гласове към AfD Другият сценарий Ако обаче ХСС реши да прекрати съюза си с ХДС, тя би получила 18% от всички гласове в страната, ако беше национална партия, състезаваща се на федерално ниво. Това би я превърнало във втора политическа сила. Християндемократите на Меркел биха взели 22% от гласовете при такава конфигурация, стига да можеше да се гласува за тях и в Бавария. На трето място би била ГСДП (17%), следвана от \"Левите\" (12%), AfD (11%), \"Зелените\" (10%) и FDP (6%). Вчера ХСС  даде на Меркел две седмици  да договори решение на мигрантския въпрос с други европейски страни. Ако такова споразумение не бъде постигнато до уречения срок, германският  вътрешен министър Хорст Зеехофер  ще нареди на полицията да започне да спира на границата и да отпраща мигранти, подали молба за убежище в други държави членки. Меркел, която прие ултиматума, по-рано каза, че германските власти няма да пускат мигранти, които вече са ригистрирани в други европейски държави, и че това е резултат от споразумение, постигнато с ХСС. То ѝ дава подкрепа за търсене на двустранни споразумения преди  срещата на върха на ЕС в края на юни . Коалиционните партньори на ХДС/ХСС - социалдемократите - казаха, че имат възражения срещу сделката, но ще обсъдят въпроса на срещи с Меркел и Зеехофер. Лидерът на партията Андреа Налес настоя, че трите партии, които формират сегашното правителство, трябва да се съберат спешно преди срещата на върха на ЕС.", "date": "2018.06.19", "title": "Баварските консерватори ще са втора сила в Германия, ако прекратят съюза с Меркел"}
{"url": "https://www.dnevnik.bg/bulgaria/2018/06/19/3202045_zam-ministur_obiavi_za_greshka_skupa_komandirovka_do/", "text": "Зам.-министърът на труда и социалната политика Росица Димитрова обяви за грешка, че е пътувала в командировка до Ню Йорк с билет за 8300 лв., но не съжалява, защото е представила България на престижен международен форум. В интервю за Би Ти Ви тя коментира публикация във вестник \"Сега\", който пръв съобщи, че зам.-министърът е пътувала в бизнес класа с билет, купен в последния момент за форум, посветен на хората с увреждания. Той се състоя между 12 и 14 юни в Ню Йорк. По същото време в София течеше скандалът около  подаването и оттеглянето на оставката  на мистъра на труда и социалната политика Бисер Петков заради протестите на майките на деца с увреждания. \"Не съм била на луксозна командировка в Ню Йорк, а имах удоволствието, честта и гордостта да участвам в XI сесия на Конференцията по изпълнение на Конвенцията по защита на правата на хората с увреждания, която е подписана от 177 държави, и X и XI сесия се председателстваше от България\", заяви Димитрова. От сайта на самата конференция се вижда, че в програмата е било предвидено изказване на представителя на България в ООН Георги Панайотов при откриването и закриването на форума. Димитрова подчерта, че участието на ръководената от нея българска делегация и изказването в общите дебати и в двете панелни събития са дали възможност да се чуе какъв е напредъкът на България по изпълнение на конвенцията.  Зам.-министърът потвърди, че поканата за участие е дошла още през март, но не знаеше защо решението за нейното участие заедно с експерт от ведомството е взето в последния момент. \"Най-вероятно е грешка, че съм се съгласила да тръгна въобще като съм видяла цената, но не съжалявам, защото това беше най-големият форум, на който България имаше възможност да се представи и получи поздравления от всички страни\", каза тя. Запитана какъв е резултатът от посещението, тя отговори, че е представила опита и напредъка при извеждането на децата с уврежданията от институциите и развитието на семейните услуги. \"Не смятам, че билетът е най-важното в момента. Важното е, че министерството изпълнява правителствената програма с пълна сила\", каза зам.-министърът по труда и социалната политика и увери, че министерството работи по реформа, така че финансовият ресурс за подкрепа на хората с увреждания да даде видими резултати.", "date": "2018.06.19", "title": "Зам.-министър нарече грешка скъпа командировка до Ню Йорк, но не съжалява"}
{"url": "https://www.dnevnik.bg/video/2018/06/19/3199644_samo_roboti_shte_sortirat_bagaja_na_letishteto_v_dubai/", "text": "Представете си, че при пътуване със самолет багажът ви - от чекирането до получаването - не преминава през ръцете на хора. Няма ги досадните опашки, вероятността куфарът да се окаже на другия край света намалява, а разходите на летищния оператор се понижават. Тим Кларк, президент на Emirates Airline, не разбира защо това не се случва още днес. Той представи преди дни визията си за въвеждането на изкуствен интелект на \"Ал Мактум\" - новото летище в Дубай, което има амбицията да се превърне в едно от най-големите в света. Роботи ще обработват багажа, ще му поставят индивидуални номера, ще го поставят в съответната клетка на товарния контейнер и след полета по обратния път ще го предават на собственика. \"Това е съвременна технология. Можем да го правим още днес\", коментира той на годишната среща на Международната асоциация за въздушен транспорт (IATA). Според него един ден роботи ще управляват много по-широк кръг дейности - пристигане на летището, чекиране за полет, имиграционни процедури, качване на борда... Кларк обясни, че не би трябвало да има сериозен проблем и с използването на изкуствен интелект за целите на сигурността - докато пътникът се движи през терминала, той бива \"инспектиран\" от различни служби и институции. \"Ако има проблем и нещо излезе - не знам дали от човешка проверка или робот - той ще бъде спрян.\" Emirates скоро ще представи система за сигурност, проверяваща пътниците, без да се налага да спират, да се събуват, да свалят коланите и да вадят от джобовете смартфони и ключове. На първия етап летището трябва да обработва до 130 милиона пътници, а при завършването на целия проект броят им може да достигне 260 милиона. За сравнение - в момента само едно летище в света (Атланта, щата Джорджия) се използва годишно от над 100 милиона пътници. \"Ал Мактум\" е проектирано от хора със \"старо мислене\", смята Кларк, поради което строителството е забавено, а на места и прекратено, докато архитектурата се преработва за включването на нови технологии и интернет на нещата. \"Ако това означава да се забавим с няколко години, така да бъде. Който не го направи, ще има проблем с децата на бъдещето.\"", "date": "2018.06.19", "title": "Само роботи ще сортират багажа на летището в Дубай"}
{"url": "https://www.dnevnik.bg/ot_vas/galeriiotvas/2018/06/19/3202127_chitatelska_fotogaleriia_srednoatlanticheskiiat_hrebet/", "text": "Средноатлантическият хребет е подводен хребет, разположен по дъното на Атлантическия океан, който върви по кората на земята в продължение на повече от 40–65 хиляди километра. Хребетът е с ширина от 300 до 1000 км.", "date": "2018.06.19", "title": "Читателска фотогалерия: Средноатлантическият хребет"}
{"url": "https://www.dnevnik.bg/bulgaria/2018/06/19/3202122_chetirimata_podsudimi_za_vzriva_v_zavod_midjur_prez/", "text": "Съдът във Видин оправда четиримата подсъдими за взрива в завода \"Миджур\" край село Горни Лом от октомври 2014 г., информира \"Нова телевизия\". Решението не е окончателно и подлежи на протест. В края на 2016 г. прокуратурата внесе обвинителен акт срещу тях за причиняване смъртта на 15 души и телесни повреди на други двама при професионална непредпазливост. Заводът е собственост на \"Видекс\" АД и е за производство на взривни вещества за граждански цели и утилизация на боеприпаси. А подсъдими са Валери Митков - проектант и собственик на завода, чийто син загина при взрива, инженер Палма Иванова - инспектор \"Здравословни и безопасни условия на труд и противопожарна безопасност\" в завода, Божидар Василев - бивш началник на отдел \"Контрол на общоопасните средства\" в МВР, и Ивелина Бахчеванова. Последната е била директор на дирекция \"Международно контролирана търговия и сигурност\" при Министерството на икономиката, енергетиката и туризма и секретар на Междуведомствената комисия за експортен контрол и неразпространение на оръжия за масово унищожение. Съдът във Видин досега е разпитал над 200 свидетели, а по делото са събрани 180 тома материали. Прокурор Мирослав Костов заяви, цитиран от \"Фокус\", че държавното обвинение ще протестира оправдателната присъда пред Софийския апелативен съд. \"По някои от повдигнатите обвинения на четиримата обвиняеми се надявах да има осъдителни присъди. Мисля, че на втората инстанция присъдата няма да остане в този вид\", коментира той. Съд остави мярката \"подписка\" и към четиримата обвиняеми като те нямат право да напускат страната до окончателното произнасяне по процеса.", "date": "2018.06.19", "title": "Четиримата подсъдими за взрива в завод \"Миджур\" през 2014 г. се оказаха невинни"}
{"url": "https://www.dnevnik.bg/sport/2018/06/19/3202162_ludogorec_shte_igrae_sreshtu_otbor_ot_severna/", "text": "Шампионът на Северна Ирландия \"Крусейдърс\" е първият съперник на \"Лудогорец\" в Шампионската лига. Седемкратният първенец на България ще се изправи срещу северноирландците в първия квалификационен кръг на надпреварата, като в първата среща \"Лудогорец\" е домакин в Разград. Първата среща ще бъде на 10/11 юли, а реваншът в Белфаст е седмица по-късно. Победителят от мача директно се класира за втория квалификационен кръг, където отборите вече са разделени на шампионски и нешампионски поток. Загубилите след първи кръг обаче няма да отпадат, а отиват в пресявките на Лига Европа, където ще имат собствен поток, заедно с трите загубили тима от предварителния кръг на Шампионската лига. Те ще участват във втория квалификационен кръг. Жребият в Шампионската лига излъчва и един щастлив губещ от първия кръг. Той отреди загубилият от двойката \"Корк сити\" и \"Легия\" (Варшава) да отива директно в третия квалификационен кръг на Лига Европа. За пръв път българският шампион започва участието си от първия квалификационен кръг и ще трябва да отстрани четири отбора, за да стигне до груповата фаза. \"Лудогорец\" има коефициент 37.000, с който си гарантира да бъде поставен до четвъртия квалификационен кръг. Кой е съперникът \"Крусейдърс\" Съперникът на \"Лудогорец\" \"Крусейдърс\" е седемкратен шампион на Северна Ирландия, след като си върна титлата през миналия сезон. Тимът играе мачовете си на стадион \"Сийвю\" в Белфаст. Съоръжението е с капацитет 3383 места, но средната посещаемост е около 1500 души. Капитан на състава е Колин Коутс, като защитник е прекарал цялата си кариерата в тима. Той е част от \"Крусейдърс\" от 2002 г. и има близо 500 мача за отбора, в които е вкарал 60 гола. Сред звездите на тима са Гавин Уайт и Пол Хартли, които през миналия сезон бяха сред голмайсторите на първенството съответно с 22 и 19 попадения. Прякорът на състава е \"кръстоносците\", идващо от името на отбора, а цветовете, в които играе, са черно и червено. Клубът е основан през 1898 г., макар че в началото е само младежки отбор. В историята си \"Крусейдърс\" има едва 38 европейски мача, в които е постигнал едва пет победи, от които само една е като гост. Северноирландците са прескачали само два пъти първия кръг в евротурнирите – по веднъж в Шампионската лига и Лига Европа. За последно това се случи през сезон 2015-2016, когато отстраниха \"Левадия\" (Талин) с две равенства 0:0 и 1:1, а след това отпаднаха от \"Шкендербеу\" с победа 3:2 и загуба 1:4.", "date": "2018.06.19", "title": "Отбор от Северна Ирландия е първият съперник на \"Лудогорец\" в Шампионската лига"}
{"url": "https://www.dnevnik.bg/citat_na_deniia/2018/06/19/3202166_citat_na_denia_ne_mojem_da_prevurnem_v_edna_tishina/", "text": "Това заяви председателят на парламентарната група на ГЕРБ Цветан Цветанов, който е на двудневна обиколка в Благоевградска област, съобщава БНР. Коментарът му дойде след вчерашните резултати от  проверката на Дирекцията за национален и строителен контрол (ДНСК) на преместваемите обекти в Слънчев бряг,  които са обект на противоборство това лято между министъра на туризма Николина Ангелкова и вицепремиера Валери Симеонов. Наскоро Симеонов обяви, че пет заведения на плажа в курорта трябва да бъдат съборени. Резултатите от проверката обаче показват, че THE ONE, La Cubanita, Cacao beach, Del Mar и BEDROOM отговарят на предвидените в схемата конфигурация в план и местонахождение. Това ядоса вицепремиера, който  обвини регионалния министър Николай Нанков , че подкрепя \"Ангелкова в отричането на законите и наредбите на България\". По думите на Цветанов трябва да бъдат разписани  повече правомощия на местната власт между първо и второ четене на Закона за защита от шума  и да се търси баланс между всички засегнати страни. \"Трябва да дадем възможност и на тези, които са по-млади, да могат действително да си отпочиват по начин, по който те възприемат почивките, но в рамките на закона, разбира се. Не можем да превърнем в една тишина нашите курорти\", каза Цветанов.", "date": "2018.06.19", "title": "Цитат на деня: Не можем да превърнем в една тишина нашите курорти"}
{"url": "https://www.dnevnik.bg/evropa/2018/06/19/3201956_v_bulgariia_niama_da_ima_oblast_koiato_da_ne_bude/", "text": "Всички министерства в България са направили анализ, според който няма област, която да остане незасегната от излизането на Великобритания от Европейския съюз. Това заяви външният министър Екатерина Захариева по време на дискусия за въздействието на Брекзит върху България. Събитието бе част от работната програма на Българската Чийвнинг асоциация. Тя изброи три сценария, които се разглеждат. При най-благоприятния до октомври трябва да бъдат приключени текстовете по споразумението за напускане и да има достатъчно подробна декларация от лидерите на ЕС за бъдещите отношения, не само търговските, но и за сътрудничеството в сигурността, отбраната, външната политика, в образованието, социалната област и други. При този сценарий последиците ще бъдат най-малко и бизнесът и гражданите ще могат плавно да преминат през процеса. При втория сценарий се допуска, че ще има съгласие за текстовете на споразумението за напускане, но по-малко яснота за бъдещите отношения, не повече от това, което лидерите на ЕС през март са одобрили. В този случай ще има стабилност и предвидимост през преходния период, но няма да е ясно за търговията, образованието, трудовата мобилност и други какви ще са бъдещите отношения. Третият вариант е \"твърд Брекзит\", който Захариева е убедена, че никой не желае. Времето наистина е малко и екипите трябва да положат максимално усилия, така че да намерят вариант да се изпълни ангажиментът за липса на твърда граница за Ирландия, каза още тя. По думите на Захариева трябва да се намери формулата, при която Великобритания да може, без да бъде членка на ЕС, да участва в политики от общ интерес. Тя изброи етапите в преговорния процес - фаза първа (посветена на споразумението за напускане) и фаза втора – бъдещи отношения. По време на първата фаза се обсъждат права на гражданите, финансови въпроси, запазване на стабилността и мира между Ирландия и Северна Ирландия. До къде са преговорите \"Това, което европейските лидери се разбраха през декември миналата година, е, че е постигнат достатъчен напредък по фаза едно и екипите трябва да започнат да подготвят споразумението за напускане. През мартенския съвет беше отчетено: имаме съгласие по това, че ще има преходен период до края на тази финансова рамка – до края на 2020 г., че правата на европейските граждани ще бъдат запазени през този преходен период, че Великобритания ще изпълни финансовите си ангажименти до края на 2020 г., както и по други споразумения, например между ЕС и Турция за бежанците, както и че няма да се допусне твърда граница между Ирландия и Северна Ирландия\", обясни Захариева. Главният преговарящ на ЕС Мишел Барние обяви, че има добър напредък на проекта на споразумение за напускане. Оставаха все още отворени въпроси по Северна Ирландия, по-сложни технически въпроси за авторски права, рибарство и други, но най-сложният отворен въпрос са отношенията Ирландия – Северна Ирландия и управлението на самото споразумение. ЕС иска директно приложение и по време на преходния период, ако има спорове, да се решават от Съда на ЕС, допълни тя. \"Времето ни притиска\" По думите й през май е било докладвано, че 25% от въпросите са все още недоговорени. До днес има съществен напредък по някои технически въпроси, но все още наистина сложният въпрос за Северна Ирландия не е намерил окончателно решение в проекта на споразумението за напускане, каза още министърът. \"Времето ни притиска. Крайният срок, в който трябва да се затворят всички текстове по споразумението, е октомври тази година, защото в края на март това споразумение трябва да бъде ратифицирано от британския парламент и от Европейския парламент\", уточни Захариева. Тя обясни, че твърдият Брекзит е липса на всякакво споразумение за напускане, липса на преходен период. \"Защото за година и половина все още не са договорени всичките текстове, няма как в останалото време да подпишем и подготвим и да одобрим споразумение за бъдещите отношения.\" Според Захариева преходът, през който минава Великобритания, е необходим, защото бизнесът и гражданите се нуждаят от предвидимост, сигурност и стабилност. Правата на гражданите За гражданите Захариева посочи, че през преходния период хората ще се ползват с всички права. Желанието е да се запази безвизовото пътуване, което е важно и за ЕС, и за Великобритания, и уреждайки статута си, процедурите да не са тежки за тези, които са решили да останат във Великобритания след Брекзит. Все още няма яснота какви ще са тези процедури, колко ще струват, какви са документите, и колко време ще отнемат. Търсим реципрочност, искаме облекчени процедури, подчерта министърът. \"Това, което европейските лидери се съгласиха, е, че искат много близки търговски отношения с Великобритания, без квоти, мита и излишни тежести. Преговорите са двустранен процес, същото желание се чу и от Великобритания, предстои да видим дали това ще се материализира в конкретно споразумение за всеобхватна търговия\", заяви министърът. Според нея обаче отношенията на Великобритания и ЕС не трябва да се изчерпват до търговски договор. \"Трябва да запазим близките отношения и стратегическото партньорство за сигурността, отбраната и външната политика. Изключително важно е какво ще се договори за трудовата мобилност. Много е важно сътрудничеството в европейската агенция за атомна енергия, в образованието.\" Същинската работа за бъдещето може да започне, когато сме затворили първа фаза, когато има съгласие на текста на споразумението, което е одобрено от парламентите, допълни Захариева. Тя изтъкна, че именно след решението за Брекзит започна и дебатът как да се реформира ЕС. В отговор на питане за уреждането на въпроса за ирландската граница Захариева отбеляза, че \"това е въпросът, по който има едно и също мнение, искаме запазване на мирното споразумение, искаме да няма твърда граница\", а същевременно това е най-трудният за решаване технически въпрос. \"Не говорим само за стоки, а и за преминаване на граждани, за социалните права. Въпросите са много и сложни технически.\" Търговията след Брекзит Британският посланик Ема Хопкинс коментира, че 75% от споразумението \"вече е в зелено\", тоест по тези въпроси има съгласие, а останалото предстои да се договори. Надеждата е да можем да октомври да затворим и тези въпроси, каза тя. \"Сложността е огромна, говорим за над 40 години интеграция, което поражда голяма комплексност.\" Тя също подчерта, че преходът е много важен, защото бизнесът иска да планира, да няма промени в нормативните уредби. За икономическите аспекти тя каза, че се търсят най-дълбоки и всеобхватни споразумения за възможно най-много сектори. Ние не търсим специално отношение, но има основание за такова, ние сме огромна страна, споделяме едни и също ценности, вярваме, че нещо по-добро трябва да бъде предложено. Не мислим, че ако сме извън единния пазар и митническия съюз, единственият вариант са традиционните споразумения за свободна търговия, допълни посланикът. По думите й за Великобритания стандартните договори за свободна търговия не са решението и ЕС е постигал много на вид споразумения, някои от тях безпрецедентни. Надежден партньор \"След март догодина ще видите една нова карта на ЕС. Великобритания ще продължи да е там. Искаме да продължим да сме надежден партньор, добър приятел и съюзник. Това сътрудничество трябва да се разширява.\" \"Великобритания винаги е била остров и е имала по-скоро практически, а не емоционални отношения с Европа. Не влязохме в Шенген, не взехме еврото. Отношенията ни винаги са били леко странни... ЕС ще продължи да бъде нашият най-близък приятел и търговски партньор. Споделяме неговите ценности. Ние искаме да можем да се възползваме от тези отношения, например със страни, с които сме нямали такива... Ние не искаме да се затворим в себе си, а колкото до отношенията с Русия, противопоставянето на химическите оръжия, сирийските бежанци, ебола в Африка, това все са неща, които поставят ударението върху сигурност, отбрана. Ние няма да се изолираме, нас ни интересува какво се случва в света. Основните ни съдружия ще са с държавите - членки на ЕС\", каза още Хопкинс.", "date": "2018.06.19", "title": "В България няма да има област, която да не бъде засегната от Брекзит, каза Екатерина Захариева"}
{"url": "https://www.dnevnik.bg/sviat/2018/06/19/3202172_senatut_v_sasht_blokira_sdelkata_koiato_vrushta/", "text": "Сенатът на САЩ блокира снощи споразумението между американската администрация и китайския телекомуникационен гигант Зет Ти И (ZTE), който по-рано се съгласи да плати на американските власти голяма глоба в замяна на разрешение да прави сделки в САЩ, предадоха световните агенции. Поправката, която блокира споразумението, по-рано е била внесена от Сената в законопроекта за бюджет на министерството на отбраната за финансовата 2019 г. (започваща на 1 октомври в САЩ). Документът бе одобрен от законодателите снощи. Същината на поправката се състои в пълното възстановяване на забраната за правене на бизнес с китайската компания, информира ТАСС. Сенаторите внесоха редица поправки в документа, приет през май от Камарата на представителите. Сега двете камари на Конгреса трябва да синхронизират двете версии в една след консултации и след това да изпратят документа за подпис на президента. Миналата седмица говорителят на Белия дом Хоган Гидли заяви, че американската администрация възнамерява да работи с Конгреса, за да убеди законодателите да не въвеждат ограничения срещу Зет Ти И. През април американското министерство на търговията забрани на Зет Ти И, един от най-големите в света производители на телекомуникационно оборудване и смартфони, да внася американски части за срок от седем години. Това стана, след като ведомството стигна до заключението, че компанията е мамела американските регулатори, а преди това уреди съдебен спор за нарушаване на наложени от САЩ санкции. Вместо да накаже всички замесени по случая служители, Зет Ти И е платила големи бонуси на някои от тях и след това е излъгала, посочва американското министерство на търговията, цитирано от \"Асошиейтед прес\". Решението се равнява на смъртно наказание на Зет Ти И, която разчита изключително много на американски части. Компанията  скоро след това обяви, че спира дейност . Забраната се отрази отрицателно и на американските доставчици на Зет Ти И. По-рано този месец САЩ и Китай постигнаха споразумение да позволят на Зет Ти И да остане в бизнеса, ако плати допълнително 1 млрд. долара глоби и се съгласи американски регулаторни органи да следят дейността ѝ. Глобата е в допълнение към 892 млн. долара, които Зет Ти И вече плати за нарушаване на американските санкции, продавайки оборудване на Северна Корея и Иран. /БТА", "date": "2018.06.19", "title": "Сенатът в САЩ блокира сделката, която връща китайския гигант ZTE в бизнеса"}
{"url": "https://www.dnevnik.bg/sviat/2018/06/19/3201965_senatut_na_sasht_zabrani_da_se_prodavat_na_turciia/", "text": "С 85 срещу 10 гласа сенаторите във Вашингтон одобриха проекта на бюджет за отбрана за новата фискална година, като в него има поставено условие на администрацията на президента Доналд Тръмп да не продава на Турция модерните бойни самолети F-35, ако Анкара се сдобие с руски зенитни комплекси С-400. \"Това решение е неприятен развой на събитията. Турция не е без алтернативи, а подобни опити са достойни за съжаление и противоречат на духа на стратегическото партньорство\", коментира премиерът Бинали Йълдъръм. За да позволят сенаторите подобна продажба, екипът на Доналд Тръмп трябва да ги убеди, че влизането на руско въоръжение в турската армия не застрашава НАТО и че властите не задържат американски граждани. Най-скандалният за САЩ случай в момента е с презвитерианския пастор Андрю Брунсън, който повече от година и половина е в турски затвор, докато тече делото срещу нещо за шпионаж и тероризъм. Той проповядва в страната от близо две десетилетия и сега обвинението твърди, че сдружението на евангелистки и мормонски църкви в Северна Америка (САМА) било свързано с ЦРУ, ФБР, НСА и поради това всички служители на църквите работели за американското разузнаване. В действителност Анкара, изглежда, разчита да придаде голямо значение на случая, за да опита да размени Брунсън срещу Фехтуллах Гюлен, живеещ в самоизгнаничество в САЩ и обвиняван от Анкара за вдъхновител на опита за преврат от юли 2016 г. Американското министерство на отбраната разполага с 60 дни да подготви доклад за отношенията с Турция. До представянето му в комисиите в парламента на САЩ се забраняват продажби за Анкара на F-35 и F-16, ракетните зенитни комплекси \"Пейтриът\" и военни хеликоптери. Въпреки предупрежденията от водещи партньори в алианса Анкара закупи такива системи и предплати част от тях. Обяснението е, че армията спешно се нуждаела от модерни зенитни комплекси, но отношенията със САЩ силно са охладнели и заради разногласия в Конгреса не може да се сдобие дори с основни видове американско оръжие. \"Ако администрацията на САЩ ни даде гаранции, че Конгресът ще даде разрешение, ще купим \"Пейтриът\", каза в началото на март външният министър Мевлют Чавушоглу. Близкият до управляващите в. \"Йени Шафак\" твърдеше преди време, че ако страната не получи изтребители F-35, може да се въоръжи с руски Су-57 или Су-35С. Проблемът е, че американският самолет е смятан за доста по-авангарден, а неотдавна индийската преса съобщи, че въпреки похарчените над 200 милиона долара Делхи се отказва от сътрудничество с Москва за Су-57, включително защото той бил оборудван с технологии, които не са особено нови за индийците. Новата фискална година в САЩ започва на 1 октомври и проектозаконът за отбрана предвижда разходите за 2019 г. да се увеличат до 716 милиарда долара. За въоръжение, кораби, самолети и заплати е предвидено да отидат 639 млрд. долара, а още 69 милиарда долара - за финансиране на кампании на Пентагона по света. Сега одобреният текст отива на помирителна комисия, където да се намери компромис с поправките, внесени от Камарата на представителите.", "date": "2018.06.19", "title": "Сенатът на САЩ забрани да се продават на Турция F-35, ако Анкара купи руски С-400"}
{"url": "https://www.dnevnik.bg/bulgaria/2018/06/19/3202176_dnevnik_e_sred_mediite_na_koito_bulgarite_viarvat/", "text": "Дневник\" и \"Капитал\" са сред най-потребяваните медии в България, а  \"Дневник\"  е и сред тези с най-високо доверие – това показва годишното проучване на агенция \"Ройтерс\" за новинарските навици на обществото. Допитването за това колко често аудиторията следи телевизия, радио и печатни издания се оглавява от новините на \"Нова телевизия\", тези на Би Ти Ви и БНТ. Следват ги \"24 часа\", БНР, \"Телеграф\", регионални или местни вестници, \"Труд\", \"Дарик радио\", Би Ай Ти, \"Капитал\", Си Ен Ен, \"Сега\", \"Марица\", Би Би Си и Economist. В частта за онлайн медиите на първите три места са отново новините на \"Нова\", новините на ABV и на Би Ти Ви, а след тях са наредени novini.bg, \"24 часа онлайн\", dir.bg, БНТ, \"Блиц\", \"Петел\", \"Дневник\", \"Бивол\", \"Труд\", Offnews, \"Пик\", регионални или местни медии и \"Дарик\". \"Дневник\" се нарежда и сред медиите, на които аудиторията вярва най-много – първо сред тях е Българското национално радио, следват го БНТ, \"Нова\", Би Ти Ви, \"24 часа\", \"Труд\", \"Дневник\", \"Сега\", Offnews, \"Бивол\", \"Блиц\" и \"Пик\". Статистиката за България показва още, че огромното мнозинство от гражданите се информират онлайн (88%) и от телевизията (84%). Вестниците, радиото и блоговете са далеч назад, като за източник на новини ги сочат само съответно 23% и по 20% от запитаните. В същото време общото доверие към новините е ниско – едва 38%, като 41% вярват на новините, които те потребяват, а 30% - на тези, които виждат в социалните мрежи. 8% от запитаните плащат за онлайн новини, а 25% използват приложения за блокиране на рекламни банери. \"Фейсбук\" все още е най-потребяваната за новини социална мрежа (73% от запитаните), следват я Youtube, Messenger, Viber, Twitter и Instagram. Проучването е направено от YouGov по поръчка на Института \"Ройтерс\" за изследване на журналистиката. В България то е обхванало 2021 души, използващи интернет. Според данните в доклада 60% от българите имат достъп до мрежата.", "date": "2018.06.19", "title": "\"Дневник\" е сред медиите, на които българите вярват най-много"}
{"url": "https://www.dnevnik.bg/sviat/2018/06/19/3202177_sasht_povdignaha_obvineniia_na_bivsh_agent_na_cru/", "text": "САЩ повдигнаха обвинения на софтуерен инженер, който се твърди, че е издал на организацията \"Уикилийкс\" класифицирана информация, отнасяща се до хакерската програма на ЦРУ, предаде ДПА. Джошуа Адам Шулти, бивш служител на американската шпионска агенция, бе арестуван миналата година, след като при обиск в дома му бе намерена детска порнография на негови електронни устройства. Обискът бе извършен като част от разследването за изтичането на информация. Масовото изтичане на хиляди документи стана миналата година, година след като Шулти е напуснал агенцията. Той явно е бил част от екипа, разработващ инструменти за хакерска дейност. В обвинителния акт се казва само, че е разкрил на външна организация, обозначена като \"Организацията 1\", информации за събирането на разузнавателна информация от ЦРУ. Адвокатът му обаче каза, че става дума за издаване пред \"Уикилийкс\" на хакерски инструменти, зловредни софтуери, вируси и троянски коне, използвани от ЦРУ за шпиониране на компютри, предаде \"Франс прес\". \"Уикилийкс\" започна през март 2017 г. да публикува същите инструменти, които използват американските шпиони, поставяйки ЦРУ в много неудобно положение и предоставяйки тези инструменти на професионални хакери и аматьори по цял свят. /БТА", "date": "2018.06.19", "title": "САЩ повдигнаха обвинения на бивш агент на ЦРУ, предавал информация на \"Уикилийкс\""}
{"url": "https://www.dnevnik.bg/evropa/2018/06/19/3202189_bulgariia_ne_ochakva_sushtestven_finansov_efekt_ot/", "text": "Брекзит няма да окаже съществено влияние върху търговските потоци в България. Това заяви Маринела Петрова, зам.-министър на финансите, по време на  дискусия  за последиците от излизането на Великобритания за България. Събитието бе част от работната програма на Българската Чийвнинг асоциация. Там не очакваме съществено влияние към общото икономическо състояние на страната, защото Великобритания е важен търговски партньор на България, но като дял в износа и вноса и съответно на 11-о и 16-о място и обемите не са толкова високи, че да окажат някакъв значим ефект върху икономиката като цяло, каза Петрова, като уточни, че се очаква спад в дългосрочен аспект до 2030 г. заради бариери в търговията, снижение на стокообмена с до 30% до 2030 г. По думите й може да наблюдава спад в българския общ износ към ЕС заради негативно влияние на Брекзит върху основни икономики в ЕС като Германия, Италия, Гърция, Холандия и други, с които страната има много развити и активни търговски отношения. За инвестициите тя коментира, че след кризата е имало пик в потока към 2008 г., но след това има отрицателен инвестиционен поток от България към Великобритания, което значи, че не би следвало да България да изпита сериозен дисбаланс заради Брекзит. Ние вече виждаме отлив на капитали, но натрупано размерът на британските инвестиции е около 2 млрд., или около 5% от всички преки чуждестранни инвестиции. В областта на заетостта също не се очакват съществени ефекти. Регистрираните заети и дългосрочно пребиваващи във Великобритания по данни на техните служби са около 84 хил. души постоянно пребиваващи във Великобритания, около 74 хил. са в заетост. \"Предвид състоянието на преговорите по Брекзит не очакваме съществени сътресения, които да доведат до излизане на работна ръка от Великобритания. Българите са основно ангажирани в ниско и средно квалифициран труд. Не очаквам и съществен прилив на работна ръка в България по тази линия\", обясни зам.-министърът. Според нея по-скоро потокът би се насочил към други страни в ЕС с по-високи доходи и заплащане. \"За висококвалифицираните специалисти, които са около 20% от регистрираното българско население там, не виждаме проблеми\", допълни Петрова. По думите й паричните плащания представляват около 0.1% от БВП на България, така че и по тази линия не се очаква съществен ефект върху икономиката. За туризма съществуват известни рискове, защото може да има визови ограничения или друг вид такива пред свободното движение на хора, което би поставило България в по-неблагоприятна позиция в сравнение със страните извън ЕС. В банковия сектор не се очаква съществен ефект, по-скоро може да се получи в по-дългосрочен хоризонт ефект по линия на европейските регулации и там би могло да се очаква нещо по-съществено, но все още няма голяма яснота. Върху бюджета на ЕС също не се очаква до края на този програмен период съществен ефект, доколкото всички държави, които са започнали изпълнението на тази рамка, са се ангажирали и със съответните вноски и плащания към бюджета на ЕС. След този период би могло да се очаква финансов недостиг в бюджета на ЕС, който би могъл да се преодолее частично с увеличение на вноските на държавите, но по неформални изчисления България като една от най-бедните страни вероятно няма да изпита сериозно затруднение от увеличение на вноската, каза още зам.-министърът. Кой е големият губещ Юлиaн Войнов, член на управителния съвет на Българска чийвнинг асоциация, коментира, че при обявяването на Брекзит са се разиграли доста сценарии, които с течение на времето са били ограничени до два варианта - пълно търговско споразумение от рода на това с Канада и задълбочено търговско споразумение като това, което беше подписано между ЕС и периферните страни като Украйна, Молдова и Грузия. Първото се базира на международното право, а второто прави позоваване на общото право на ЕС най-вече във връзка с единния пазар. Много е вероятно крайното споразумение да бъде симбиоза между тези варианти, смята Войнов. По думите му според всички анализи основният губещ от напускането на ЕС в икономически аспект ще бъде Великобритания. \"Основното обяснение е, че Великобритания няма да има тази икономическа сила, за да договаря търговските си договори с останалия свят. За разлика от ЕС, за който сключените до момента договори ще продължат да важат, с Брекзит Великобритания ще трябва да предоговори търговските си отношения с 50 други държави и да започне търговски преговори с още 67 страни\", допълни той. Войнов обясни, че Германия, Италия и Франция са основните търговски партньори на Великобритания, но те няма да бъдат най-засегнати. Най-засегнати биха били тези, чиито търговски отношения са голяма част от брутния им вътрешен продукт – Ирландия, Малта, Белгия, Холандия, Люксембург. България има сравнително малък търговски оборот с Великобритания, британските инвестиции в страната също са малки, така че за България директните заплахи по-скоро са минимални и евентуално би могло да се отрази, ако пострадат големите партньори на Обединеното кралство, допълни той. Според него България има шанс някои от производителите да се прехвърлят на българска територия заради ниските разходи, които предлага страната. Юлиян Михов, директор, \"ПрайсуотърхаусКупърс\", коментира, че за бизнеса е важно да има предвидимост, сигурност и възможност за планиране, но нито едно от тях не може да се случи или поне не са налични към днешна дата. От гледна точка на бизнеса въпросът е доколко българското правителство не трябва да е по-активно и да търси защитата на бизнеса. \"Ние нито внасяме, нито изнасяме толкова много към Великобритания, но проблемите влияят върху възможностите за развитие на търговския обмен за привличане на инвестиции\", каза още той. За правата  Зам.-омбудсманът Диана Ковачева отбеляза, че няма кратък отговор на въпроса какви са правните последици от Брекзит. Според нея за българските граждани ще се прилага нещо като право на ЕС с национален характер. Зорница Русинова, зам.-министър на труда и социалната политика, каза, че за България е важно да запази принципите за осигурителните права, режимите за разрешителни за работа, възможностите за българските студенти във Великобритания, взаимното признаване на дипломи, за да има гарантиран принцип на свободно движение, както досега е било. Тя увери, че българската държава ще се погрижи за гражданите си. Васил Асенов, втори секретар, социални и трудови въпроси към посолството на България в Обединено кралство Великобритания и Северна Ирландия, заяви, че всички текстове, които се отнасят за правата на гражданите, са в зелено, тоест има пълно съгласие между преговорните екипи. Той обясни, че за българските граждани техните права ще са гарантирани за всички, пристигнали до края на преходния период. Всички ще трябва да кандидатстват за статут на уседналост. Те трябва да докажат пред британските власти, че имат пет години пребиваване в страната. Ако нямат пет години към крайния срок, ще кандидатстват за временен статут и след това за пълен статут. Той ще им гарантира запазване на правата, с които разполагат към настоящия момент. Този статут ще се загуби при отсъствие от над пет последователни години. Той дава права на членовете на семейства. Те ще могат и след края на 2020 г. да се присъединят към роднините си във Великобритания. Той уточни, че Великобритания може би през есента ще публикува първата версия на бъдещия си закон за възможностите на движение на европейски граждани след края на преходния период. Том Хайнес, ръководител на секция \"Политика\" на Британското посолство в България, каза, че има разочарование за правата на британските граждани, които искат да отидат другаде в ЕС, което не е съвсем разрешено, както и че британците ще изгубят някои от правата за гласуване досега.", "date": "2018.06.19", "title": "България не очаква съществен финансов ефект от Брекзит"}
{"url": "https://www.dnevnik.bg/bulgaria/2018/06/19/3202188_izdirvaniiat_chrez_interpol_koito_se_predade_sam/", "text": "Съдът окончателно остави в ареста Мартин Георгиев-Джито - издирван от три години, който се предаде сам на полицията. Това се случи, след като апелативният спецсъд потвърди определението на долната инстанция. Постановеното днес от втория съд е окончателно и не подлежи на обжалване. Миналата седмица спецпрокуратурата възобнови разследването срещу него по обвинения за ръководител на престъпна група за наркотрафик. Днес съдът е приел, че може да се направи обосновано предположение Георгиев да е извършил престъпленията, за които е обвинен. В подкрепа на това били свидетелските показания, допълнително представените материали по делото в днешното заседание, а именно, че обвиняемият е издирван с Европейска заповед за арест, както и тежестта на повдигнатите обвинения. Магистратите приеха, че има опасност той да се укрие. Като аргументите са това се извеждат отново от факта на издирването му с Европейска заповед за арест. Освен това той съжителствал с членове на семейството си, които са подсъдими по дело в спецсъда, което навежда на извода, че е знаел с каква цел е бил издирван от разследващите. На следващо място съдът приема, че има опасност да извърши престъпление, независимо че има чисто съдебно минало. Съдът се аргументира със свидетелските показания. Съдът прие още, че не са нужни спешни допълнителни медицински изследвания, които да оборят твърдяното от защитата, че здравословното състояние на обвиняемия не позволява пребиваването му в следствения арест. На 7 юни издирваният с червена бюлетина на Интерпол Мартин Георгиев се предаде в ГДБОП в присъствието на адвокат. В официалното съобщение на държавното обвинение Георгиев бе посочен само с инициалите си. Той е бил привлечен към наказателна отговорност още през 2015 г., но при операцията по задържането на участниците в престъпното сдружение той успява да се укрие и е обявен за издирване с червена бюлетина на международната полицейска организация. Пред първоинстанционния съд Георгиев заяви, че през цялото време е бил в България в дома си и никой и не го е потърсил независимо от тази червена бюлетина. Съдът тогава записа в мотивите си, че през трите години издирване няма нито една призовка, изпратена на обвиняемия. Би Ти Ви припомня, че Мартин Георгиев е син на Мила Георгиева, доведена дъщеря на бившия шеф на митниците Христо Кулишев, и е смятан за едно от основните лица в т.нар. \"Килърите 6\". Майка му е разследвана за източване на ДДС у нас и за кражба на близо 26 млн. евро от ЕС в Румъния.", "date": "2018.06.19", "title": "Издирваният чрез Интерпол, който се предаде сам, окончателно остава в ареста"}
{"url": "https://www.dnevnik.bg/evropa/regioni/2018/06/19/3202199_tomislav_donchev_predupredi_za_lipsa_na_strategiia_v/", "text": "Влизаме в следващата многогодишна финансова рамка без стратегия. Когато финансирането не е обвързано с ясни цели, крие риск при преговорите да се прави не най-добрата игра с числата, да има релокация на пари от един сектор в друг. За това предупреди вицепремиерът Томислав Дончев в изказването си пред участниците в пленарното заседание на КОСАК в София, предаде БТА. (КОСАК е форум за сътрудничество между комитетите (комисиите) по европейските въпроси на националните парламенти на държавите - членки на Европейския съюз). Дончев уточни, че сме в началната фаза на преговорите за следващата многогодишна финансова рамка на  кохезионния пакет  и колкото повече разговори, толкова повече инвестиции \"в по-добрата кройка на тези политики\". Но подчерта, че изразходването на пари трябва да бъде свързано и с реформи. Дончев е убеден също, че дебатът за кохезионната политика е дебат за бъдещето на Европа, индикатор колко вярваме в нея. ЕС преживява криза на идентичността, а сред симптомите на заболяването са проблеми, свързани с миграционния натиск, въздигане на ирационалния популизъм в редица страни членки. Лекът по думите му е всеобщ консенсус какъв съюз ни е необходим, колко силен. Въпросът е защо допуснахме да се случи това с един от най-успешните проекти, как допуснахме Европа да стане скучна, неразбираема, коментира вицепремиерът. Томислав Дончев е категоричен, че е необходимо опростяване на административните процедури при кандидатстване за финансиране по европрограмите. Не можем да се позволим предприемач да казва, че му е по-лесно да тегли банков кредит, отколкото да кандидатства за финансиране по програма, това е сигнал колко тежки са процедурите, за да отиде финансирането там, където има нужда от него, даде пример той. Затова опростяването на правилата не е административен каприз, а въпрос на подкрепа, на улесняване, подчерта вицепремиерът. И уточни, че това не означава да няма силен, ефективен контрол, но в същото време не трябва бенефициентите да бъдат сковавани от страх.", "date": "2018.06.19", "title": "Томислав Дончев предупреди за липса на стратегия в дългосрочния бюджет на ЕС"}
{"url": "https://www.dnevnik.bg/biznes/2018/06/19/3202198_mandrite_imat_mesec_da_se_otkajat_ot_imitirashtite/", "text": "Млекопреработвателите, които произвеждат и т. нар. имитиращи продукти (съдържащи растителни мазнини), имат месец, за да се откажат от тях. Това предвижда публикувана днес в \"Държавен вестник\" наредба, която забранява в един и същ обект да се произвеждат и двата типа продукти. Забраната се отнася и за компаниите, които само разфасоват и преопаковат мляко и млечни продукти. Изискването се прилага за продукти, произведени на територията на България. Министерството на земеделието, храните и горите смята, че с ограничението ще насърчи както търсенето на сурово мляко за преработка, така и потребителският интерес към крайните млечни продукти . Европейската комисия е изказала положително становище по нормативния акт, информира пресцентърът на министерството. Според неговото съобщение така имитиращите продукти ще бъдат по-ясно разграничени от млечните, а потребителите ще имат информиран избор.", "date": "2018.06.19", "title": "Мандрите имат месец да се откажат от имитиращите продукти"}
{"url": "https://www.dnevnik.bg/evropa/2018/06/19/3202205_marin_lyo_pen_triabva_da_vurne_300_hil_evro_na/", "text": "Общият съд на ЕС (вторият по ранг съд на съюза) потвърди решението на Европейския парламент крайнодесният политик и бивш кандидат-президент на Франция Марин льо Пен да възстанови на Европарламента 300 хил. евро, предаде \"Ройтерс\", цитирана от БТА. На Льо Пен, която бе евродепутат между 2009 и 2017 г., беше наредено да плати, след като парламентът определи, че е използвала неправомерно сумата за фиктивно назначаване на парламентарен асистент. Льо Пен отнесе случая в Общия съд. \"С днешното си решение съдът отхвърля искането на Льо Пен и потвърждава решението на парламента за възстановяване (на сумата)\", заяви Общият съд. Льо Пен може да обжалва решението пред Съда на ЕС (върховната съдебна инстанция на ЕС).", "date": "2018.06.19", "title": "Марин льо Пен трябва да върне 300 хил. евро на Европарламента"}
{"url": "https://www.dnevnik.bg/sport/2018/06/19/3202204_brazilskata_federaciia_se_oplaka_zaradi_neizpolzvaneto/", "text": "Бразилската футболна конфедерация (CBF) попита ФИФА защо системата за видеоповторенията не е била използвана по време на  мача с Швейцария . Петкратните световни шампиони имат претенции, че в две важни положения са били ощетени, въпреки че в обръщението си не ги посочиха конкретно. Мачът завърши 1:1, като бразилците смятат, че при изравнителния гол на съперника е имало нарушение срещу Миранда. Отделно те претендират за дузпа срещу Габриел Жезуш. \"CBF изисква да разбере от ФИФА каква е причината технологията да не бъде използвана в ключови моменти по време на мача\", се казва в обръщението на бразилската конфедерация. Системата за видеоповторенията (VAR) се използва за пръв път на световни финали. От международната федерация вече обявиха, че технологията единствено \"ще поправя ясни грешки и пропуснати ситуации в моменти, които очевидно са решаващи за изхода на мача\". Дотук видеоповторенията бяха използвани няколко пъти. След намеса на VAR беше отсъдена дузпа за Франция при победата с 2:1 срещу Австралия. Сходно положение имаше и в  мача между Швеция и Южна Корея, спечелен от европейския отбор с 1:0 .", "date": "2018.06.19", "title": "Бразилската федерация се оплака заради неизползването на видеоповторенията"}
{"url": "https://www.dnevnik.bg/evropa/2018/06/19/3202218_evropa_i_sasht_imat_razlichen_civilizacionen_model/", "text": "Европа и САЩ имат различен \"цивилизационен модел\" и не споделят \"някои ценности\". Това заяви днес говорителят на френското правителство в отговор на \"шокиращите\" кадри с деца, разделени от родителите им на мексиканската граница с решение на американските власти, предаде \"Франс прес\", цитирана от БТА. \"Не желая в Европа да става това, което става в САЩ\", изтъкна говорителят Бенжамен Гриво в предаване на телевизия \"Франс 2\". \"Имаме различен цивилизационен модел. За жалост не споделяме някои ценности. Тези кадри естествено са шокиращи. А ние - ние безспорно сме тук, за да браним един европейски идеал, идеал на мира, на свободата\", каза говорителят. Американският президент заяви вчера, че няма да допусне превръщането на САЩ в \"мигрантски лагер\" - въпреки шумното възмущение по повод разделянето на над 2300 непълнолетни от родителите им, заловени без документи. В подкрепа на думите си той спомена за миграционната криза в Европа и не се поколеба и да вземе страна срещу германския канцлер Ангела  Меркел насред политическата криза , застрашила коалицията й, отбелязва АФП. В този контекст Бенжамен Гриво призова \"да се защитава европейската солидарност срещу всякакъв популизъм\". Днес френският президент Еманюел Макрон и Ангела Меркел  разговарят в Берлин  в стремеж да демонстрират единство 10 дни преди среща на върха на ЕС.", "date": "2018.06.19", "title": "Европа и САЩ имат различен цивилизационен модел, заяви Франция"}
{"url": "https://www.dnevnik.bg/sviat/2018/06/19/3202229_holandec_vremenno_poema_audi_sled_aresta_na/", "text": "Холандецът Брам Схот временно ще управлява \"Ауди\", докато приключи делото на арестувания в понеделник главен изпълнителен директор Руперт Щадлер, съобщи агенция ДПА. Същото обявиха и \"Зюддойче цайтунг\" и \"Блумбърг\", без да посочват източника си. На 56 години Схот е директор по продажбите и маркетинга и е избор на надзорния съвет на компанията майка \"Фолксваген\". Той е на поста си в \"Ауди\" от септември миналата година и поема отговорностите на човек, който ръководеше \"Ауди\" в продължение на 11 години. Холандецът е учил бизнес администрация във Великобритания и е работил за \"Мерцедес Бенц\" на \"Даймлер\", както и за холандската банка ABN-Amro. През 2011 г. той се мести от \"Даймлер\" във \"Фолксваген\". Съдебното преследване срещу Щадлер е свързано със скандала за тайно инсталиране на програми в компютрите на колите, чрез което се прикрива, че те изхвърлят вредни газове над допустимите граници. Става дума за поне 210 000 автомобила \"Ауди\", продадени от 2009 г. насам в САЩ и ЕС. Скандалът, тръгнал през септември 2015 г. от \"Фолксваген\", се разрасна до разкрития за над 11 милиона дизелови автомобила по цял свят.", "date": "2018.06.19", "title": "Холандец временно поема \"Ауди\" след ареста на изпълнителния директор"}
{"url": "https://www.dnevnik.bg/evropa/2018/06/19/3202232_evrokomisiiata_napomni_che_namerenieto_na_italiia_da/", "text": "Европейската комисия днес сдържано припомни, че общностното право изключва възможността от преследване на чужденци на етническа основа, предаде БТА. Говорител на комисията взе отношение по  изявленията на италианския вътрешен министър  Матео Салвини, който се зарече да прогони ромите чужденци, настанили се в Италия. Не изключвам да разговаряме с италианските власти по този въпрос, добави говорителят. Салвини заяви снощи в телевизионно интервю, че предстои ромите в Италия да бъдат преброени и чужденците сред тях да бъдат пропъдени. Той отрече да има намерение ромите да бъдат картотекирани и да бъдат сваляни пръстовите им отпечатъци. Салвини, лидер на крайнодясната партия \"Лига\", вече си създаде име, като  забрани на спасителни кораби  на хуманитарни организации да акостират в италиански пристанища. Той заяви пред телевизия \"Телеломбардия\", че неговото министерство подготвя доклад \"за ситуацията с ромите\" в Италия.", "date": "2018.06.19", "title": "Еврокомисията напомни, че намерението на Италия да прогони ромите е незаконно"}
{"url": "https://www.dnevnik.bg/sport/2018/06/19/3202169_blizo_3000_dushi_ot_22_durjavi_shte_uchastvat_vuv/", "text": "Състезатели от 22 държави са заявили участие в Обиколката на Витоша. Общо 2613 българи и 55 чужденци ще се включат в едно от най-масовите спортни събития в страната. Надпреварата ще се проведе на 23 и 24 юни, като за трета поредна година ще бъде част от програмата на \"София 2018 - Европейска столица на спорта\".  По традиция \"Витоша 100\" ще има две състезателни дисциплини - колоездене в първия ден и бягане във втория. Най-голям е интересът от колоездачите, които са 1708. В бягането са заявили участие 842 души. Общо 118 състезатели ще се включат в най-голямото предизвикателство - дуатлона.  Стартът за колоездачите е в събота от 6.00 часа на паркинга пред резиденция \"Бояна\", а скороходците започват в полунощ срещу неделя от същото място. Награждаването е предвидено за 16.00 часа в неделя, като контролното време е до 20.00 часа. \"Това е емблематично за София събитие и е радостно, че интересът към него нараства. Проектът има за цел да популяризира активния начин на живот, добрите практики, програми и събития с акцент върху масовия спорт, спортът близо до дома и върху значението на физическата активност като приоритет в живота на хората от различни общности, възрасти и социални слоеве\", каза председателят на Столичния общински съвет и \"София - Европейска столица на спорта\" Елен Герджиков. Миналогодишната  победителка при бегачите Мария Николова  ще запише осмо участие в Обиколката на Витоша. Тя е най-титулуваната жена в надпреварата с три победи. Представители в надпреварата ще имат Аржентина, Белгия, България, Чехия, Дания, Франция, Германия, Гърция, Унгария, Израел, Кения, Литва, Македония, Холандия, Румъния, Русия, Сърбия, Швеция, Сирия, Украйна, Великобритания и САЩ. Най-голям е броят на македонците и французите - по девет, а седем германци са заявили участие. Състезанието ще бъде съпътствано от инициативата \"Състезание без боклук\". Организаторите приканват участниците да носят свои бутилки за вода, да не използват пластмасови чаши за еднократна употреба и да прибират отпадъците си по време и след състезанието.", "date": "2018.06.19", "title": "Близо 3 хил. души от 22 държави ще участват в Обиколката на Витоша"}
{"url": "https://www.dnevnik.bg/sport/2018/06/19/3202215_bashtata_na_basketbolista_enes_kanter_e_osuden_na_15/", "text": "Бащата на баскетболиста от НБА Енес Кантер е осъден на 15 години затвор от турското правителство. Мехмет Кантер е обявен за \"член на терористична група\". Заповедта за арест вече е издадена и се очаква той да бъде задържан, когато се прибере в Истанбул, съобщи агенция \"Анадолу\". Енес Кантер заяви, че действията на правителството срещу баща му са заради постоянните му критики към управлението на Реджеп Тайип Ердоган. Баскетболистът на \"Ню Йорк никс\" е един от отявлените противници на турския президент, като го обяви за \"диктатор\" и \"Хитлер на новото време\". \"Каквото и да се случи, ще продължа да се борят за човешките права и свободата на словото, за свободата и демокрацията. Ще отстоявам това, в което вярвам. Това, което се опитвам да правя, е да бъдат гласът на всички тези невинни хора\", каза Енес Кантер в изявление до \"Блийчър репорт\". Центърът на \"Никс\" заяви, че не е разговарял с баща си или друг член на семейството. По думите това би ги поставило под опасност. В края на миналата година турски прокурор поиска четири години затвор за звездата на турския баскетбол. 26-годишният играч, който е роден в Цюрих, беше обвинен в обида към Ердоган. В обвинението беше посочено, че баскетболистът е използвал \"Туитър\", за да \"оклевети и осмее\" турския лидер. През май 2017 г. турските власти анулираха  неговия задграничен паспорт. Той беше задържан на летището в Букурещ, докато се опитваше да се прибере у дома за благотворително събитие. Впоследствие баскетболистът се насочи към Лондон, а оттам отпътува за САЩ. Кантер беше обявен от турски съд за \"беглец\" заради подкрепа към живеещия в САЩ духовник Фехтуллах Гюлен, когото Анкара обвини в организирането на неуспешния опит за преврат през 2016 г. Няколко дни по-късно правосъдното министерство поиска международна заповед за арест за баскетболиста. През лятото на 2016 г.  семейството на Кантер се отрече от него  заради подкрепата му към Гюлен. Това стана чрез ръчно написано писмо, публикувано в турските медии. В него бащата на играча заявява, че синът му е облъчен и хипнотизиран от движението на Гюлен. Самият Мехмед Кантер беше задържан за пет дни през миналата година, като беше разследван за опита за преврат от 2016 г.", "date": "2018.06.19", "title": "Бащата на баскетболиста Енес Кантер е осъден на 15 години затвор в Турция"}
{"url": "https://www.dnevnik.bg/bulgaria/2018/06/19/3202262_mlada_jena_ot_ruse_specheli_turga_za_plaja_na_varvara/", "text": "Лиляна Меродийска от Русе спечели търга за морския плаж \"Варвара\". Офертата ѝ е избрана сред общо шест допуснати до последния етап на надпреварата. Годишният наем на плажа е 48 хил. лв. Плажната ивица е с площ 3536 кв.м. Дължината на бреговата линия е 156 метра. В офертата си Меродийска е записала, че предлага цена от 15 лв. за чадър и 5 лв. за шезлонг. В срок от 14 дни тя трябва да плати едногодишния наем по договора. Ако това не стане, ще бъде избран друг концесионер на плажа. Името на Лиляна Меродийска не присъства в Търговския регистър. Тя е на 24 години и в профила си във \"Фейсбук\" е посочила като свое работно място бар Wake Up, който се намира на плажа.", "date": "2018.06.19", "title": "Млада жена от Русе спечели търга за плажа на Варвара, чадърът ще струва 15 лв."}
{"url": "https://www.dnevnik.bg/sport/2018/06/19/3202231_nakazaniiat_ot_fifa_sep_blater_shte_putuva_za_moskva/", "text": "Бившият президент на ФИФА Сеп Блатер ще пътува за Москва за световното и среща с руския президент Владимир Путин, съобщи \"Ройтерс\", като се позова на говорителя на швейцареца. Срещата ще се проведе в сряда. След това Блатер ще гледа  мача между Португалия и Мароко на \"Лужники\" . През март бившият президент на ФИФА каза, че  е бил поканен от Путин и че за него е било чест да приеме . Блатер, който ръководи международната федерация в продължение на 17 години,  изтърпява шестгодишното си наказание . То му беше наложено през 2015 г. за нарушаване на етичните норми след нерегламентирано плащане на 2 млн. швейцарски франка към бившия президент на УЕФА Мишел Платини. Въпреки разследването на швейцарската прокуратура и наложеното наказание Блатер твърди, че е невинен. Той  поиска \"абсурдната\" санкция срещу него да бъде вдигната . Посещението му в Москва идва седмица след конгреса на ФИФА и речта на сегашния президент Джани Инфантино, който твърди, че  организацията е преминала през клинична смърт покрай корупционен скандал от 2015 г. и вече е в добро здраве . Инфантино посочи още, че ФИФА се движи по нов път на прозрачност.", "date": "2018.06.19", "title": "Наказаният от ФИФА Сеп Блатер ще пътува за Москва за среща с Владимир Путин"}
{"url": "https://www.dnevnik.bg/sport/2018/06/19/3202094_fotogaleriia_fenovete_i_futbolut_po_vreme_na/", "text": "Шарени лица, цветни костюми, перуки, разнообразни атрибути за подкрепа на любимия отбор... Световното първенство по футбол донесе палитра от цветни фенове по улиците на 11-те руски града, които приемат мачове от турнира. На снимката: Боядисани бразилски запалянковци.", "date": "2018.06.19", "title": "Фотогалерия: Феновете и футболът по време на световното в Русия"}
{"url": "https://www.dnevnik.bg/biznes/2018/06/19/3202330_inspekciiata_po_truda_platenata_globa_ne_zalichava/", "text": "Дружества с установени нарушения на Кодекса на труда плащат санкциите си, с надеждата че ще получат документ за \"чисто\" досие, за да участват в обществени поръчки. За тази практика съобщи Главната инспекция по труда. Инспекцията уточнява, че нарушения на трудовото законодателство, които са основание за отстраняване от обществена поръчка, не могат да бъдат заличени с плащането на санкцията. Законът за обществените поръчки предвижда да бъдат отстранявани работодатели, които наемат хора на работа без трудов договор, не превеждат редовно заплатите, наемат младежи под 16 години на работа без да спази правилата за това,  Ако работодателят представи доказателства, че е изплатил на работниците си дължимото, той може да получи удостоверение за липса на нарушения. Доказателствата трябва да бъдат представени в дирекцията \"Инспекция по труда\", установила нарушенията с влязло в сила наказателно постановление.  За останалите нарушения не е предвидена възможност за доказване на надеждност, тъй като няма как да се отстранят със задна дата вредните последици за работниците. Срокът, в който нарушението не може да бъде заличено, независимо от платената глоба, е три години.  В началото на този месец инспекцията внедри система за издаване на необходимите удостоверения за удостоверяване на обстоятелства по ЗОП и други нормативни актове, която позволява те да бъдат заявявани и получавани по електронен път с електронен подпис веднага, независимо от работното време на администрацията.  Системата генерира уникален код за достъп, който се отпечатва върху удостоверението и гарантира неговата автентичност вместо мокър печат и подпис. Чрез кода всеки възложител може да провери дали предоставеното от изпълнителя удостоверение е достоверно.", "date": "2018.06.19", "title": "Инспекцията по труда: Платената глоба не заличава нарушението"}
{"url": "https://www.dnevnik.bg/politika/2018/06/19/3202344_bsp_iska_deputatite_da_rabotiat_i_prez_avgust_za_da/", "text": "БСП ще предложи депутатите да нямат лятна ваканция през август, а да работят до приемане на три законопроекта, с които да се решат проблемите на децата с увреждания. Става въпроса за закони за социалните услуги, за хората с увреждания и за личната помощ. Според лидера Корнелия Нинова пари за решаването на тези проблеми ще има, когато ГЕРБ спре да краде. \"Не е човешко и нормално депутатите да лежат на плажа, а майките с децата - в палатки на жълтите павета\", обяви още Нинова днес. Миналата седмица премиерът Бойко Борисов първо прие оставката на социалния министър Бисер Петков, а после го остави да работи, за да се разберат с организациите, които представляват майките на децата с увреждания. По думите му е време тази тема да се \"маха от главата\" както на него, така и на обществото. БСП иска още Борисов да иде в парламента, където да представи позицията на България по мигрантския въпрос, който ще се обсъжда на заседание на Европейския съвет другата седмица. Според Нинова може да се стигне до връщането на 4400 бежанци у нас.", "date": "2018.06.19", "title": "БСП иска депутатите да работят и през август, за да решат проблемите на децата с увреждания"}
{"url": "https://www.dnevnik.bg/analizi/2018/06/19/3202193_taka_se_vrushta_bumerangut_taka_idva_chekut/", "text": "Приятели и познати са потресени от снощните си приключения из столицата. А аз си помислих само - колко вярно, правилно и точно нещо е мандатността при демокрацията! Впрочем абсурдно е да има мандатност за безобидната по нашата конституция роля на президента, а да няма за ключовата роля на премиера! С броя на мандатите хората започват да се откъсват от реалността, да се изживяват като изборни монарси и назначаеми аристократи; да си мислят, че всичко им е позволено, да стават жертва на кръга си от приближени, които се смятат за номенклатура, над която е само Господ, а по-скоро Той и-или Кой... Когато има мандатност, политикът е склонен да се стреми да направи максимално полезното, с което да бъде запомнен от хората, обществото, народа. Когато няма мандатност, политикът се изкушава да се стреми да остане на поста колкото се може по-дълго и е готов да плати всевъзможна и невъзможна цена за това. Тези разсъждения са принципни, а по принцип, ако един политик е склонен към корупция, нарушаване на законите, грандомания, безпардонност или друго от сорта, той и за един, и за пет мандата ще си покаже рогата и ще му лъсне същността. Та като говоря за мандатността си казвам - започнеш ли да си играеш на политическа броеница ти почти неизбежно ще се окажеш пред нелепата реалност, когато например построеното некачествено през първия мандат започва да се руши през третия. И колкото по-дълго си на власт, толкова повече неща ще се рушат, развалят, разпадат и разнебитват - все по-често и често. По този начин стоенето ти на власт ще се превърне в постоянно обяснение и оправдание, че международното положение, гришата и кишата са виновни за рушенето, развалянето, разпадането и разнебитването. Управлението ти ще се спихва от непрекъснато изправяне лице в лице с начина, по който ти си управлявал в предните години, с начина, по който си строил, по който си правил нещо... И дори наистина да е имало читаво строителство и наистина да си изградил нещо, в края на краищата ще ти се лепне петно, че каквото си построил, се е разрушило, а каквото и нещо да си изградил, накрая то се е оказало нищо, Така отминава световната слава, така се връща бумерангът, така идва чекът, така излиза сметката, правена без кръчмар, такава се оказва равносметката. Разбира се, можеш да потърсиш врагове с партиен билет. Или врагове на народа. Само че трудно ще се оправдаеш с тях - особено с враговете на народа. Защото те имаха смелостта да ти казват истината в очите, а ти имаше страхливостта да се правиш, че не ги чуваш, да вярваш на продажни медии, на пресметливи сирени, на егоистични приятели по изгода, на циници-съветници, които първо те мразеха, а после започнаха да ядат от ръката ти... Истината винаги боли, но единствено който има сетива за нея, става истински държавник. За останалите е ясно само едно - колкото по-дълго остават на власт, толкова повече разрушаващи се техни дела ще вгорчават дните им. Да се руши е много по-лесно, отколкото да се изгражда. А най-лесно се руши онова, което е построено по грешен, некачествен, аматьорски и корупционен начин. То е абсурдно временно и носи със себе си безмилостната и неподлежаща на обжалване присъда на Времето.", "date": "2018.06.19", "title": "Как се връща бумерангът, кога идва чекът"}
{"url": "https://www.dnevnik.bg/evropa/2018/06/19/3202354_ispaniia_planira_da_premahne_ostankite_na_franko_ot/", "text": "Останките на фашисткия диктатор Франсиско Франко може скоро да бъдат преместени от финансирания от държавата мавзолей в рамките на план на новото испанско социалистическо правителство монументът да бъде трансформиран в място за възпоменание на гражданската война, а не за прославяне на диктатурата, предаде \"Ройтерс\". Премиерът Педро Санчес, който миналия месец с вот на недоверие  свали правителството на предшественика си Мариано Рахой , контролира по-малко от една четвърт от местата в парламента. Решението за ексхумирането на останките на Франко е доста ясно, каза Оскар Пуенте, висш член на социалистическата партия, който е близък до Санчес. Гражданската война все още хвърля сянка върху страната почти осем десетилетия след края й и се засилва натискът мястото да бъде превърнато в мемориал за почит на загиналите от двете страни. Открит от самия Франко през 1959 г., комплексът включва и католическа базилика, където е погребан основателят на испанската фашистка партия \"Фаланга\" Хосе Антонио Примо де Ривера. Над монумента, наричан \"Долината на падналите\" и намиращ се на 50 км. източно от Мадрид, се извисява 150-метров кръст, построен от военнопленници. Комплексът дълго време бе място за поклонение на крайнодесни групи в Испания. Консервативната Народна партия бе против опитите за ексхумиране на тялото на Франко, докато беше на власт, защото според нея това само ще събуди болезнени спомени повече от четири десетилетия след смъртта му и почти 80 години след края на войната.", "date": "2018.06.19", "title": "Испания планира да премахне останките на Франко от \"Долината на падналите\""}
{"url": "https://www.dnevnik.bg/sport/2018/06/19/3202280_grigor_dimitrov_startira_s_trudna_pobeda_v_kuins_i/", "text": "Григор Димитров премина през много възходи и спадове, но успя да спечели първия си индивидуален мач на тревни кортове за 2018 г. Българският тенисист победи босненеца Дамир Джумхур с 6:3, 6:7 (4), 6:3 след два часа игра и се класира за втория кръг на турнира в лондонския клуб \"Куинс\". Шампионът от 2014 г. започна много солидно, но не успя да задържи нивото си. Той загуби втория сет, след като пропиля пробив аванс, а в решаващата трета част беше пробит още в първия гейм. Българинът обаче се събра и намери верния ритъм, за да стигне до трета победа от три мача с Джумхур. В спор за място в четвъртфиналите шампионът от финалите на АТП ще се изправи срещу победителя от мача между носителя на 12 титли от Големия шлем Новак Джокович и австралийския квалификант Джон Милман. Димитров започна отлично мача с намиращия се 24 места по-назад в ранглистата Джумхур. Българинът спечели първото си подаване на нула, след което реализира ранен пробив за 3:1. Световният №5 трябваше да покаже много здрави нерви, за да затвърди предимството си. Той изостана с 0:40, но спаси трите възможности за връщане на пробива и спечели пет поредни точки, за да измъкне гейма - 4:1. Това се оказа единственият момент в сета, когато Димитров имаше проблеми при свой сервис. Шампионът от 2014 г. пропусна шанс да реализира втори пореден пробив и да поведе с 5:1. С два безпроблемни сервис гейма обаче той с лекота затвори първия сет. Втората част също започна с по-добра игра на Димитров. Двамата с Джумхур изиграха маратонски първи гейм. Той продължи 15 минути, като бяха разиграни цели 28 точки. Българинът имаше цели осем възможности за пробив, но босненецът не трепна нито веднъж и се пребори за гейма. Още в следващото подаване на Джумхур Димитров получи нов шанс за пробив и този път се възползва - 2:1. Световният №5 затвърди пробива с безупречен сервис гейма на нула и всичко изглеждаше в неговите ръце. Последва обаче спад в играта на шампиона от финалите на АТП и Джумхур се възползва. Димитров изостана с 15:40 в шестия гейм, успя да спаси първата точка за връщане на пробива, но при втората допусна двойна грешка и резултатът беше изравнен - 3:3. Джумхур спечели трети пореден гейм и за пръв път от началото на мача поведе - 4:3. Обратът в сета вдъхна самочувствие на босненеца. Той започна да сервира по-стабилно и да бъде по-агресивен, докато ударите на Димитров станаха доста колебливи. При 4:5 българинът трябваше да сервира за оставане в сета. Джумхур се добра до сетбол, но с отличен сервис световният №5 се спаси. Стигна се до тайбрек, в който резултатът вървеше точка за точка. Джумхур направи ранен минипробив, но Димитров веднага го върна. Гонитбата продължи до 5:4 за босненеца, когато българинът направи две поредни непредизвикани грешки от форхенд и сдаде сета. Разочарованието беше обзело Димитров и това пролича още на старта на решаващата трета част. Той допусна поредица от грешки и изостана с 0:40. Българинът спаси първата точка за пробив, но при втората направи прибързано воле и беше надигран. Димитров веднага повиши нивото си и изигра чудесен следващ гейм, в който с четири поредни бързи точки върна пробива. Последваха спокойни минути за сервиращите. Двамата печелеха скоростно подаванията си, без да дадат шанс за пробив на съперника. Джумхур пръв се поддаде на напрежението. В седмия гейм босненецът изостана с 15:40, но спаси и двата \"скрити\" мачбола, които се откриха пред Димитров. Българинът обаче стигна до трета възможност и я реализира без игра, след като съперникът му допусна двойна грешка - 5:3. Сервирайки за спечелването на мача, Димитров беше безапелационен. С внимателна игра той поведе набързо с 40:15 и с директна точка от сервис материализира още първия си мачбол. Димитров преодоля първия кръг в \"Куинс\" за осми път при деветото си участие. Това е турнирът, в който българският тенисист има най-много участия. Той е неизменна част от надпреварата в лондонския клуб от влизането си при мъжете през 2009 г.", "date": "2018.06.19", "title": "Григор Димитров стартира с трудна победа в \"Куинс\" и очаква среща с Джокович"}
{"url": "https://www.dnevnik.bg/bulgaria/2018/06/19/3202367_fandukova_da_se_ottegli_shtom_ne_moje_da_se_spravi_s/", "text": "Градският съвет на БСП иска извънредно заседание на Столичния общински съвет, на което да се обсъди готовността на общината за превенция и справяне с обилни дъждове след снощната буря. Червените съветници настояват кметът Йорданка Фандъкова да се оттегли от поста си, ако не може да докаже, че може да се справи с такава ситуация. \"По време на бурята снощи бяхме с колеги от Лондон и те казаха, че кметът трябва да си подаде оставката в тази ситуация\", обяви лидерът на столичните социалисти и общински съветник Калоян Паргов. Той кръсти бурята на Фандъкова и каза, че след нея са се видели резултатите от управлението й. Снощи проливен дъжд в София наводни улици и станции на метрото.", "date": "2018.06.19", "title": "Фандъкова да се оттегли, щом не може да се справи с една буря, призова столичен общинар"}
{"url": "https://www.dnevnik.bg/sport/2018/06/19/3202369_voleibolnata_federaciia_suzdade_pojiznena_dlujnost/", "text": "Българската федерация по волейбол (БФВ) вече има длъжност почетен президент. Решението е взето на общото събрание на организацията, обясни единият от вицепрезидентите, Любомир Ганев, пред \"Дневник\". По думите му постът не е предназначен за някого конкретно. Причината за вписването на длъжността е свързана със синхронизиране на устава на федерацията с тези на европейската конфедерация (CEV) и международната федерация (FIVB). \"Това не значи, че някой става почетен президент или почетен заместник-председател. Такъв може да бъде предложен някой за заслуги към волейбола\", обясни Ганев. Той даде пример с бившия президент на международната федерация Рубен Акоста, който е почетен президент на FIVB. Ганев отклони темата за бъдещето на президентския пост в българската федерация, където в момента Данчо Лазаров кара пореден мандат. \"Предвид световното първенство, което ни предстои, всякакви други теми са маловажни\", заяви вицепрезидентът по маркетинговите въпроси. На общото събрание са приети финансовият отчет за миналата година и проектобюджетът от близо 15 млн. лева. Той е значително увеличен, защото в сумата влизат около 9 млн. лева, отпуснати от държавата за организирането на световното първенство за мъже през септември, обясни Ганев.", "date": "2018.06.19", "title": "Волейболната федерация създаде пожизнена длъжност почетен президент"}
{"url": "https://www.dnevnik.bg/evropa/2018/06/19/3202386_es_otkazva_na_velikobritaniia_da_ostane_v_shemata/", "text": "След като напусне Европейския съюз, Великобритания повече няма да може да участва в схемата \"европейска заповед за арест\" за екстрадиране на заподозрени престъпници, заяви днес главният преговарящ за Брекзит от страна на Брюксел Мишел Барние, цитиран от ДПА и БТА. Европейската заповед за арест изисква страните членки да предават свои граждани на друга страна от ЕС, ако те са издирвани там за тежко престъпление. Такава заповед беше използвана за екстрадирането на терористи след атентатите в Париж и Брюксел. Британският министър за Брекзит Дейвид Дейвис призова по-рано този месец Великобритания да остане в схемата и след излизането си от съюза, тъй като е екстрадирала над 10 000 престъпници от въвеждането й. Само че позицията на Великобритания по Брекзит - включително отказът от юрисдикцията на Европейския съд, \"означават, че Обединеното кралство не може да участва в схемата Европейска заповед за арест\", изтъкна Барние в реч в Агенцията на ЕС за основните права във Виена. \"Това не означава, че не можем да работим заедно по екстрадиции\", добави той и обясни, че е възможно да се адаптират процедурите, които се използват извън рамката на ЕС. Барние заяви също, че след Брекзит Великобритания повече няма да е член на \"Европол\" и \"Евроджъст\" - полицейската и юридическата служба на ЕС. Той отбеляза, че сътрудничеството между двете страни след раздялата ще трябва да бъде организирано по друг начин. Британският преговорен екип твърдеше, че сътрудничеството в областта на сигурността след Брекзит трябва да се базира на съществуващите близки отношения, докато ЕС смята, че сегашните равнища на взаимодействие не може да се копират извън \"екосистемата\" от правила, съдилища и политическа инфраструктура на блока.", "date": "2018.06.19", "title": "ЕС отказва на Великобритания да остане в схемата \"европейска заповед за арест\" след Брекзит"}
{"url": "https://www.dnevnik.bg/politika/2018/06/19/3202392_ot_bratislava_prezidentut_prizova_ohranata_na/", "text": "Президентът Румен Радев призова охраната на външните граници на ЕС да се засили безкомпромисно. В Братислава той обяви още, че и в началото на миграционната криза България е имала много по-трезво поведение от много европейски държави. Българският президент е на официално посещение в Словашката република, където се срещна с колегата си Андрей Киска. Двамата бяха единодушни, че ЕС се нуждае от единно решение по отношение на миграционната политика, съобщиха от \"Дондуков\" 2. \"Европа най-сетне започна да осъзнава значимостта на тази криза. Всички вече установихме, че политиката на отворени врати е вредна не само за Европа, но тя е вредна особено и за държавите, от които идват мигрантите\", заяви българският президент и уточни, че мигрантите не бива да абдикират от решаването на проблемите в собствените си страни. Върховенството на закона беше друга тема от разговорите на двамата държавни глави. По думите на президента Радев както обществото в България, така и в Словакия има интерес от установяване на високи антикорупционни практики. \"За нас европейска интеграция означава приемане на европейски модели и стандарти в борбата с корупцията и престъпността\", заяви Румен Радев. Президентът Киска заяви, че България и Словакия трябва да изпълняват задълженията си, произтичащи от членството им в ЕС и НАТО, и да са непримирими в борбата с корупцията. Румен Радев и Андрей Киска се обединиха около мнението, че необходими условия за приемане на европейската валута са прозрачна среда на управление, строг банков надзор и решителни действия срещу порочни корупционни практики. Българският президент изтъкна необходимостта от детайлен анализ и национален план на действие при влизане в Еврозоната. Словакия може да сподели с България опита си за въвеждане на еврото, подкрепяме ви за влизането в Еврозоната и в Шенген, отбеляза словашкият президент. По време на срещата Румен Радев изрази интереса на страната ни за последващо задълбочаване на сътрудничеството със Словакия в сферите на автомобилостроенето, туризма, информационните технологии и енергетиката. Енергийният проект \"Ийстринг\" е приоритет не само за България и Словакия, а и за ЕС, защото ще позволи диверсификация и обезпеченост на доставките чрез свързване на газопреносната мрежа на Централна, Западна и Югоизточна Европа, заяви Румен Радев. Като доказателство за добрите отношения между двете страни президентът Киска изтъкна факта, че всяка година 100 хил. словашки граждани посещават България, и допълни, че принос за това имат двете директни самолетни линии между държавите ни. В присъствието на двамата президенти бяха подписани двустранни документи – договори за сътрудничество между Техническия университет - София и Техническия университет в Братислава, между Българската телеграфна агенция и Словашката телеграфна агенция, както и между УНСС и Икономическия университет – Братислава. По думите на Андрей Киска и Румен Радев документите ще дадат нов импулс на сътрудничеството в сферата на образованието и информацията. По време на срещата двамата президенти обсъдиха и процеса на модернизация на военновъздушните сили на двете държави. Словашката република, както и България, е в процес на проучване на оферти за закупуване на нови изтребители. В отговор на въпрос за критериите за избор, зададен от словашки журналисти, Румен Радев заяви, че процедурата по покупка трябва да се проведе в условията на прозрачност, обективност и конкуренция, а политиците, които взимат решения, не бива да пренебрегват военната експертиза, защото те няма да са тези, които ще носят риска при полет, а поддръжката и разходите по самолетите ще продължат много дълго, след като те не са вече в политиката. \"Обикновено превес вземат геополитическият критерий и финансовият, но не трябва да забравяме, че цената на покупката е много по-малка от цената, която се плаща за поддържането в течение на десетилетия след покупката на самолети\", заяви президентът. След срещата си двамата президенти положиха венци на паметника \"Порта към свободата\", издигнат в памет на 400 души, убити на границите на Чехословашката социалистическа република в периода 1945 - 1989 г. По-късно днес президентът Радев ще проведе срещи с министър-председателя на Словашката република Петер Пелегрини, както и с председателя на Националния съвет Андрей Данко. В Братислава президентът Румен Радев ще се срещне и с представители на българската общност.", "date": "2018.06.19", "title": "От Братислава президентът призова охраната на външните граници на ЕС да се засили"}
{"url": "https://www.dnevnik.bg/bulgaria/2018/06/19/3202336_magdalena_tasheva_i_ataka_specheliha_delo_sreshtu/", "text": "Със свое решение Върховният административен съд постанови, че водещата на предаването \"В окото на бурята\" по телевизия \"Алфа\" и бивш депутат Магдалена Ташева и партия \"Атака\" - в качеството на доставчик на телевизионна продукция, не са извършили дискриминация спрямо осем сирийци по признаците \"народност, етническа принадлежност, гражданство, произход, религия, лично и обществено положение\", информира пресцентърът на партията. Решението е окончателно и не подлежи на обжалване. В края на 2013 г.  осмината подадоха жалба  в Комисията за защита от дискриминация срещу Ташева, телевизия \"Алфа\" и партията на Волен Сидеров. Това стана с правна помощ, предоставена от Българския хелзинкски комитет. Според жалбоподателите в предаването \"В окото на бурята\" от септември 2013 г. са изразени квалификации, които ги дискриминират. Комисията е установила само едно нарушение, извършено от Ташева за изказване с израза \"тъй наречените сирийски бежанци, които не са нищо друго освен масови убийци, при това ислямисти\". Единствено тази част решението на комисията не е обжалвана пред ВАС и е влязла в сила. \"Изказванията на Ташева не насаждат, не разпространяват, не насърчават и не оправдават омраза принципно към всички бежанци, сирийци, мюсюлмани. Затова не е налице основание за ограничаване свободата на словото...Изказванията касаят само онази група от чужденци, които участват във въоръжени неправителствени групировки във военния конфликт в Сирия, извършват жестокости и убийства, преминават незаконно държавната граница, включително границата на България и застрашават националната сигурност и тази на страните в Европейския съюз\", се казва в решението.", "date": "2018.06.19", "title": "Магдалена Ташева и \"Атака\" спечелиха дело срещу осмина сирийци"}
{"url": "https://www.dnevnik.bg/sport/2018/06/19/3202331_iaponiia_iznenada_kolumbiia_sled_vtoriia_nai-burz/", "text": "В мач, белязан от втория най-бърз червен картон на световните първенства, Япония изненада сочената за фаворит в група H Колумбия. Само след 2:56 минути Карлос Санчес спря с ръка влизаща във вратата топка и закономерно беше изгонен. Азиатците се възползваха от численото си предимство и спечелиха исторически успех с 2:1.  Японците постигнаха първа азиатска победа срещу южноамерикански отбор в историята на световните първенства. Те записаха и първия си успех на световни финали от домакинството си през 2002 г., когато стигнаха до осминафиналите. Колумбия влезе като фаворит в мача и с надежди да повтори страхотното си представяне в Бразилия през 2014 г. Четвъртфиналистите от предишния мондиал обаче бяха попарени още в третата минута. Направилият страхотен мач за Япония Юя Осако се измъкна зад защитата на колумбийците и се озова очи в очи с Давид Оспина. Вратарят спаси последвалия удар, но топката попадна в Шинджи Кагава. Плеймейкърът на \"Борусия\" (Дортмунд) стреля без забавяне, а шутът му беше спрян от широко протегната встрани ръка на Карлос Санчес. Реферът Дамир Скомина без колебания посочи бялата точка и показа директен червен картон на полузащитника. Санчес стана вторият най-бързо изгонен играч на световни първенства след уругваеца Хосе Алберто Батиста, който през 1986 г. получава червен картон само след 54 секунди игра срещу Шотландия. Кагава се зае с изпълнението на дузпата и с удар в центъра на вратата изведе Япония напред в резултата. Голът доведе до объркване в играта на колумбийците. Особено колеблив беше централният защитник Давинсон Санчес, който подари няколко отлични ситуации на азиатците.  В 15-ата минута японците за втори път хванаха неподготвена отбраната на Колумбия. Такаши Инуи беше изведен на отлична позиция вляво от вратата, но фалцовият му удар с десния крак премина малко встрани от далечната греда. Въпреки че бяха в намален състав, колумбийците опитваха да пресират съперника и се задържаха често в противниковата половина. Южноамериканците обаче стигнаха само до един по-интересен удар - на Радамел Фалкао, с който вратарят Ейджи Кавашима нямаше никакви проблеми. След половин час игра Осако се пребори с Давинсон Санчес и се измъкна вляво от вратата. Нападателят на Япония опита шут към далечния ъгъл, но ударът му не хвана фалца и се насочи към тъчлинията. Шест минути преди края на полувремето Колумбия успя да изравни резултата. Реферът Скомина отсъди изключително спорно нарушение за нарушение срещу Фалкао на границата на наказателното поле. Хосе Кинтеро застана зад топката и изненада Кавашима с нисък удар под стената към близкия ъгъл. Вратарят на Япония хвана топката, но тя вече беше преминала голлинията с целия си обем.  Япония заигра много по-агресивно и амбицирано през второто полувреме. Азиатците наложиха силен натиск и започнаха да редуват положения пред вратата на Оспина.  В 54-ата минута Осако за пореден път се пребори с неуверения Давинсон Санчес и се измъкна вляво от вратата. Японецът отправи силен удар от малък ъгъл, но Оспина спаси. Три минути по-късно вратарят на \"Арсенал\" отново се намеси отлично, за да спре изстрел на Инуи. В 73-ата минута късметът покри Колумбия, след като силен шут отблизо се отклони в тялото на Санчес и премина покрай вратата. При последвалия корнер обаче южноамериканците се пропукаха. Появилият се само две минути по-рано като резерва Кейсуке Хонда центрира, а Сантяго Ариас и Фалкао позволиха на Осако да ги надскочи и да прати топката с глава покрай неуверено излезлия две-три крачки напред Оспина. Пет минути по-късно Колумбия получи шанс да изравни за втори път. Хамес Родригес беше изпуснат отдясно на вратата и стреля силно с левия крак. Авторът на втория гол Осако обаче се хвърли навреме в краката му и блокира удара. В последните десетина минути играчи на Колумбия изглеждаха твърде изморени, за да мога да наложат финален натиск. Японците спокойно контролираха темпото и без особени трудности удържаха трите точки. По-късно днес във втория мач от група Н се срещат Полша и Сенегал. Двубоят започва в 18.00 ч. Следващите мачове в групата са на 24 юни - Япония срещу Сенегал и Полша срещу Колумбия.", "date": "2018.06.19", "title": "Япония изненада Колумбия след втория най-бърз червен картон на световни първенства"}
{"url": "https://www.dnevnik.bg/gradska_sreda/2018/06/19/3202411_po-malko_ot_1_ot_shahtite_v_sofiia_sa_se_zapushili/", "text": "От всички 35 хил. шахти в София 300 са били запушени след  вчерашната буря в столицата,  което представлява 0.85% от общия им брой в града. До края на деня всички ще бъдат почистени. Това съобщиха от Столичната община след заседание на кризисния щаб. Днес екипи на фирмите, ангажирани с почистването на София, са обходили стотици места в града, за които е имало сигнали, че са наводнени. Отводнени са били общо 111 оттока по Южната дъга. Екипите са почиствали и уличните платна от наноси. Днес до обяд са били измити подлезът на Орлов мост и този на кръстовището на бул. \"България\" и бул. \"Гоце Делчев\", както и тунелът на Лъвов мост. По-късно тази вечер предстои да бъде измит един от подлезите на бул. \"Ботевградско шосе\". Почистени са още водостоците на Околовръстния път от наноси и паднали клони, както и деретата в район \"Витоша\". Премахнати са наносите и растителността от река Дървенишка. 27 светофара са били засегнати от бурята, като 22 от тях са ударени от мълнии. Те вече са оправени и работят. Повредени са и 48 камери от системата за видеонаблюдение и фирмите, които ги поддържат, са започнали ремонта им. Пороят вчера наводни много подлези и метростанции в София. Заради последствията от бурята  в социалните мрежи се появиха различни забавни колажи  от наводнените места.", "date": "2018.06.19", "title": "По-малко от 1% от шахтите в София са се запушили след бурята, обявиха от общината"}
{"url": "https://www.dnevnik.bg/sviat/2018/06/19/3202424_rusiia_vuvejda_nakazatelni_mita_sreshtu_sasht/", "text": "Управляващите в Русия са решили да въведат \"балансиращи мерки\" към вносни американски стоки под формата на допълнителни мита, заяви министърът на икономиката Максим Орешкин. В думите му, разпространени от пресслужбата на министерството, се казва, че санкциите ще влязат в сила \"в близко време\". \"Те ще засягат само продукция без аналог на руския пазар и няма да окажат негативно влияние върху макроикономическите показатели\", обяснява Орешкин. Според него това е отговор на повишените от Вашингтон мита за внос на няколко вида стомана и алуминиеви продукти. \"Окончателният списък ще бъде съставен скоро, нужни са няколко дни\", допълват от пресслужбата. Министърът обяснява, че \"понеже САЩ отказват да компенсират причинените на Русия загуби страната използва правата си като член на Световната търговска организация\". Москва уведоми СТО още през пролетта, че е готова да въведе ответни мерки и поиска ръководството на организацията да проведе консултации с Вашингтон за компенсиращи мерки - например под формата на понижени мита за други руски стоки. Но в рамките на 30-дневната процедура САЩ не са отговорили. Оценките на Русия, съдържащи се в писмото до СТО, са за засегнат износ на стомана за 1.51 млрд. долара годишно и 1.65 млрд. долара при алуминиевите продукти. Американците биха събрали от тези 3.158 млрд. долара допълнителни малко над 537 млн. долара.", "date": "2018.06.19", "title": "Русия въвежда наказателни мита срещу САЩ"}
{"url": "https://www.dnevnik.bg/evropa/2018/06/19/3202404_bulgariia_e_posledna_v_es_po_bvp_i_potreblenie_na/", "text": "България е на последно място по брутен вътрешен продукт (БВП) и потребление на глава от населението, показват  данни на \"Евростат\"  за 2017 г. Според тях БВП на глава на населението (показател за измерване на икономическата активност), измерен в паритет на покупателната способност, в страната е 49%. На другия край на скалата е Люксембург (253%). Измерено в паритет на покупателната способност, потреблението в България през миналата година е било 55%, като Люксембург отново е на първо място и по този показател (130%).", "date": "2018.06.19", "title": "България е последна в ЕС по БВП и потребление на глава от населението (графика)"}
{"url": "https://www.dnevnik.bg/politika/2018/06/19/3202443_predlojenieto_na_ombudsmana_za_asistent_za_horata_s/", "text": "Проектозаконът на обудсмана Мая Манолова за личната помощ беше отхвърлен от Националния съвет за интеграция на хората с увреждания. С проекта се предлагаше всички хора с увреждания с над 90 на сто намалена трудоспособност да получават право на личен асистент. Манолова каза, че в момента по асистентски програми се подпомагат 14 000 души, а с промяната на закона от това ще се възползват всички 77 000. Манолова каза, че за 14 000, който са в най-тежко положение, ще получават асистент по 8 часа на ден, други по 4 часа, ще има асистенти по 2 часа. Конкретната потребност на всеки човек ще се оценява, каза Манолова в представянето на проекта си. Тя добави, че в момента тази услуга се предлага като проектна дейност, а трябва да се превърне в държавна дейност, критериите трябва да бъдат еднакви за всички общини. Представител на Министерството на финансите каза, че не подкрепят закон само за тази социална услуга, от която ще се възползват само част от хората с увреждания, а подкрепят цялостна реформа в сектора. Димитър Манолов, президент на КТ \"Подкрепа\", каза, че не иска да става президент и законът не върши работа на никого. \"Г-жо Манолова, влезли сте в стаята на хората с увреждания като слон в стъкларски магазин. Този закон не става за нищо\", коментира и Гроздан Караджов, който е учредител на фондация, поддържаща дневен център за хора с увреждания. Караджов добави, че текстът на Манолова разделя хората с увреждания. Манолова уточни, че за приемането на този закон настояват протестиращи майки от времето на третия им национален протест, а сега тече седмият такъв. Ако този законопроект беше припознат от националния съвет, аз бих се ангажирал в представянето му пред Министерския съвет, каза министърът на труда и социалната политика Бисер Петков. Той предложи проектът на Манолова да бъде припознат от работната група, която изготвя проект за закон за социалните услуги, а финансирането да бъде уредено в закона за хората с увреждания. В работната група участват и представители на протестиращите майки на деца с увреждания. С предложението му се съгласиха останалите членове на съвета. Всички, излизащи от Министерски съвет, където се проведе заседанието на съвета, бяха посрещнати с викове \"Убийци\" от протестиращи майки. Техните представители бяха аплодирани.", "date": "2018.06.19", "title": "Предложението на омбудсмана за асистент за хората с увреждания над 90% бе отхвърлено"}
{"url": "https://www.dnevnik.bg/zelen/2018/06/19/3202517_neno_dimov_ne_razbiram_zashto_kazusut_pirin_e/", "text": "Не мога да разбера защо казусът \"Пирин\" е хипер интересен, при положение че имаме сериозни проблеми като замърсяването на въздуха, които са световни проблеми\", каза министърът на екологията Нено Димов в интервю за Би Ти Ви. По думите му всеки подобен проблем тръгва от разрешаването му на местно ниво. Миналата седмица главният прокурор Сотир Цацаров предложи на премиера Бойко Борисов  да бъде изменен концесионния договор  за Национален парк \"Пирин\" с \"Юлен\" АД. Той препоръча на правителството да следи фирмата да спазва площта по споразумението,  която е надхвърлена с над 65 хектара . Според Димов безспорно трябва да се върви в тази посока и екоминистерството да се съобрази с прокуратурата. \"Рано е да се говори за наказания и санкции, защото трябва да видим какво точно е констатирала проверката на прокуратурата\", допълни Димов. По думите му преди да се водят преговори, \"трябва да е много ясна задачата, поставена от главния прокурор\". \"Все пак това е договор, а той е между две страни\", каза екоминистърът и добави, че трябва да бъдат предложени алтернативи.", "date": "2018.06.19", "title": "Казусът \"Пирин\" не е достатъчно сериозен и интересен, смята Нено Димов"}
{"url": "https://www.dnevnik.bg/sviat/2018/06/19/3202550_zashtitete_nato_ot_razpadane_prizova_generalniiat/", "text": "\"Налице са съвсем реални различия между САЩ и останалите съюзници [в НАТО] по въпроси като търговията, промените в климата и иранското ядрено споразумение. Тези прояви на несъгласие са съвсем реални и няма да изчезнат бързо. Никъде не е написано за вечни времена, че трансатлантическата връзка винаги ще процъфтява. Но това не означва и че провалът ѝ е неизбежен. Можем да я поддържаме заедно с всички взаимни ползи, които извличаме от нея.\" Това пише генералният секретар на НАТО Йенс Столтебнерг в своя статия, публикувана днес в лондонския в.\"Гардиън\" под заглавие  \"Повече от всякога Европа и Северна Америка трябва да останат съюзени\" . В навечерието на годишната среща на лидерите на алианса на 11-12 юли в Брюксел той припомня, че народите от двете страни на Атлантика са преживели безпрецедентен период на мир и просперитет, но и че днес на политическо ниво връзките са подложени на напрежение. Столтенберг призовава всички страни членки да работят за избягване на катастрофален разпад на НАТО на фона на продължаващи остри нападки от президента Доналд Тръмп към съюзниците на САЩ и изявления от Европа, че изглежда американците не споделят всички ценности на партньорите си. Бившият премиер на Норвегия припомня думи на първия генерален секретар на НАТО - британецът Лорд Хейстингс Исмей, от 1952 г., когато той заявява, че алиансът е \"най-добрата, а вероятно и единствената ни надежда за мир\" и че \"ще има постоянни опити да вбият клин между нас (...) и ще имаме нашите малки кавги\". Първата е, че  и ги е имало при Суецката криза (1956), напускането от Франция на командната структура (1966) и войната в Ирак (2003). \"Но винаги сме успявали да се обединим около една обща цел - да стоим заедно и да се пазим един друг\", допълва той. Втората са днешните събития -  . \"САЩ и Канада увеличават ангажираността си с европейската сигурност. В действителност, идвайки на власт администрацията на Тръмп увеличи с 40% финансирането за американското присъствие в Европа. Последният американски боен танк напусна Европа през 2013 г., но сега те се завръщат като цяла бронирана бригада.\" Третата причина е, че  , защото \"две световни войни и студената война са ни научили, че когато са заедно, Европа и Северна Америка са по-силни, по-сигурни и по-проспериращи.\" Според Столтенберг фундаментален интерес на 29-те съюзени демокрации е да са заедно в отбраната си. \"И това е по-вярно от всякога. Защото сме изправени пред най-непредвидимата среда за сигурност от поколение насам: международен тероризъм, разпространение на оръжие за масово унищожение, кибер атаки и - разбира се - Русия, която използва сила срещу съседите си, опитва да се меси във вътрешните ни работи и днес изглежда не се притеснява да употребава военно нервнопаралитично вещество на нашите улици\". На форума в Брюксел неизбежно ще присъства темата за това европейците да спрат да се възползват толкова от т.нар. \"дивидент на мира\" - ситуация, в която десетилетия наред САЩ изразходваха милиарди долари, за да защитават с оръжие и жива сила съюзниците си, докато те си освобождаваха бюджетни средства за икономически просперитет. Въпреки ангажиментите, поети на срещата на върха в Уелс, днес от 29 държави само 8 отделят над 2% от БВП за отбрана - праг, която би трябвало да бъде постигнат от всички към 2024 г. Германия, която Тръмп особено често критикува по този повод, влага 1.2% от БВП и не бърза да ги увеличава. В същото време това са 37 млрд. евро всяка година и в Берлин питат наистина ли Европа иска в центъра на континента германците да имат бюджет за отбрана от 70 млрд. евро.", "date": "2018.06.19", "title": "Защитете НАТО от разпадане, призова генералният секретар Столтенберг"}
{"url": "https://www.dnevnik.bg/bulgaria/2018/06/19/3202513_tri_chetvurti_ot_bulgarite_zad_volana_smiatat_drugite/", "text": "Българските шофьори оценяват високо своите умения зад волана, но често превишават ограниченията, заслепяват насрещния с дълги светлини и паркират неправилно. Това показват данните от Индекса за безопасно шофиране за 2018 г., цитиран от БГНЕС. Индексът представлява самооценка на поведението и реакциите на шофьорите на пътя в рутинни и рискови ситуации. Той е базиран на международния въпросник за поведението при шофиране, разработен през 90-те години от психолози от Университета на Манчестър от проф. Джеймс Ризън. Изследването е проведено между 1000 активни водачи на леки и лекотоварни автомобили на възраст между 18 и 75 години, а от 1 юли всеки желаещ ще може чрез онлайн анкета да провери дали е безопасен шофьор. Превишаването на позволената скорост, определяно като \"неволно\", е най-разпространеното рисково действие сред българските шофьорите на възраст между 18 и 65 години. 71% от запитаните отговарят, че това им се случвало поне веднъж през последната година. Неправилното планиране на маршрута и попадането на задръстване, което е могло да бъде избегнато, е втората най-често срещана ситуация – 56% от българските шофьори отговарят, че това им се случва. Късното \"отбелязване\" на превозното средство отпред, което е намалило много скоростта си, и рязко натискане на спирачките е третата най-често срещана ситуация по българските пътища – при 55% от шофьорите. Заслепяването на насрещно движещи се автомобили заради ненавременно изключване на дългите светлини (54%), паркирането на непозволени за това места (53%), пренебрегването на ограниченията на скоростта рано сутрин и късно вечер (47%) и карането с \"половин око\", заради едновременно занимание със странична дейност (46% ) дооформят подреждането на най-често срещаните рискови прояви по българските пътища. Изводите посочени в изследването са, че като цяло българските шофьори оценяват високо своите умения зад волана. Стойността на националния Индекс за безопасно шофиране за 2018г. е 89.6 при максимална стойност 100 и минимална стойност 0. Мнозинството от шофьорите оценяват собствения начин на шофиране по-скоро като нерисков, а този на останалите участници в движението - като рисков. \"На въпроса: Как определяте шофьорите, които срещате най-често? 11% посочват, че другите са крайно рискови, а общо 73% определят другите като по-скоро рискови. Когато обаче става въпрос за себе си, как определят самите себе си 43% смятат, че са крайно нерискови и общо 89% смятат за себе си, че са по-скоро нерискови шофьори.", "date": "2018.06.19", "title": "Три четвърти от българите зад волана смятат другите за рискови шофьори"}
{"url": "https://www.dnevnik.bg/sport/2018/06/19/3202553_sled_1_godina_izvun_korta_andi_muri_se_zavurna_s/", "text": "Двукратният олимпийски шампион и бивш №1 в света Анди Мъри се завърна на корта след едногодишно отсъствие заради контузия в хълбока и последвали усложнения и операция. 31-годишният шотландец беше много близо до впечатляваща победа срещу Ник Кириос, но допусна драматичен обрат и отпадна в първия кръг на турнира в \"Куинс\". Носителят на рекордните пет титли в лондонския клуб спечели убедително първия сет, но отстъпи с 6:2, 6:7 (4), 5:7 след 2 часа и 40 минути игра. Това беше първи мач за Мъри от миналогодишния \"Уимбълдън\". Тогава той стигна до четвъртфиналите, където загуби от американеца Сам Куери след обрат от 2:1 до 2:3 сета. Шотландецът планираше да се завърне в началото на 2018 г., но му се наложи да се оперира и завръщането му се забави с половин година. Мъри започна отлично първия си официален мач за 2018 г. Той реализира два пробива в подаванията на Кириос, спаси всяка една от трите точки за пробив, които се откриха пред австралиеца, и спечели убедително първия сет. Втората част започна със серия от три поредни пробива. Победител от нея излезе Кириос, който поведе с 2:1, след което затвърди предимството си с категоричен сервис гейм на нула. Мъри обаче не се предаде и бързо навакса изоставането си, за да изравни при 4:4. Стигна се до тайбрек, в който Кириос реализира минипробив още в първата точка. Австралиецът успя да запази крехкия си аванс до края и след 7:4 прати двубоя в решаващ трети сет. В него физическите сили започнаха да напускат Мъри. Шотландецът вече не се движеше със същата енергия по корта, но пък демонстрираше голямо желание и страхотна борбеност. Първите десет гейма преминаха без пробиви. Петкратният шампион в \"Куинс\" спаси два мачбола при 4:5, а в следващия гейм дори имаше точка за пробив с цената на \"скрит мачбол\". Кириос обаче се спаси и измъкна подаването си за 6:5. Сервирайки за влизане в тайбрек, Мъри изостана с 30:40, след което допусна двойна грешка, която сложи точка на спора. Във втория кръг Кириос ще се изправи срещу победителя от мача между първата ракета на Великобритания Кайл Едмънд и американеца Райън Харисън. По-рано днес с победа стартира и  шампионът в \"Куинс\" от 2014 г. Григор Димитров.  Българинът показа колебания, но пречупи босненеца Дамир Джумхур. Във втория кръг шампионът от финалите на АТП  ще играе с носителя на 12 титли от Големия шлем Новак Джокович. ", "date": "2018.06.19", "title": "След 1 година извън корта Анди Мъри се завърна с драматична загуба от Кириос"}
{"url": "https://www.dnevnik.bg/sport/2018/06/19/3202558_portugalec_ot_sen_etien_e_chetvurtiiat_nov_igrach_na/", "text": "Португалското крило Жорже Фернандо Барбоса Интима е четвъртото ново попълнение на  ЦСКА . От клуба обявиха, че играчът е преотстъпен за една година на \"Българска армия\". Футболистът е известен като Жоржиньо и е на 23 години. Той подписа с ЦСКА и в четвъртък ще лети с отбора за подготвителния лагер в Австрия. Португалецът е кадър на школата на \"Манчестър сити\", където е привлечен през 2011 г. В продължение на пет години играе за юношите на тима, а после и за дублиращия състав. През 2016 г. преминав в \"Арука\", където вкарва пет гола в 14 мача. Следва наем в \"Сен Етиен\" през 2017 г., където впечатлява в едва пет мача и е привлечен за постоянно на \"Жофроа Гишар\". От тима обаче решават да го дадат под наем на \"Шавеш\" през миналия сезон, а сега преминава в ЦСКА. Жоржиньо има двойно гражданство и е актуален национал на Гвинея-Бисау. Дотук ЦСКА взе трима други. Стивън Перейра и вратарят Данте Стипица, както и  още един португалец Жанио Бикел Фигейредо да Силва . Червените успяха да привлекат за постоянно и Енрике Рафаел, който миналия сезон игра под наем от \"Атлетико минейро\". В същото време клубът се раздели с Раул Лое, Роланд Алберг, Хеан Бланко, Александър Барт и Укра.", "date": "2018.06.19", "title": "Португалец от \"Сен Етиен\" е четвъртият нов играч на ЦСКА"}
{"url": "https://www.dnevnik.bg/bulgaria/2018/06/19/3202559_radosvet_radev_e_noviiat_izpulnitelen_predsedatel_na/", "text": "Управителният съвет на Българска стопанска камара (БСК) избра за свой изпълнителен председател Радосвет Радев - изпълнителен директор на \"Дарик радио\" АД, съобщи БНТ. Радосвет Радев е роден на 21 юли 1960 г. Завършил е юридическия факултет на СУ \"Св. Климент Охридски\". Специализирал е маркетинг и мениджмънт в САЩ.", "date": "2018.06.19", "title": "Радосвет Радев е новият изпълнителен председател на БСК"}
{"url": "https://www.dnevnik.bg/photos/2018/06/19/3202114_fotogaleriia_svetovnite_snimki_na_denia_-_19_juni_2018/", "text": "Участници в състезанието за конни спортове Royal Ascot във Великобритания.", "date": "2018.06.19", "title": "Фотогалерия: Световните снимки на деня - 19 юни 2018 г."}
{"url": "https://www.dnevnik.bg/sport/2018/06/19/3202579_rusiia_se_ustremi_kum_osminafinalite_sled_ubeditelen/", "text": "Домакинът на световното първенство Русия спечели втора победа от началото на турнира, налагайки се с 3:1 над Египет. Сборная пречупи вдъхновеният африкански тим в рамките на 13 минути в началото на второто полувреме, когато отбеляза и трите си попадения. Фатхи си вкара автогол секунди след подновяването на играта, а другите два гола бяха дело на Денис Черишев и Артьом Дзюба, които както и срещу Саудитска Арабия, бяха с ключова роля. Руснаците на 99% са първите осминафиналисти на световното и това може да стане на практика, ако в сряда Уругвай победи Саудитска Арабия или завърши наравно. Дошлият с големи надежди за добро представяне египетски тим остава с шансове да продължи само на теория след втора поредна загуба. \"Фараоните\" трябва да чакат помощ от Саудитска Арабия и въртележка в посления кръг. Освен това Египет остава без победа на световни финали и след шестия си мач. Селекционерът Станислав Черчесов направи две промени в състава в сравнение с единайсетте, които започнаха срещу Саудитска Арабия. Денис Черишев замени контузения Алан Дзагоев, докато Артьом Дзюба беше предпочетен да води атаката вместо Фьодор Смолов. Най-значимата промяна в тима на Египет беше появата на голямата звезда Мохамед Салах на мястото на Амр Уахда. Подкрепяни от близо 65 хиляди души на стадион \"Крестовский\", руснаците започнаха със самочувствие и в първите 15 минути диктуваха случващото се на терена. Александър Головин, Роман Зобнин и Юрий Газинский успяха да спечелят битката в средата на терена и това даде предимство на Русия. Въпреки по-доброто начало играта на руския тим се свеждаше само до центриране на топката към Дзюба. Нападателят обаче беше много добре пазен от централните защитници Хегази и Габр. Единствените моменти, в които Русия застраши вратата на Ел Шенауи бяха след статични положения. При едно от тях ветеранът Сергей Игнашевич стреля с глава, но стражът на Египет се справи. След 25-ата минута Египет изравни играта и започна да играе с по-голямо самочувствие, но Салах остана изолиран и играеше прекалено малко с топката. Все пак всеки досег на звездата на Египет с топката се случваше нещо интересно. Няколко пъти Салах успя да създаде опасности, заедно с Мохсен и Трезеге. В 40-ата минута пред Салах се откри най-добрата възможност, когато нападателят се завъртя бързо около оста си и стреля с левия крак, но топката премина встрани от целта. На почивката нито един от треньорите не предприе промяна, но след 15-минутната пауза Русия започна по-добре. По-малко от две минути бяха нужни на руските играчи, за да поведат в резултата, което стана с голяма помощ на Египет. След слаб изстрел на Головин, капитанът на египтяните Фатхи опита да избие топката, която отиваше към Дзюба, но вместо това я прати неспасяемо в собствената си врата. Автоголът на Египет стана петият от началото на турнира, като по този начин Русия 2018 е само на един от абсолютния рекорд на световни първенства поставен във Франция през 1998 г. (6). Попадението на Русия даде още по-голямо самочувствие на играчите в червено и те нямаха никакви проблеми да контролират двубоя. Играчите на Станислав Черчесов получиха и повече празни пространства, които използваха много умело в половината на египтяните. В рамките само на три минути Русия нанесе решителен удар върху амбициите на Египет с нови два гола. В 59-ата минута Черишев удвои преднината на домакините, след като получи много хубав пас от Марио Фернандес, върнал топката към точката на дузпата и с плътен шут по тревата се разписа. Третият гол за Русия беше дело на Дзюба, който вкара във втори пореден мач. Централният нападател получи пас от Иля Кутепов от половината на руснаците, пребори се с Хегази във въздуха и хладнокръвно завърши – 3:0. Попадението на Дзюба изравни рекорд на Италия от 1934 г. за осем гола на страната домакин на световното след първите два мача. От тогава (84 г.) домакинът никога не е вкарвал толкова в първите си две срещи. Също така руският тим отбеляза повече попадения, отколкото в последните си две участия на световно (2002 и 2014) общо, когато имаше шест гола. Едва след като губеха с 0:3 египетските футболисти отново се сетиха да нападат към вратата на Русия. Мохамед Салах поведе своя отбор и в 73-ата минута успя да спечели дузпа. Салах беше задържан от Головин на границата на наказателното поле, но халфът на Русия не го пусна и на влизане в пеналта. Първоначално реферът Енрике Касерес отсъди нарушение на границата на наказателното поле, но после получи информация от видео асистентите и коригира решението си на дузпа. Това беше десетото решение от началото на световното, което се взима с помощта на системата VAR. Салах застана зад топката и с мощен удар с левия крак намали резултата, връщайки минималните надежди на Египет. Нападателят стана и третият египтянин, който вкарва на световни финали след Абделрахман Фози (1934) и Магди Адеб Ел Гани (1990). До края на мача Египет се хвърли в предни позиции, евентуално да търси втори гол и увеличаване на интригата, но остави доста празни позиции в своята половина. Русия направи няколко опита да се възползва, но стигна само до разбърквания пред Ел Шенауи. В последния си мач в груповата фаза Русия ще спори за първото място с Уругвай, като двубоят е на 25 юни на \"Космос арена\" в Самара. Египет пък се изправя срещу Саудитска Арабия. Преди това урусите и саудитите се срещат, като двубоят е в сряда в Ростов. Египтяните завършиха мача със само един точен удар, който се оказа и дузпата на Салах. По всички показатели Русия надигра африканците, като единствено Египет имаше по-голямо притежание на топката. Футболистите на Станислав Черчесов избягаха и с пет километра повече от съперниците си, показвайки много вдъхновена игра.", "date": "2018.06.19", "title": "Русия се устреми към осминафиналите след убедителен успех над Египет"}
{"url": "https://www.dnevnik.bg/sport/2018/06/19/3202632_arsenal_obiavi_privlichaneto_na_vratar_ot_baier/", "text": "Вратарят Бернд Лено вече е футболист на  \"Арсенал\" , обявиха от клуба. Германският страж преминава на \"Емиратс\" от \"Байер\" (Леверкузен), а по непотвърдена информация стойността на трансфера на 26-годишния играч е 22.5 милиона паунда. Лено прекара седем сезона на \"БайАрена\", където изигра 304 мача във всички турнири. Преди да играе за \"аспирините\" вратарят беше част от академията на \"Щутгарт\". Лено има и шест мача за националния отбор на Германия. Той беше включен в предварителния списък на Йоахим Льов за световното първенство, но не попадна сред 23-ата избраници. Вратари на Германия на световното са Мануел Нойер, Кевин Трап и Марк-Андре тер Стеген. \"За мен е сбъдната мечта да играя в \"Арсенал\" – един от най-големите клубове в Европа. Знам много неща за отбора и за Висшата лига, но съм развълнуван да науча още повече. Разбира се всички свързват \"Арсенал\" с Арсен Венгер, но сега има нов мениджър и нямам търпение да работя с него\", каза германецът. Той обясни, че  новият треньор на тима Унай Емери  го е убедил да подпише с \"Арсенал\". \"Треньорът ми каза, че ме смята за добър вратар и ме иска в тима. Това е достатъчно на всеки един играч\". Лено държи рекорда за най-млад вратар, дебютирал в Шампионската лига. Той го направи на 19 години и 193 дни срещу \"Челси\" през 2011 г. През миналия сезон вратарят изигра 38 мача във всички турнири, в които допусна 49 гола и запази мрежата си суха в 12 двубоя. От действащите вратари в Бундеслигата Лено дели първото място с Ралф Ферман (\"Шалке\") за спасени дузпи – по девет. Привличането на Лено идва след засилени слухове за раздялата на \"Арсенал\" с Петър Чех. Смята се, че опитният чешки страж е желан от Карло Анчелоти в \"Наполи\". До момента \"Арсенал\" привлече и Щефан Лихтщайнер, като капитанът на националния отбор на Швейцария преминава със свободен трансфер от \"Ювентус\".", "date": "2018.06.19", "title": "\"Арсенал\" обяви привличането на вратар от \"Байер\" (Леверкузен)"}
{"url": "https://www.dnevnik.bg/sport/2018/06/19/3202675_ivet_lalova_zapisa_nai-dobriia_si_rezultat_za_sezona/", "text": "Ивет Лалова продължава подготовката си за европейското първенство по лека атлетика с нов силен резултат. Най-добрата българска спринтьорка зае трето място на 100 метра на турнира във френския град Монтрой. Лалова завърши с резултат 11.18 секунди. Постижението е най-силно за Лалова от началото на годината, с две стотни по-добро от това, което записа на 19 май в турския град Мерсин. Българката зад Мари Жозе Та Лу от Кот д’Ивоар (10.95) и Карол Захи (11.16). Конкуренцията на бягането беше много силна, след като Лалова слезе много под резултата си от преди няколко дни в Берн. В швейцарския град тя остана втора с 11.31 след Муджинга Камбунджи (Швейцария) с 11.23. Това е поредно силно представяне на Лалова, която  преди десет дни спечели бягането на 200 метра от Диамантената лига  в Стокхолм. Победата ѝ дойде с резултат от 22.63 секунди, което беше подобряване на най-добрия резултат на Лалова за сезона. Българската лекоатлетка продължава подготовката си за европейското първенство. То ще се проведе между 7 и 12 август в Берлин. Преди две години Лалова остана втора на 100 и 200 метра зад Дафне Схипърс и Дина Ашър-Смит.", "date": "2018.06.19", "title": "Ивет Лалова записа най-добрия си резултат за сезона на 100 метра"}
