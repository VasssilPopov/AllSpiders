{"url": "https://www.dnevnik.bg/photos/2019/12/26/4009985_fotogaleriia_svetovnite_snimki_na_denia_24-26_dekemvri/", "text": "Мъж, облечен като Дядо Коледа, преминава през наводнения площад \"Сан Марко\" във Венеция, Италия.", "date": "2019.12.26", "title": "Фотогалерия: Световните снимки на деня 24-26 декември 2019 г."}
{"url": "https://www.dnevnik.bg/sport/2019/12/26/4010047_zlatan_ibrahimovich_se_e_razbral_s_milan/", "text": "Златан Ибрахимович ще се завърне в \"Милан\", съобщава \"Скай спорт Италия\". Според информацията двете страни вече са постигнали споразумение. Очаква се новината да бъде обявена в следващите часове. През 2011 и 2012 г. Ибрахимович игра два сезона в \"Милан\", като стана шампион с \"росонерите\". \"Ще отида в отбор, който трябва да печели отново, който трябва да съживи историята си и който се стреми да се бори с всички. Само тогава ще мога да открия необходимия стимул да ви изненадам отново. Ще ви видя в Италия скоро\", заяви преди време шведът. За последно шведският нападател се състезаваше в \"Лос Анджелис галакси\". В последния си сезон постигна 30 гола и седем асистенции в 29 мача.", "date": "2019.12.26", "title": "Златан Ибрахимович се е разбрал с \"Милан\""}
{"url": "https://www.dnevnik.bg/sport/2019/12/26/4010059_v_shampionski_stil_livurpul_razgromi_lestur_i_se/", "text": "Водачът във Висшата лига \"Ливърпул\" спечели най-убедителната си победа през сезона, като го направи срещу втория \"Лестър\". Червените се наложиха с 4:0 като гост. С успеха си воденият от Юрген Клоп отбор се отдалечи на 13 точки пред \"лисиците\", като има и мач по-малко. Третият \"Манчестър сити\" изостава с 14 от върха, а в петък гостува на \"Уулвърхемптън\". \"Ливърпул\", който преди дни  за пръв път стана световен клубен шампион , изигра мача в шампионски стил. Червените имаха голямо превъзходство и заслужено спечелиха.    Роберто Фирмино вкара два пъти, Джеймс Милнър отбеляза от дузпа, а Трент Алекзандър-Арнолд добави гол към двете си асистенции. Дотук през сезона в английското първенство \"Ливърпул\" има 17 победи и едно равенство. Серията от мачове без загуба на отбора във Висшата лига вече се простира на 35 двубоя. Още от началото \"Ливърпул\" започна силно и създаде много положения. В 31-ата минута Алекзандър-Арнолд центрира, а Фирмино и Мохамед Салах скочиха, като бразилецът вкара с глава. За кратко в началото на втората част \"Лестър\" се постара да се вдигне. В средата на полувремето червените уловиха мига си и решиха мача. В 71-ата минута Чалар Союнджу игра с ръка и влезлият секунди по-рано като резерва Милнър вкара от дузпа. Три по-късно Алекзандър-Арнолд подаде от дясно, топката стигна до Фирмино и с лекота той направи 3:0. Това беше и гол номер 500 за \"Ливърпул\" под ръководството на Клоп. Малко по-късно Алекзандър-Арнолд с хубав удар от разстояние се разписа за 4:0.    ", "date": "2019.12.26", "title": "В шампионски стил \"Ливърпул\" разгроми \"Лестър\" и се откъсна на върха"}
{"url": "https://www.dnevnik.bg/analizi/2019/12/26/4009778_2019_g_mediinite_skandali_ne_biaha_nito_malko_nito/", "text": "                         Тази година медийните скандали не бяха нито малко, нито малки. Разбира се, най-големият си остава ниското ниво на свободата на словото в България (последни не само в ЕС). Познатият довод, че не е така, след като всеки може да говори публично каквото си иска, включително и колкото си иска да критикува властта, е верен, но не е довод. Защото свободата на словото се измерва не с казаното в медиите, а с това доколко то помага на гражданите да си създадат мнение за събитията и проблемите на обществото, в което живеят. И по този начин да формират обществено мнение, което в либералните демокрации управлява управляващите. При съвременните комуникативни технологии вече трудно можеш да скриеш нещо от тях, но можеш да им го представиш така, че те да не разберат какво всъщност е то. Христоматиен пример, до голяма степен местно откритие, в това отношение е организирането на контрапротести с цел да бъдат медийно отразени (най-новите им варианти бяха при избора на нов главен прокурор). Функцията им е вечер, когато зрителят седне пред телевизора, да не прави избор между позицията на тези, които протестират, и на тези, срещу които протестират, а между позицията на тези, които протестират и на тези, които протестират срещу протестиращите. Вкарва се играч, извън оста на реалния конфликт, който да отдалечи общественото мнение от причините за първоначалния протест. Но дори не са необходими толкова целенасочени стратегии за отклоняване на вниманието. Достатъчен е общият, хибридният характер на медийното съдържание, в което се смесват важно и маловажно, сериозно и развлекателното, аналитично и жълто, докато аудиторията \"му изпусне края\". По тази линия почти престанаха в сутрешните телевизионни блокове да се водят горещи разговори по политическия дневен ред на обществото. Сега там надълго се обсъждат битови неудачи, здравословни проблеми и любовни драми на тъй наречени обикновени хора, а напоследък дори се четат писмата на децата им до Дядо Коледа. Което съвсем не значи, че качествената журналистика се е пренесла във вечерния програмен пояс. Сериозен принос към дезориентацията на аудиторията има и хибридната война, в която Кремъл влага мощни пропагандни ресурси и чиито фронтоваци у нас имат \"запазено място\" и в онлайн, и в офлайн платформите. Вярно е, че властите тази година за първи път направиха знакови жестове – срещу обявяването на Съветската армия за освободителка и срещу използването на организираното русофилство за шпионска централа. Но това не ограничи медийното влияние на Кремъл, а даже обратното – предизвика проруска защитна кампания, в която шефът на русофилите Малинов стана главен телевизионен герой. Като прибавим и честото пренебрегване на един от основните журналистически стандарти – управляващите задължително да са поставени в ситуация на медиен дискомфорт, става ясно защо сме на опашката по свобода на словото и защо в 2019-а няма да мръднем от там. Още повече, че тази година се случи нещо невиждано досега, което кой знае къде ще ни запрати в класациите – за пет часа спря излъчването на програма \"Хоризонт\" на БНР. Прокуратурата доказа, че не е имало техническа или каквато и да е друга обективна необходимост за подобна профилактика. Което потвърди хипотезата, че на профилактика са били подложени неудобни гласове. Програмата е замлъкнала в несръчен опит да се попречи на журналистите да реагират в ефир срещу свалянето от ефир на колежката им Силвия Великова. На генералния директор му се наложи да се раздели с наскоро придобития си пост, но с неговото отстраняване затихна и скандалът преди да отведе до задкулисните фигури, които са му дали поръчката. Защото едва ли някой вярва, че той сам се е решил на такива драстични цензорски действия. През отминаващата година беше отстранен шефът и на другата обществена медия – Константин Каменаров. Тази \"редушка\" по високите етажи на БНТ и БНР, извън конкретните перипетии, говори за обезценената роля на генералния директор и превръщането му в жертва на чужди игри. Докарахме го дотам, че в започналата подготовка за ревизия на медийния закон в НС се възроди идеята генералните директори, както далеч преди влизането ни в ЕС, да се избират не от политически независим орган, а от самото НС. Аргументът, че след като така и така медиите и регулацията им ще са политически зависими, по-добре ще е шефовете им да ги определя направо политическа институция, е все едно, ако пътищата ни са лоши, да караш направо през полето. Друго шумно обсъждано събитие през годината с отрицателен знак за свободата на словото бе изчезването на \"Шоуто на Слави\" от ефира на БТВ. Истина е, че то отдавна се бе превърнало в \"черна борса\" на символни капитали – трупаше ги в най-гледаното време на най-гледаната телевизия и ги \"продаваше\" на политическия пазар. Етиката на публичните роли изискваше Слави най-после да направи избор, което пак не се състоя. Напусна БТВ, за да създаде и партия, и партийна телевизия. Впрочем, втората такава за тази година, след телевизията на БСП. Като сложим в сметката и трите телевизии на националистите – СКАТ, \"Алфа\" и \"България 24\", а донякъде и телевизия \"Европа\", която е \"ефирен гард\" на ГЕРБ, ще стане ясно колко сме се отдалечили от времето, когато плурализмът на гледните точки беше неписано правило за всяка електронна медия (тогава бяхме със 70-80 пункта по нагоре в класациите за свобода на словото). В резултат сега имаме още една партийна телевизия, вместо едно шоу, което при цялата му спорност си позволяваше остро да критикува властта в най-популярната национална медия. И е много вероятно да бъде заместено от приемлив за всички развлекателен формат. Изреждането на въпросите, които медийните скандали на 2019-а повдигнаха, може да продължи още дълго Защо се оказа, че чешкият милиардер Петр Келнер, според решението на КЗК, не може да придобие НТВ, но БТВ може? Трябваше ли нашата журналистическа колегия да чака ПИК да пусне компромата с \"голите снимки\" на приятелката на кандидата за кмет на София Борислав Игнатов, за да се сети, че има медии, които нямат право да се наричат така? Поведението на Сидеров в \"Референдум\" не е ли достатъчно основание да се промени регламента на предизборните кампании, за да не са журналистите \"безгласни букви\" пред политиците? Може ли накрая вината за изтичането на лични данни от НАП удобно да падне върху разследващата журналистика? И т.н. Отговорите - в следващия брой на вестник \"К\" (бивша \"Култура\"). Който вече не излиза.", "date": "2019.12.26", "title": "2019 г.: Медийните скандали не бяха нито малко, нито малки"}
{"url": "https://www.dnevnik.bg/analizi/2019/12/26/4009593_poslanie_kum_sebe_si_za_2020/", "text": "                         Не вярвам, че можеш да промениш света, като казваш на другите какво трябва да направят. Но това не значи, че съм песимист – напротив, моят скромен опит в променяне на брънка от системата ме е научил, че като начало трябва да започнеш ти самият да променяш частици от света около теб и да предложиш начин на другите да се захванат със своите си частици. Ако трябва да си сглобя послание за 2020, то би било към мен самата, не към другите – за да не ставам като тези досадни хора, които все знаят какво трябва да направим, но не го правят. Моето послание се събира в едно старо стихотворение, което писах преди 7-8 години след ден прекаран в един дом за деца. Тогава, изплашени и мрачни от видяното, всички в колата на път за София измислихме план как ще направим флашмоб на Орлов мост, за да накараме някой да промени нещо за тези деца. Домързяло ни е явно, когато се прибрахме, защото флашмоб нямаше, но пък за всички 10 години срещи на стотици доброволци с нашите деца, осъзнавам, че сме променили много, увличайки още и още хора в тези пътувания. Пожелавам си през 2020 да няма дни, в които лягам на дивана вечер да си почивам, докато знам \"онова\". Защо си попаднало точно тук дете, затворено в кутия до други кутии със деца? Спокойно Аз днес ти нося листовки с инструкции, и книги – как се бяга от затвор като Монте Кристо. А за теб буквите са букви, но никога не правят дума, и мога само да седна пред кутията и аз да ти чета. И когато вечер си тръгвам по пътя към моя град, кроя планове как ще ви направя революция, как ще сложа бомба пред къщите на виновните, смели планове и после заглъхващи, отлагани, защото ние хората сме егоисти. И доброжеланието ни ляга на кушетката до егоизма да си почива вечер след работа.", "date": "2019.12.26", "title": "Послание към себе си за 2020"}
{"url": "https://www.dnevnik.bg/sport/2019/12/26/4009810_lionel_mesi_i_rekordut_na_rekordite/", "text": "Лионел Меси държи много рекорди, но има един, който все още е пред него. Някои испански медии го наричат \"Рекорд на рекордите\". Това е недостижимото постижение на Пеле, който продължава да е футболистът, вкарал най-много голове за един отбор в историята. Краля на футбола играе близо две десетилетия за бразилския \"Сантош\" и до края на кариерата си в клуба има 643 гола. Меси вече е с 618, като е рекордьор по този показател в Европа. Миналата година  той изпревари Герд Мюлер (565 гола за \"Байерн\") . Ако продължи да бележи в познатия ритъм, аржентинецът ще изпревари Пеле през 2020 г.", "date": "2019.12.26", "title": "Лионел Меси и рекордът на рекордите"}
{"url": "https://www.dnevnik.bg/evropa/2019/12/26/4008309_malkoto_germansko_selo_koeto_skoro_shte_stane_centur/", "text": "Предстоящото излизане на Великобритания от Европейския съюз е приветствано в поне едно кътче на Германия, пише британският \"Телеграф\". След като Обединеното кралство каже auf wiedersehen (\"довиждане\"), скромното село Гадхайм в южната провинция Бавария ще се превърне буквално в сърцето на Европейския съюз. Според института IGN в Париж селището с едва 89 жители ще стане географският център на блока на 31 януари 2020 г. \"Коронацията\" на Гадхайм трябваше вече да се е състояла през март. След това беше отложена за октомври. Сега, три и половина година след референдума за Брекзит, големият момент наистина е на хоризонта. Забавянето даде време на селото да се подготви. Местните са създали група в WhatsApp, за да обсъждат новините и да обмислят как да го отпразнуват. Едно от предложенията – бившият премиер Тереза Мей да бъде обявена за почетен гражданин – не стигна до финала. Знак с надпис \"бъдещ център на ЕС\" вече посреща посетителите. Покрай поле, притежавано от жител на Гадхайм, е разположен стълб, на който трябва да бъде окачено знамето на ЕС, поставени са дървена пейка и маса. \"В началото мислехме, че е първоаприлска шега\", казва Юрген Гьоц, кмет на близкия град Файтсхьоххайм (Гадхайм е твърде малък, за да има собствен кмет). Сега той се надява да има повече посетители. Градът е привлекателен и за любителите на виното. Освен това приютява впечатляващ замък. Ами градът, който ще загуби титлата? Вестернгрунд, на 55 км от Гадхайм, беше обявен за географски център на ЕС през 2013 г. след приемането на Хърватия в блока (преди влизането на България и Румъния това беше Меерхолц). По думите на кмета на Вестернгрунд Бригите Хайм титлата е била съпроводена от ръст на туристите. В книга за посетителите са се разписали 6000 души от 93 страни между 2013 и 2015 г. Градът обаче не е бил затрупан от туристи. \"Мислехме, че китайски автобуси ще идват тук всяка седмица. Но не се оказа така\", каза местният пекар Кристоф Бибрих през 2017 г. пред \"Франс прес\".", "date": "2019.12.26", "title": "Малкото германско село, което скоро ще стане център на Европейския съюз"}
{"url": "https://www.dnevnik.bg/analizi/2019/12/26/4007919_2019_g_-_bezlichnostta_na_godinata_e_ministur_neno/", "text": "                         - Говорят ми за еуфоричния разказ от началото на 90-те – че излизаме от едно тъмно и сиво място и вървим към едно по-светло и уютно. Днес обаче разказът е друг. Наскоро едно списание направи брой за годишнината от падането на Живков. На предната корица имаше снимка на митинг от началото на прехода – с всички тези лозунги, а на задната – реклама на антидепресант и рекламен слоган: \"Изход има\". Случайност, но красноречива. Днешният обществен разказ вече не е за преходa от депресията към еуфорията; днешният разказ е за преходa от еуфорията към депресията. И е факт: много хора преживяват последните 30 години като травма, като загуба. Преживяват ги така, защото преходът не беше справедлив като разпределение на собствеността и пренареждане на обществените йерархии. Преживяват ги така, защото това са 30 години живот – след толкова години човек или вече не е дете, или вече не е млад. И най-сетне, преживяват ги така, защото от малък свят на неравенство и ограничения, в който всеки се спасяваше с връзки и роднинства, се оказвахме в един много широк свят на консуматорство, който поради липса на средства не можем да използваме напълно. Оттук и усещането за депресия, която е това: затваряне в черупката на един по-малък свят, в който несправедливостите на големия не могат да те уязвят. Най-измамното обаче не беше самият преход, а идеята за преход. Дълбоко марксическа, тя представя развитието на обществото като някакъв релсов път или спирала, по която хората се изкачват към един по-справедлив ред. Няма такова нещо. В най-добрия случай историята е лабиринт или сграда, проектирана от напълно луд човек. В тази сграда или лабиринт постоянно си заплашен да попаднеш отново там, където си бил, макар че пространството изглежда съвършено друго. Затова и празнуването на годишнината от 10 ноември мина вяло и изкуствено. Не толкова защото Живков е свален отвън и няма какво толкова да се празнува, а защото сме с двата крака в нови несвободи и неравенства, не по-малко страшни от предишните. Впрочем, ако се замислите, по същия бутафорен начин се празнуваха и годишните от 9 септември, и те годишнини от \"свобода\". Десет години от девети, двайсет години от девети, спомени, лозунги и т.н. Подобни празнувания имат смисъл само за онези, които са тръгнали да си дописват биографиите, преди да си отидат. - Нищо особено не се случи през тази година, че да бъде запомнена. И все пак ще отбележа един процес, който има отношение към горния Ви въпрос: отмирането на критическите медии в България. Този процес се представя малко шаблонно като заговор на някакви зли сили, които искат да задушат свободата. Според мен картината е малко по-сложна и нелицеприятна, а именно: в едно общество, което се интересува най-вече от неволите на консуматорството – къде да почива, как да пазарува, колко да похарчи, – има място само за медии, които предлагат удоволствия и информация за удоволствия. Място за медии, които предлагат критичен поглед и лоши новини – освен ако не са конспиративни, защото конспиративността е сладка – място няма. В този смисъл г-н Пеевски, който поглъща все повече и повече, не е никакъв архитект на злото, както го представят. Той е по-скоро злото олицетворение на това общество, което в големи свои части предимно консумира и поглъща. Неговата империя ще рухне едва тогава, когато и това общество на поглъщането влезе в криза. - Че каквото и да направят ГЕРБ, каквито и политически безобразия да извършат, в колкото и скандали да се замесят, са обречени да печелят избори. Защото ГЕРБ са партията, която в момента най-добре задоволява представите за добър живот на българския консуматор. Докато фирмите са оставени що-годе да работят, докато има храна, моловете са пълни, а почивките в чужбина – евтини, ГЕРБ ще са на власт. Затова и тези хора принципно нямат интерес да инвестират много средства в образование, култура или здраве. Нито образованието, нито културата могат да се изконсумират на момента, а болниците само напомнят, че човекът остарява и тялото му се разваля – най-големият ужас на всеки консуматор. - Изпълнителната власт в България отдавна не е изпълнителна власт. Тя е счетоводство. Някакви парични потоци се разпределят и насочват към различни консуматори. - Отдел по външно счетоводство. Толкова евро от този фонд, толкова евро от онзи фонд. И за фон някакви нелепи опити за геополитика в имперски стил, докато не ни плеснат през ръцете. - Много хора го казаха, при това точно: проблемът не е самият Гешев, проблемът е, че с тази конституция, която определя такива правомощия за главен прокурор, Гешевците ще се възпроизвеждат. Но Вие питате за сигналите и те за мен са два. Сигнал едно: състоянието на правната ни система – не само на прокуратурата, - а на правото в България е ужасно. \"Ужасно\" означава: за повече български прависти правото е равно на закона, разбиран като някаква техническа норма, а справедливостта – е, нея философите я яли. Изборът на Гешев е законен, но дали е справедлив? Едва ли. Ние обаче се ръководим от едно глупаво позитивистично разбиране за правото и казваме: тук въпросът за морала място няма. Това е най-страшното наследство от комунистическото право: пълното разделяне на закона от грижата за справедливост. В правото трябва да се върне справедливостта, законът е просто техника, която я прилага. Докато не се задейства този процес – в образованието по право, в общественото говорене за правото и в поведението на самите юристи – не можем да направим нищо срещу Гешев. Сигнал две: защо всички са се вторачили толкова в прокуратурата, която в крайна сметка е една правна служба. Защото искаме да обвиним. А искаме да обвиним, защото трябва да има виновен за някакви големи неблагополучия, които засягат общия ни живот. Вторачването в прокуратурата и съда, инвестирането на огромни очаквания в тези институции е един от най-бързите механизми, по които масовият българин се отървава от собствената си отговорност за справедливостта. Не е моя грижа, грижа е на прокурора и съдията! Затова Гешев е за някакви хора радост. Защото вместо тях посочва и обвинява. И ако забелязвате, той веднага влезе в тази роля. Още не е станал главен прокурор и вече обвинява. И поражда радост. - Няма такова събитие. - Изтичането на данните от НАП, безобразията в екологията и, разбира се, скандалът с т.нар. апартаменти на властта. Само дето този последен скандал беше малко пресилен. Скандал трябваше да има, но не защото Цветан Цветанов и Цецка Цачева си били купили апартаменти – тази работа спокойно можеше да се забрави, защото за масовия българин купуването на апартамент не е престъпление, ами квинтесенцията на живота. Скандал трябваше да има, за да може Борисов да се отърве от фигурата на Цветанов. - Промени се ГЕРБ. Тази партия набра сила покрай една бутафорна борба с престъпността, но днес приоритетите са други. Тема вече не е сигурността на улицата, не е социалният ред; голямата тема е как да се поддържа идеята за щастие на българския консуматор. Казано по-остро, от партия на милиционерите ГЕРБ стана партия на счетоводителите. Забележете: при абсолютно сходни скандали за имущество и апартаменти Цветанов беше махнат от партията – е, след една мелодрама за лоялност и приятелство, която обаче бързо свърши, – докато Горанов оцеля. Счетоводители, а не милицонери. Това е днес ГЕРБ. Някога Симеон Дянков беше в сянката на вътрешния министър и постоянно му се подиграваха за едно и друго, а днес положението е точно обратното – Горанов, главният счетоводител на държавата, е фактическият вътрешен министър. - Замени потника с фрак. - Не знам за личност, но имаме безличност на годината. Г-н Нено Димов, отговорен като министър за лошото стопанисване и източването на язовирите край Перник, за унищожаването на последните нормални зони по морето, за кошмарното състояние на въздуха в столичния град. Оставката е малко наказание. Ако има ад за некомпетентни министри и в този ад има кръг за зли министри на околната среда, г-н Димов трябва да бъде наказан да търкаля вечно по баира огромна бала с боклук, а отгоре, от върха, Ковачки да я бута наобратно.", "date": "2019.12.26", "title": "2019 г. - Безличността на годината е министър Нено Димов"}
{"url": "https://www.dnevnik.bg/bulgaria/2019/12/26/4009827_suveti_ot_putnata_agenciia_za_putuvashtite_v/", "text": "Днес е последният от трите почивни дни за Коледа и се очаква да има засилен трафик по пътищата в цялата страна. Заради това се ограничава движението на камионите над 12 тона по автомагистралите и най-натоваренитe пътища от 14 ч. до 20 ч., съобщи Агенция \"Пътна инфраструктура\". Целта е повишаване на безопасността и увеличаване на пропускателната способност на инфраструктурата в края на трите почивни дни за Коледа. Агенцията съветва шофьорите да тръгват на път с автомобили, подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на Пътна полиция, която следи и предприема необходимите действия за организацията на движението. Агенция \"Пътна инфраструктура\" апелира шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата. Забраната за тежкотоварните автомобили не важи за тези, които превозват бързоразвалящи се хранителни продукти и товари на температурен режим, живи животни и опасни товари (ADR). В пиковите часове, когато много хора тръгват на път, е възможно на АМ \"Хемус\" . Движението в тръбата за Варна е двупосочно поради ремонт на тръбата за София. Алтернативен маршрут на АМ \"Хемус\" в посока Монтана и Видин са проходът Петрохан и Искърското дефиле, а в посока Варна - път I-1 София - Ботевград. За улеснение на   и повишаване на пътната безопасност през светлата част от денонощието ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ \"Струма\". Всички граждани и транспортни фирми могат да получават информация за актуалната пътна обстановка от интернет  страницата на АПИ  и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. Карта с временната организация на движението по участъците от републиканската пътна мрежа в празничните дни - в  приложения линк .", "date": "2019.12.26", "title": "Съвети от пътната агенция за пътуващите в последния почивен ден за Коледа"}
{"url": "https://www.dnevnik.bg/evropa/2019/12/26/4009828_sedem_zaginaha_64_sa_spaseni_pri_potuvane_na_lodka_s/", "text": "Седем души загинаха, а 64 бяха спасени, когато лодка с мигранти от Пакистан, Бангладеш и Афганистан потъна в източното турско езеро Ван, предаде \"Ройтерс\", като се позова на Анадолската агенция. Лодката е потънала близо до окръг Адилчеваш в провинция Битлис, която е на северния бряг на езерото. То е близо до границата с Иран, откъдето мигранти редовно влизат в Турция и се насочват на запад към Европа. Не е ясно защо мигрантите са били в лодката в езерото, което се намира напълно в границите на Турция, отбелязва \"Ройтерс\". Инцидентът е станал около три часа сутринта. Петима души са били открити мъртви на място, а двама са починали в болница. ", "date": "2019.12.26", "title": "Седем загинаха, 64 са спасени при потъване на лодка с мигранти в турското езеро Ван"}
{"url": "https://www.dnevnik.bg/evropa/2019/12/26/4009830_putin_kaza_che_rusiia_ima_korab_s_koito_da_postroi/", "text": "Руският президент Владимир Путин заяви, че Русия има кораб, който да полага тръби, за да бъде завършено изграждането на газопровода \"Северен поток 2\", предадоха \"Ройтерс\" и БТА, като се позоваха на в. \"Комерсант\". Руският президент е говорил за кораба на среща на водещи руски бизнесмени вчера късно вечерта. Според изданието Путин е казал, че завършването на проекта може да се удължи във времето с няколко месеца заради санкциите.  Американският президент Доналд Тръмп  наложи миналата седмица санкции  на \"Северен поток 2\", замислен от Москва да заобиколи Украйна и да увеличи газовите доставки през Балтийско море до Германия, най-големия енергиен потребител на Русия. Швейцарско-холандската компания \"Олсийз\" обаче преустанови работа по проекта заради санкциите. Нейните два кораба - \"Солитер\" и \"Пайъниъринг спирит\", полагаха тръбите на \"Северен поток 2\". \"Газпром\" купи през 2016 г. кораб за полагане на тръби, наречен \"Академик Черски\", като идеята беше той да бъде използван като краен вариант, ако европейските компании преустановят работа по проекта. Източник от \"Газпром\" е заявил обаче, че средната скорост на \"Академик Черски\" по полагане на тръби е по-ниска от тази на единия от корабите на \"Олсийз\".  Преди да бъдат наложени американските санкции на компании, строящи \"Северен поток 2\", руски представители бяха казали, че той ще бъде задействан преди или около средата на 2020 г. Вчера в интервю за медийната група РБК руският министър на енергетиката Александър Новак каза, че \"Северен поток 2\" ще бъде довършен независимо от санкциите, въпреки че в настоящия момент у руската страна няма яснота дали швейцарската компания \"Олсийз\", която се занимаваше с полагането на тръбите на газопровода, ще може да завърши този проект. \"Засега е рано да се говори, че \"Олсийз\" няма да може да дострои \"Северен поток 2\". Те преустановиха работа, за да изключат риска от санкции. Независимо от санкциите газопроводът ще бъде достроен. Остана полагането на малко по-малко от 160 километра тръби\", заяви Новак. Според Алексей Рахманов, директор на Обединената корабостроителна корпорация, обаче Русия не разполага с кораби за полагане на тръби за такива подводни проекти, с които да довърши строителството на \"Северен поток 2\". \"Такива съдове, които още днес да пристъпят към работа, няма\", каза днес Рахманов в интервю за държавната телевизия \"Россия 24\". Той обясни, че ако има поръчка, компанията му може да построи такава платформа за около 6 години (повече от интервюто четете  тук ).", "date": "2019.12.26", "title": "Путин каза, че Русия има кораб, с който да построи \"Северен поток 2\""}
{"url": "https://www.dnevnik.bg/sviat/2019/12/26/4008629_oshte_po-ujasnata_godina_na_kralica_elizabet_vtora/", "text": "През 1992 г. кралица Елизабет Втора празнува 40 години от изкачването си на трона. А в речта си по този повод тя нарича 1992 г. своята \"ужасна година\" - тогава се разпадат браковете на три от четирите ѝ деца, освен това пожар унищожава голяма част от замъка \"Уиндзор\". 2019 г. обаче се оказа не по-малко трудна за кралицата, която в момента е най-възрастният управляващ монарх на света. В рамките на 12 месеца съпругът ѝ принц Филип бе замесен в автомобилна катастрофа, внуците ѝ – принцовете Уилям и Хари – признаха публично за влошените си отношения, а принц Андрю се оттегли от обществените си задължения след зле премислено интервю за връзките си с финансиста педофил Джефри Епстийн. \"Очевидно е, че тя няма да използва същата фраза, но тази година беше дори по-лоша\", коментира пред \"Ройтерс\" биографката ѝ Пени Джунър. Какво стана През януари 98-годишният  принц Филип се блъсна  с лендроувъра си в друго превозно средство, в което имаше две жени и бебе. Той бе принуден да се откаже от шофьорската си книжка, след като полицията го хвана, че шофира без колан. Принц Хари и  херцогинята на Съсекс Меган  станаха обект на все по-враждебно отношение от медиите и публиката, а по-късно заведоха дела срещу два таблоида. Те бяха подложени на критики заради публичните си коментари как природата трябва да се опазва, а два дни по-късно бяха  уловени да пътуват с частни самолети. След обиколката си в Африка двамата дадоха телевизионни интервюта, в които Меган се оплака от трудностите да е съпруга и майка и че никой не я е питал как е. Хари пък потвърди слуховете за разногласия с брат си Уилям. Но най-зле на имиджа на кралското семейство се отрази  интервюто на принц Андрю . В желанието си да обясни приятелството си с Епстийн той говори пред Би Би Си 40 минути,в които не изрази никакво съчувствие към жертвите на финансиста, а на въпрос съжалява ли за близките си отношения с него, отвърна, че не, защото е извлякъл много ползи и е научил много. Оцеляване \"2019 г. не бе особено добра година за институцията, но кралицата изглежда доста добре\", коментира пред \"Ройтерс\" прессекретарят на Елизабет от 1988 г. до 2000 г., Дики Арбитър. \"Монархията еволюира от 1000 години. Срещу нея е имало всякакви обстоятелства, но е оцеляла. Оцеля след 1992 г., оцеля след абдикацията на крал Едуард Осми през 1936 г., оцеля и след 2019 г.\" Възможно е кралското семейство да стане дори по-силно – ако тазгодишните проблеми доведат до ограничаването на броя на активните му членове. Това е стара цел на принц Чарлс. Със сигурност обаче на коледната трапеза в Сандрингам ще има теми за оживени разговори.", "date": "2019.12.26", "title": "Още по-ужасната година на кралица Елизабет Втора"}
{"url": "https://www.dnevnik.bg/sviat/2019/12/26/4009832_pri_pojar_vuv_valparaiso_v_chili_sa_izgoreli_napulno/", "text": "В пожара, който бушува от вторник из хълмовете на чилийския туристически град Валпараисо, са изгорели напълно или частично 245 къщи, предаде \"Франс прес\". Пламъците са обхванали хълмовете Рокуант и Сан Роке. Унищожени са 150 хектара. Пострадали са 12 пожарникари. Без ток са между 2000 и 3000 души.      Започнало е разследване за причините за огнената стихия, с която се борят 12 пожарникарски отряда, военни, 7 самолета цистерни и 11 хеликоптера. Те са постигнали напредък в овладяване на пламъците, но десетки семейства са били евакуирани от района точно когато са се готвели да празнуват Рождество Христово. Някои от тях прекараха празника в центрове за спешно настаняване.", "date": "2019.12.26", "title": "При пожар във Валпараисо в Чили са изгорели напълно или частично 245 къщи"}
{"url": "https://www.dnevnik.bg/sport/2019/12/26/4006694_fotogaleriia_nai-dobrite_sportni_snimki_na_roiters_za/", "text": "Вълнуващи кадри влизат в подбора на \"Ройтерс\" за най-добрите спортни снимки на годината. В Солт Лейк сити котка бяга по терена в мача между местния тим и мексиканския УАНЛ.", "date": "2019.12.26", "title": "Фотогалерия: Най-добрите спортни снимки на \"Ройтерс\" за 2019 г., част 1"}
{"url": "https://www.dnevnik.bg/evropa/2019/12/26/4009837_ministur_v_italiia_podade_ostavka_zaradi_nedostatuchno/", "text": "Италианският министър на образованието Лоренцо Фиорамонти обяви, че подава оставка, след като не успя да издейства от правителството милиардите евро, които според него са нужни за подобряване на училищата и университетите в страната, предаде \"Ройтерс\". Оставката е удар за правителството на Джузепе Конте, в което управляващите партии са в противоречие по редица въпроси, от реформата на еврозоната до правата на мигрантите.  Фиорамонти е от Движение \"Пет звезди\". След като през септември партията състави управляваща коалиция с Демократическата партия, Фиорамонти каза, че ще подаде оставка, ако не постигне увеличаване на разходите за образованието на 3 милиарда евро в бюджета за 2020 г. Бюджетът бе приет на 23 декември и малко след това министърът връчи оставката си, след като не получи исканата сума. Фиорамонти каза, че ще продължи да подкрепя кабинета в парламента, където е депутат в долната камара.  Италия харчи 3.6 процента от БВП за основното и университетското образование. Средно 32-те страни - членки на Организацията за икономическо сътрудничество и развитие, харчат по 5 процента от БВП за тази цел, което поставя Италия в дъното по този показател. Фиорамонти е бил преподавал в Претория. През трите месеца на поста си той се открои като доста прям оратор. Фиорамонти предложи нови данъци върху самолетните билети, върху пластмасовите изделия и сладките изделия с цел събиране на средства за образованието. Но тези му идеи бяха разкритикувани от негови критици, които казаха, че италианците вече са затрупани с данъци. Фиорамонти, които е защитник на зелените политики, обяви неотдавна, че от догодина Италия ще бъде първата страна, която  ще направи задължително за учениците  да учат за климатичните промени и устойчивото развитие.", "date": "2019.12.26", "title": "Министър в Италия подаде оставка заради недостатъчно пари за образованието в страната"}
{"url": "https://www.dnevnik.bg/bulgaria/2019/12/26/4009847_blizo_2_mln_leva_subra_do_momenta_bulgarskata_koleda/", "text": "Седемнадесетото издание на благотворителната инициатива \"Българската Коледа\", което си поставя за цел да подпомогне лечението на деца и да осигури високотехнологична медицинска апаратура за диагностика, лечение и рехабилитация, събра до момента над 1.9 млн. лева, съобщиха от пресслужбата на президентството. Вчера се проведе благотворителният спектакъл на инициативата, който се състоя навръх Коледа в Народния театър \"Иван Вазов\". Веднага след това се разбра, че набраната до момента сума доближава 2 млн. лева. Към момента са изпратени 484 хил. дарителски есемеса на номер 1117 и гласови обаждания на 0900 1117 от началото на кампанията, която беше обявена от президента Румен Радев в края на месец ноември. Оттогава досега в дарителската банкова сметка на инициативата са постъпили 1 395 000 лв., a 31 хил. лв. са дарени чрез системата ePay.bg. На коледния благотворителен спектакъл \"Българската Коледа\" присъстваха президентът Румен Радев и неговата съпруга Десислава Радева, председателят на Народното събрание Цвета Караянчева, патриарх Неофит, дипломати, дарители, посланици на кампанията и деца, подпомогнати от \"Българската Коледа\". В подкрепа на децата на \"Българската Коледа\" от сцената на Народния театър послания отправиха изявени български музиканти, певци, танцьори, актьори, спортисти и журналисти.", "date": "2019.12.26", "title": "Близо 2 млн. лева събра до момента \"Българската Коледа\""}
{"url": "https://www.dnevnik.bg/video/2019/12/26/4009841_nai-malko_16_sa_jertvite_na_taifuna_fanfon_na/", "text": "Най-малко 16 души са загинали при преминаването на тайфуна \"Фанфон\" на Филипините на Рождество Христово, предаде \"Франс прес\". Тайфунът достигна бреговете на централната част на страната във вторник вечер и предизвика значителни материални щети. Къщи бяха разрушени, а села наводнени. Десетки хиляди хора бяха принудени да прекарат Бъдни вечер и Рождество Христово в убежища или пък блокирани в домовете си, заобиколени от вода. Фериботните връзки бяха прекъснати, а много полети бяха анулирани. \"Фанфон\" сега отслабва и с отдалечава бавно от страната. Той следва същия маршрут като тайфуна \"Хайян\", който през 2013 г. отне живота на над 7300 души във Филипините. Тогава най-тежко пострада град Таклобан. /БТА", "date": "2019.12.26", "title": ""}
{"url": "https://www.dnevnik.bg/evropa/2019/12/26/4009845_sindikati_vruchiha_chekove_za_solidarnost_na/", "text": "Продължават стачните действия в транспортния сектор във Франция в знак на протест срещу планираната пенсионна реформа, предаде \"Франс прес\". Днес в Париж ще работят само пет от 16 метролинии. А в страната всеки втори високоскоростен влак няма да се движи.  По инициатива на синдикатите за Рождество Христово имаше коледни банкети за стачкуващите, за да се повдигне духът им и да се влеят нови сили в стачните действия. Синдикатите освен това връчиха на стачкуващите така наречените чекове за солидарност, сред които и един на стойност 250 000 евро, предаден на стачкуващите служители на френското метро. На 28 декември се очакват отново протести в различни части на страната. На 7 януари догодина започват серия от срещи между правителството и синдикатите, преди да бъде представен в министерския съвет на 22 януари  проектът за реформа на пенсионната система . Проектът предвижда  универсална пенсионна система , така че да бъдат уеднаквени 42-те пенсионни режима в страната. Реформата предвижда и премахването на специалните режими на пенсиониране, при които някои служители се пенсионираха по-рано, сред които тези в парижкото метро./БТА", "date": "2019.12.26", "title": "Синдикати връчиха \"чекове за солидарност\" на стачкуващи срещу френската пенсионна реформа"}
{"url": "https://www.dnevnik.bg/evropa/2019/12/26/4009848_broiat_na_migrantite_idvashti_v_italiia_po_more_e/", "text": "Броят на мигрантите, идващи в Италия по море, е намалял през 2019 г. в сравнение с предишната година според статистически данни, публикувани от италианското вътрешно министерство и цитирани от ДПА. Това е и с около 90 процента по-малко в сравнение с 2017 г. От началото на 2019 г. до 24 декември по море в Италия са пристигнали 11 439 мигранти. За същия период миналата година те са били 23 210, а през 2017 г. за същия период - 118 914. Най-често мигрантите, добрали се до италианските брегове, са от Тунис, следвани от тези от Пакистан и от Кот д'Ивоар. Основната причина за спада на миграцията по море към Италия е сключеното през 2017 г.  споразумение между италианското правителство и Либия . Съгласно него Италия предлага пари и оборудване, за да подпомогне либийската брегова охрана, така че тя да е по-ефикасна при прехващането на мигрантите, опитващи се да достигнат по море до Европа. Критици казват, че споразумението е за сметка на неспазването на човешките права, тъй като мигрантите, които се намират в лагери в Либия, са изложени на сериозни издевателства и мъчения. ", "date": "2019.12.26", "title": "Броят на мигрантите, идващи в Италия по море, е намалял наполовина в сравнение с 2018"}
{"url": "https://www.dnevnik.bg/bulgaria/2019/12/26/4009859_po_praznicite_v_pirogov_ne_e_prieto_nito_edno_dete_s/", "text": "Няма случаи по Коледа на деца, които да са употребили алкохол и да се е наложило да бъдат хоспитализирани след това, обяви директорът на \"Пирогов\" Асен Балтов пред БНТ. Той уточни, че най-натоварените кабинети през празничните дни са били по вътрешни болести, педиатрията, травматологията и хирургията. Балтов определи дежурствата по празниците като спокойни. Дежурните екипи са прегледали 1850 пациенти за 2 дни. От тях за лечение са останали 170 възрастни и 50 деца. Близо 1/3 от хоспитализираните са деца, предимно във възрастта 3-18 г. Най-много настанени има в Клиниката по детска хирургия и Отделението по педиатрия. \"Бяха извършени общо 60 операции - 15 при млади и 45 при възрастни пациенти\", уточни Балтов.", "date": "2019.12.26", "title": "По празниците в \"Пирогов\" не е прието нито едно дете с алкохолно натравяне"}
{"url": "https://www.dnevnik.bg/sviat/2019/12/26/4009851_izraelski_deputat_osporva_na_partiini_izbori/", "text": "Израелската управляваща партия \"Ликуд\" гласува днес за лидер и това е първото сериозно вътрешнопартийно предизвикателство за премиера Бенямин Нетаняху, който е на власт вече повече от 10 години, предаде \"Асошиейтед прес\". Политикът ветеран Гидеон Саар се надява да измести Нетаняху, твърдейки, че е в по-добри позиции да състави правителство на парламентарните избори в страната през март догодина, след като Нетаняху  не успя да направи това  и след двата национални вота тази година - през април и септември. Въпреки надвисналата над него сянка на повдигнатите му обвинения в корупция Нетаняху остава популярен сред членовете на \"Ликуд\" и крайно преданата партия, която е имала едва четирима лидери от учредяването си през 70-те години на миналия век, застава твърдо зад дългогодишния си водач. Очаква се той да победи с лекота Саар, а евентуална победа може да засили представянето му на следващите национални избори. Възможно е обаче Саар, получил подкрепата на шепа депутати от \"Ликуд\", да се възползва от неспокойната обстановка, в резултат на която избирателната активност може да остане ниска. Ако спечели, Саар ще бъде кандидатът на \"Ликуд\" за премиер на изборите през март. \"Изпълнени сме с духа на победата\", заяви депутатът Йоав Кисш, ръководител на кампанията на Саар. Тази кандидатура е добра за партията и според мен може да донесе промяната и надеждата за революция в \"Ликуд\", каза той пред израелското военно радио. Нетаняху окачестви Саар като неопитен, докато себе си обрисува като гарант на сигурността и изключително вещ в международната дипломация човек. Най-новите допитвания показват, че начело със Саар \"Ликуд\" би съставила по-силен блок с естествените си съюзници - ултраортодоксалните и националистите. Саар би бил и в по-добра позиция да състави правителство на националното единство с центристката партия \"Синьо и бяло\", ако след изборите през март се стигне до същата задънена улица като предишните два пъти, както се и очаква. Резултатите от днешното гласуване се очаква да станат известни утре сутринта.", "date": "2019.12.26", "title": "Израелски депутат оспорва на партийни избори водачеството на премиера Нетаняху"}
{"url": "https://www.dnevnik.bg/evropa/2019/12/26/4009855_lesno_li_se_namira_jilishte_pod_naem_v_germaniia/", "text": "                         Да намериш жилище с приличен наем на добро място е като да откриеш игла в купа сено: трудно, но не и невъзможно. А най-важното е да си опазиш нервите. Търси се онлайн и офлайн Започва се по правило от портали като ImmobilienScout24.de, които дават възможност да се търси квартира или къща, все едно дали под наем или за покупка. А когато вече ви се завие свят от гледането на снимки и започнете да не различавате обявите една от друга, е време да излезете навън. Креативни и поднесени с чувство за хумор реклами са разлепени по стълбовете на уличните лампи и понякога могат да ви разкрият истински съкровища. Особено когато вече сте се отчаяли, че потенциалният нов хазаин, към когото си се обърнал, ще се обади да те потърси. Щом пък вече нищо друго не помага, е време да се потърси съдействието на брокер. При това положение успехът е сигурен, само дето операцията е всичко друго освен евтина: брокерът не работи без комисиона. Тя по правило възлиза на два месечни наема плюс ДДС. А максимата \"Който поръчва, той плаща\" може и да се преобърне: ако брокерът е нает от хазаина, вие като наемател няма да плащате нищо. При покупката на жилище вече е по-различно: през лятото на тази година бе приет закон, съгласно който продавачът и купувачът трябва да си поделят комисионата на брокера. На кастинг в търсенето на жилище Ако сте открили подходяща квартира в интернет, оттам нататък ви предстои най-голямото изпитание - трябва да докажете, че сте подходящият човек за това жилище. Свободните жилища под наем в големите градове стават с всяка следваща година по-малко - заради притока на хора от чужбина и от селските региони. Поради това е много вероятно на огледа да се окажете на опашката с още множество хора. И това не е неочаквано, като се има предвид, че ежегодно в Германия от едно жилище в друго се местят по осем милиона души. При тези огледи трябва да се стремите да се представите максимално добре - проявете интерес, напишете креативна заявка и най-важното - винаги се усмихвайте дружелюбно, ако искате да преодолеете конкуренцията. Имайте предвид, че ще се интересуват от вашия начин на живот и от платежоспособността ви. По правило хазаите изискват от бъдещите си наематели справка за тяхната платежоспособност и кредитна история, която може да се получи без затруднения от сайта на Schufa - акционерно дружество, което събира точно този вид информация. Ако обаче наскоро сте пристигнали в Германия, няма как да представите такава справка - в такъв случай наемодателят може да поиска да види вашия трудов договор или фишовете за заплатата като доказателство за платежоспособността. Въпроси за националността принципно не са разрешени - но често биват задавани. Сред голите стени Когато веднъж получиш жилището, предстои следващата изненада - голите стени. Тъй като в Германия е обичайно апартаментът или къщата да се получават празни, т.е. без печка, без хладилник, а понякога дори и без електрически крушки. В някои случаи кухнята може да се откупи от предишния наемател, но обичайно трябва да организирате всичко сами. Така че занаятчийските умения никак няма да си ви излишни, а и не забравяйте своевременно да се погрижите за свързването на жилището с интернет. Не само при нанасянето, а и при изнасянето се налага сами да свършите редица неща, ако така е записано в договора. В повечето случаи става дума за дреболии - като например пребоядисването на стените, което наемателят се задължава да направи. Жилището трябва да бъде оставено така, че без проблеми да бъде предадено на следващия наемател. Препоръчително е, преди да се нанесете, да проучите подробно договора за наем. \"Топъл\" или \"студен\" наем Тези два вида наем са типични за Германия. Вторият е цената, която се плаща само за площта, докато \"топлият\" наем включва и разходите за отопление, електричество, вода и други подобни, като например изхвърлянето на боклука или почистването на входа. Но какво означава това конкретно? Ето някои примери: жилище от 50 кв.м в Кьолн излиза между 450 и 650 евро. Но това е само \"студеният\" наем, към който се добавят още 165 евро допълнителни разходи. В по-малките градове естествено жилищата са по-евтини и сходно може да се намери за 330 евро на \"студено\". Внимание! Гледайте да не платите твърде висока цена! В Германия за всеки град има справочник, от който можете да разберете какъв е средният наем в съответния квартал. Заради недостига на жилища обаче мнозина наемодатели завишават цените. В Берлин местните власти се опитват да се противопоставят на прекомерното завишаване на наемите, въвеждайки ограничения и тавани, но засега в Германия като цяло няма консенсус как точно да се прилагат тези норми на национално равнище. Във Федералната република най-висок \"студен\" наем на квадратен метър се плаща в Мюнхен - 10.45 евро, следват Щутгарт, Кьолн, Хамбург и Франкфурт на Майн. И макар наемите да се високи, Германия си остава страна, в която повечето хора живеят под наем - 52 процента. 47 на сто имат собствени жилища, което поставя Германия на последно място в ЕС по този показател. На върха е Румъния, където 96 процента от хората имат къща или апартамент.", "date": "2019.12.26", "title": "Лесно ли се намира жилище под наем в Германия"}
{"url": "https://www.dnevnik.bg/sport/2019/12/26/4008576_livurpul_shte_napravi_nov_opit_da_razbie_kolednata/", "text": "Във Висшата лига празничният период е любимият на феновете и най-тежкият за отборите. Тези, които се справят най-добре около Коледа, често успяват да спечелят и титлата. През тази година празничният период включва няколко дербита, а това, което привлича най-голям интерес, е между водача \"Ливърпул\" и преследвача му \"Лестър\". В 28-годишната история на Висшата лига 14 пъти отборът, който е бил начело навръх Коледа, след това печели и титлата в края на сезона. Изключенията от 1992 г. насам са малко, а единственият отбор, който четири пъти не успява да задържи аванса си в празничния период, е... \"Ливърпул\". Мърсисайдци бяха лидери през сезон 1996-97, за да видят в края \"Манчестър юнайтед\" да триумфира с титлата. В последните 12 сезона червените още три пъти (2008-09, 2013-14 и 2018-19) бяха начело и пак не станаха шампиони. Всичко това накара любителите на играта да заговорят за коледното проклятие на \"Ливърпул\". През тази година \"Ливърпул\" влиза в празничния период с преднина от десет точки пред втория \"Лестър\", като дори има и мач по-малко. Разликата не е най-голямата, която Висшата лига е виждала в историята си - през 1993-94 \"Манчестър юнайтед\" води с 12 точки пред \"Лийдс\", а на Коледа през 2017-18 \"Манчестър сити\" беше с 13 точки пред \"Юнайтед\", когато постави рекорд с актив от 55. Най-голямата разлика по Коледа, която е била пропилявана, е именно десет точки. През 1995-96 \"Нюкасъл\" водеше с толкова пред \"Манчестър юнайтед\", но загуби в прекия двубой 26 декември, а впоследствие \"червените дяволи\" станаха шампиони. \"И миналата година трябваше да говоря по тази тема доста. Казвал съм много пъти, че не обръщам внимание на статистиките, те са повече за феновете и носят допълнителен интерес. За нас тази година празничният период ще бъде още по-труден\", каза Юрген Клоп преди гостуването на \"Лестър\", което идва след пътуването до Катар и спечелването на световното клубно първенство. В следващите осем дни червените ще изиграят три мача, в които освен с \"Лестър\" ще се срещнат с \"Уулвърхемптън\" и \"Шефилд юнайтед\". Преследвачът \"Лестър\" ще има дори ден по-малко за почивка, а освен това в празничния период има две гостувания - на \"Уест хем\" на 28 декември и на \"Нюкасъл\" на 1 януари.", "date": "2019.12.26", "title": "\"Ливърпул\" ще направи нов опит да разбие коледната прокоба и да стане шампион"}
{"url": "https://www.dnevnik.bg/sviat/2019/12/26/4009863_turciia_shte_izprati_voiski_v_libiia_obiavi_erdogan/", "text": "Президентът Реджеп Тайип Ердоган заяви, че Турция ще изпрати войски в Либия, след като африканската страна помоли за това, предаде \"Ройтерс\". Ердоган обяви още, че ще представи законодателство в парламента през януари за разполагане на войски. В сряда Ердоган посети Тунис, за да обсъди сътрудничество за евентуално спиране на огъня в съседна Либия. В реч в четвъртък той каза, че Турция и Тунис са се съгласили да подкрепят международно признатото правителство на Либия на Файез ел Сарадж. Преди месец Анкара подписа две отделни споразумения с правителството на националното съгласие (GNA) на Файез ел Сарадж - за военно сътрудничество и сътрудничество в областта на сигурността и за разграничаване на морските пространства в Източното Средиземноморие. GNA от месеци оказва отпор на настъпление на силите на влиятелния в Източна Либия военен командир Халифа Хафтар, които се ползват с подкрепата на Русия, Египет и Обединените арабски емирства, отбелязва \"Ройтерс\". \"След като има покана (от Либия) точно сега, ще я приемем\", заяви Ердоган в реч пред членовете на партията си. \"Ще внесем законопроектът за изпращане на войски в Либия в дневния ред веднага щом парламентът възобнови работа\", допълни той. По думите му законодателството ще бъде прието около 8-9 януари. Москва изрази опасения за евентуално разполагане на турски военни в Либия в подкрепа на GNA, а миналата седмица Ердоган каза, че  Турция няма да мълчи  за \"наемници\" като бойците от руската частна военна компания \"Вагнер\", подкрепящи бунтовническия командир Халифа Хафтар в Либия. \"Ройтерс\" отбелязва, че не е ясно за каква покана точно говори Ердоган, тъй като вътрешният министър на правителството на Сарадж, Фатхи Башага, намекна в коментари пред репортери, че все още не е отправено официално искане. \"Ако ситуацията ескалира и тогава ще имаме правото да защитим Триполи и жителите му... ще внесем официално искане до турското правителство да ни подкрепи военно, за да отблъснем призрака на наемническите сили\", заяви Башага.", "date": "2019.12.26", "title": "Турция ще изпрати войски в Либия, обяви Ердоган (допълнена)"}
{"url": "https://www.dnevnik.bg/kultura/2019/12/26/4006501_otkus_ot_izkustvoto_da_obichash_na_erih_from/", "text": "                         Изкуство ли е да обичаш? Немският психоаналитик и философ Ерих Фром търси отговор на този въпрос в емблематичната си творба \"Изкуството да обичаш\". Според Антоан дьо Сент-Екзюпери истината се вижда само със сърцето, а според немския психоаналитик и хуманист Ерих Фром любовта е единственият разумен и задоволителен отговор на въпроса за смисъла на човешкото съществувание. На български език в ново луксозно издание се появява най-емблематичната творба на представителя на Франкфуртската школа – \"Изкуството да обичаш\". \"Изкуството да обичаш\" допълва теоретичните принципи за човешката природа, които Фром развива в първите си две книги – \"Бягство от свободата\" и \"Човекът за самия себе си\". В тази магична книга любовта е представена не като мистерия, а като умение, което може да бъде научено и развито. Като нещо, което е невъзможно, без \"действителна скромност, смелост, вяра и дисциплина\". Прочутият психолог разглежда различните видове емоция: братската обич, майчината обич, еротичната обич, обичта към себе си, обичта към Бога и други. На достъпен език той показва защо изкуството на обичането е процес, а не въпрос на късмет – и какво е нужно на практика, за да обичаме и да бъдем обичани истински. Ерих Фром разбива схващанията, че няма нищо по-лесно от това да обичаш и няма общо с вярата и дисциплината. А \"няма друга дейност, друго на¬чинание, които да започват с такива колосални надежди и очаквания и да пропадат винаги, както любовта.\" А любовта е акт на вяра, на активност и на себеотрицание. \"Изкуството да обичаш\" обхваща теми като природата на човека, самотата на индивида, отношението към ближния и религията в съвременното западно общество и напомня, че \"любовта също като живота е изкуство.\" Както и че \"чове¬чеството не може да съществува нито ден без обич\". Новото издание ще бъде представено в рамките на традиционната декемврийска поредица на тема \"Интимност и уязвимост\" #Музейналюбовта. Ерих Фром е роден в Германия на 23 март 1900 г. в семейство от еврейски произход. Образованието си получава в Психоаналитичния институт в Берлин. В навечерието на Втората световна война напуска Германия, като живее в Швейцария, САЩ, Мексико. Първата му книга е \"Бягство от свободата\", публикувана през 1941 г. След нея се появяват и знаковите \"Човекът за самия себе си\", \"Да имаш или да бъдеш\", \"Изкуството да обичаш\" и др. превод Владимир Ганев ИЗКУСТВО ЛИ Е ДА ОБИЧАШ? Изкуство ли е да обичаш? Ако е така, са необходими знания и активност. Или пък любовта е приятно чувство, въпрос на шанс, нещо, в което човек хлътва, ако има късмет? Тази книжка представя първото разбиране, макар че днес безспорно повечето хора са убедени във второто. Далеч сме от мисълта, че те не отдават необходимото значение на любовта – напротив, жадуват за нея. Те гледат безброй филми за щастлива или нещастна любов, слушат стотици блудкави песни за любовта и въпреки това едва ли се досещат, че трябва да се научат някои неща за нея. Тяхното странно отношение се гради на няколко основания – поотделно или взети заедно. Повечето хора гледат на любовта предимно от позицията да бъдеш обичан, а не да обичаш, да владееш умението да обичаш. Пред тях стои проблемът как да бъдат обичани, как да станат привлекателни. Различни са пътищата към такава цел. Единият, предпочитан от мъжете, е да преуспяват, да бъдат силни и богати, доколкото позволява социалното им положение. Другият, много популярен сред жените, е да бъдат привлекателни, да полагат системни грижи за своето тяло, облекло и пр. Освен това за по-голяма привлекателност мъже и жени прибягват до различни форми на поведение: да имат приятни обноски, да водят интересни разговори, да бъдат услужливи, скромни, отстъпчиви. Много от начините човек да завоюва любовта на друг, са същите, както и при стремежа да печелиш приятели и да имаш влияние върху хората. Всъщност за повечето наши съвременници привлекателността представлява съчетание на две качества: популярност и сексапилност. Второ мнение против необходимостта от овладяване изкуството на любовта е, че тя зависи преди всичко от обект, а не от качества на личността. Хората мислят, че да обичаш, е проста работа, но трудното е да намериш обект, когото да обичаш – или да те обича. Подобно разбиране се дължи на няколко причини, свързани със съвременното обществено развитие. Едната е голямата промяна, настъпила през XX век по отношение на обекта на обичта. През викторианската епоха, както и при различни традиционни обществени системи, в повечето случаи обичта не бе спонтанно лично чувство, което води до брак. Напротив – бракът бе споразумение между съответните семейства със или без помощта на посредник или с преки преговори. Договорът се сключваше по социални съображения и се предполагаше, че обичта ще започне след това. За последните няколко поколения в западния свят почти универсално значение придоби концепцията за романтичната любов. В САЩ, макар и да не липсват известни традиционни съображения, повечето хора търсят романтичната любов, личното изживяване на любовта, която би трябвало да доведе до брак. Тази нова идея за свободата в любовта, изглежда, значително е допринесла за повишаване ролята на обекта, за сметка на самата функция. Тя от своя страна е тясно свързана с друга характерна черта на съвременното общество, изградено върху стремежа да се купува, върху принципа за взаимноизгоден обмен. Щастието на съвременния човек се свежда до вълнението да разглежда витрините и да купува всичко, което му позволяват възможностите, в брой или на изплащане. Той (или тя) гледа на хората по еднакъв начин. Мечтата на мъжа е една привлекателна девойка, а на жената – един привлекателен мъж. Привлекателен обикновено означава чудесен набор от качества, популярни и търсени на борсата на личностите. Привлекателността на един човек по-конкретно зависи от модата на деня – във физическо и в духовно отношение. През двадесетте години за привлекателна се приемаше жена с необуздан характер и подчертан сексапил, която пуши и пие, а днешната мода предпочита повече скромност и привързаност към дома. В края на миналия и в началото на двадесетия век мъжът трябваше да бъде напорист и амбициозен, а днес – общителен и толерантен, за да отговори на изискванията за примамлив набор от лични качества. При всички случаи влюбването зависи обикновено от собствените възможности на личността по отношение на предлаганите за размяна стоки от хуманен характер. Аз съм излязъл на пазара да търгувам – обектът трябва да ме желае, оглеждайки моите явни и скрити качества и възможности. Тъй двама души се влюбват, щом почувстват, че са намерили най-добрия обект на пазара, съобразявайки се с разменните шансове на собствената си личност. Често, както при покупка на недвижим имот, скритите възможности имат съществено значение при сделката. В обществената система, където преобладава свободната пазарна ориентация, а материалният напредък е най-голямото достойнство, човек има малко основания да се изненада, че отношенията в любовта се развиват съобразно господстващия начин на размяна в стоковата и трудовата борса. Трета грешка, мотивираща твърдението, че няма какво да се учи за любовта, се крие в объркването между първоначалното влюбване и дълготрайното състояние да обичаш, или ако бихме могли да го наречем постоянство в любовта. Ако двама души, които са били чужди един за друг, както е с всички, изведнъж сринат стената помежду си и се почувстват съвсем близки, като едно неделимо цяло, настъпва миг на единение – може би най-вдъхновяващите, най-вълнуващите трепети на човешкото сърце. Такова чувство е още по-прелестно и дивно за двама души, водили дотогава затворен, изолиран, лишен от обич живот. Чудото на внезапна интимност настъпва още по-бързо, ако е съпроводено или подбудено от сексуално привличане и общуване. Подобна обич обаче по природата си е нетрайна. Двамата се опознават добре, интимността им губи постепенно своя необикновен характер, докато най-накрая антагонизмът между тях, разочарованията им един от друг и тяхната взаимна досада не убият всичко останало от предишната радост. В началото обаче всичко това не се съзнава. Всъщност те приемат силата на безумното си влюбване, на състоянието да са луди един за друг, като доказателство за силата на тяхната любов, въпреки че то може да се окаже само доказателство за степента на собствената им самота. Схващането, че няма нищо по-лесно от това да обичаш, продължава да господства въпреки многобройните доказателства за обратното. Няма друга дейност, друго начинание, които да започват с такива колосални надежди и очаквания и да пропадат винаги, както любовта. При всички останали случаи хората ще искат да узнаят причините за несполуката и да разберат как да постъпват, за да не я допускат или да се откажат изобщо от подобни авантюри. Понеже в любовта това е невъзможно, като че ли единственият адекватен начин да се избегне неуспехът, е да се изследват неговите причини и да се изясни смисълът на това чувство. Първата стъпка в тази посока е да осъзнаем, че любовта също като живота е изкуство. Искаме ли да разберем как да обичаме, трябва да постъпим по същия начин както при изучаването на всяко друго умение, да кажем музика, живопис, дърводелство или майсторството на медика и инженера. Какви са основните моменти в изучаването на едно умение? Този процес би могъл да се раздели на два етапа: първият – овладяване на теорията, вторият – на практиката. Ако искаме да усвоим вещината на медика, първо трябва да изучим особеностите на човешкото тяло и на разните заболявания. Само с теоретичните знания обаче в никакъв случай не ще придобием компетентността на лекаря. Можем да овладеем медицината след продължителна и разнообразна практика, докато накрая теоретичните ни знания и резултатите от практическата дейност се съчетаят в едно – нашата интуиция, главното при овладяването на всяко изкуство. Освен изучаването на теорията и практиката има и трети фактор – постигането на майсторство трябва да бъде наша първостепенна грижа, всичко друго в живота трябва да отстъпва пред нея. Това се отнася за музиката, медицината, дърводелството – и за любовта. Може би тук се крие отговорът на въпроса защо хората в съвременното общество толкова рядко се заемат с овладяване на изкуството да обичаш въпреки очевидните си несполуки; въпреки силното влечение към любов сякаш всичко друго се приема като по-важно от нея: кариера, престиж, пари, власт – цялата наша енергия се насочва към осъществяване на тези цели и почти нищо не остава за това изкуство. Трябва ли човек да се посвети само на печелене на пари и престиж, а любовта, която носи печалба само на душата и е безполезна в очите на съвременността, да се смята за лукс, на който нямаме право да отдаваме силите си? Независимо от отговора на този въпрос следващите страници представят изкуството да обичаш в духа на посочената по-горе схема: първо, ще разгледаме теорията на обичта, за която отделяме по-голямата част от книгата. И второ, ще говорим за нейното приложение – малкото, което може да се каже за практиката в тази, както и във всички останали области на живота.", "date": "2019.12.26", "title": "Откъс от \"Изкуството да обичаш\" на Ерих Фром"}
{"url": "https://www.dnevnik.bg/sport/2019/12/26/4009853_vladimir_putin_stana_golmaistor_v_mach_po_hokei_na/", "text": "Президентът на Русия Владимир Путин участва в традиционния мач от Нощната хокейна лига. В двубоя на Червения площад отборът му отново излезе победител, като спечели с 8:5. ТАСС съобщава, че Путин е вкарал \"повече от половината голове за своя отбор\", но не се посочва колко точно.", "date": "2019.12.26", "title": ""}
{"url": "https://www.dnevnik.bg/bulgaria/2019/12/26/4009910_prechistvatelnata_stanciia_v_pernik_shte_se_izgrajda/", "text": "Премиерът Бойко Борисов разпореди пречиствателната станция на Перник, за която са заделени над 3 млн. лева, да бъде изградена възможно най-бързо. За целта обществената поръчка за нея ще бъде като за обект от националната сигурност на страната, тъй като \"цялата държава вижда за какво става въпрос\". Това се разбра от посещение на министър-председателя в района на Перник, което беше излъчвано в профила му във \"Фейсбук\". По подобен начин беше изградена и оградата по границата с Турция. Видимо ядосан, Борисов разпореди на директора на Главна дирекция \"Национална полиция\" Христо Терзийски Икономическа полиция да провери всичко за водната криза, както и да бъдат разпитани всички, които отговарят за транспортирането на питейна вода до Перник. \"Икономическа полиция цялата да дойде в Перник и всичко по трасето да бъде събрано, разпитано, документ по документ да се проверява. На практика сега правим нова водопроводна и канализационна система. Това е безогледна безотговорност от десетилетия и всичко трябва да се провери. Отивате и изтърбушвате всичко. Защо се губят 300 литра в секунда? Къде отиват? От А до Я. Всичко\", обърна се Борисов към Терзийски. От думите на премиера се разбра, че екипи на ВиК дружествата от близки градове ще помагат при подмяната на тръбите. Министърът на икономиката Емил Караниколов, който придружаваше Борисов, уточни, че са нужни както специалисти, така и техника и заради това са нужни допълнителните екипи. Той добави, че питейна вода ще бъде осигурена за жителите на Перник. Зам.-министърът на регионалното развитие Николай Нанков допълни, че са осигурени водоноски от Благоевград и София. Караниколов съобщи още, че специализирана фирма за рехабилитация и изграждане на подземни тръбопроводи заедно с екипи на ВиК ще заснемат с робот-капсула водния цикъл под земята, за да се установи къде се губи водата и къде има течове. Борисов разпореди още шефът на Националната служба \"Пожарна безопасност и защита на населението\" Николай Николов да дойде на място, за да организира действията по отводняването на местата със спукани тръби. Главният секретар на МВР Ивайло Иванов също беше привикан от премиера по спешност. \"Към този момент ситуацията не е изяснена напълно. Само в рамките на днешния ден са открити два теча, които са производствени аварии\", каза Иванов. \"Това не са нерегламентирани отклонения, а производствени аварии, които са отстранени. На този етап няма нерегламентирано отклонение на питейна вода. Поставят се измервателни уреди, които в последствие ще установят дали има някакъв теч\", уточни още той пред БНТ.", "date": "2019.12.26", "title": "Пречиствателната станция в Перник ще се изгражда като обект от националната сигурност"}
{"url": "https://www.dnevnik.bg/sviat/2019/12/26/4009889_policiiata_zadurja_za_kratko_navalni_po_vreme_na_obisk/", "text": "Руската полиция нахлу в офиса на организацията на опозиционния политик Алексей Навални \"Фонд за борба с корупцията\" (ФБК) в Москва, използвайки бормашина и електрически трион, за да влезе, след което изведе със сила Навални и конфискува техническо оборудване, включително лапптопи, предаде \"Ройтерс\". \"Алексей беше насилствено задържан и отведен. Той не оказа съпротива. Юристи са все още във ФБК и се провежда обиск\", написа говорителят му Кира Ярмиш в \"Туитър\", но малко по-късно уточни, че той е останал на свобода. Неговата организация, която публикува разкрития за корупция сред държавни служители, е обект на разследване по твърдения за пране на пари. То започна през август, след като Навални призова хората да протестират в центъра на Москва заради изключването на опозиционни кандидати от местните избори. Опозиционерът и негови съюзници заявиха, че акцията е извършена от Федералната служба на съдебните пристави и е свързана с отказа му да изтрие видео разследване, отправящо обвинения в корупция срещу премиера Дмитрий Медведев и милиардера бизнесмен Алишер Усманов. Видеоматериал, на който Медведев е обвинен, че е изградил чрез корупция истинска \"империя\" от имоти, вече има 32 милиона гледания в \"Ютюб\" (YouTube). Медведев \"почти открито създаде корумпирана мрежа от благотворителни фондации, чрез които получава подкупи от олигарсите и си строи френетично палати и вили в цялата страна\", твърди Навални на записа, датиращ от 2017 г.  От службата казаха пред \"Ройтерс\", че извършените действия са били част от наказателно разследване и че тя не е задържала никого по време на акцията. Съюзници на Навални, на когото беше забранено да участва в президентската надпревара срещу Владимир Путин миналата година, казаха, че той е щял да представи свое собствено предаване, критично към властите, по онлайн телевизионния си канал по-късно в четвъртък. Днешната акция идва ден след като Навални каза, че принудителното изпращане на негов съюзник да отбие военната си служба в Арктика представлява отвличане и незаконно лишаване от свобода. През октомври  Русия включи в регистъра с чуждестранни агенти  Фонда за борба с корупцията на Навални. Според правосъдното министерство има \"признаци\", че той получава чуждо финансиране. Поправки в законодателството за организациите с нестопанска цел от 2012 г. създадоха статута на \"чуждестранния агент\" - организация, която се занимава с политическа дейност и получава чуждестранно финансиране.", "date": "2019.12.26", "title": "Полицията обискира офис на фондацията на Навални (допълнена)"}
{"url": "https://www.dnevnik.bg/citat_na_deniia/2019/12/26/4009917_citat_na_denia_sled_10_godini_shte_ni_oceniat_kato/", "text": "                         С тези думи премиерът Бойко Борисов се обърна към зам.-министъра на регионалното развитие Николай Нанков по време на инспекцията им на строежа на магистрала \"Струма\". Видео от посещението им в района на Симитли беше излъчвано на живо в профила на министър-председателя във \"Фейсбук\". За пореден път премиерът обърна внимание на медиите, които \"всяка сутрин дават \"Граф Игнатиев\" и какви проблеми има по столичната улица след продължилия над година ремонт. \"Гледай какви огромни обекти. Нещо, което 100 години ще го ползват хората. Това трябваше да е готово за олимпиадата в Гърция през 2004. Не им ли е интересно (на медиите - бел. ред.) да дойдат да снимат и да покажат какви съоръжения се правят? От любопитство да го направят\", каза още Борисов, докато шофираше джипа на Националната служба за охрана. Премиерът инспектира и моста на \"Струма\" край Дупница, който беше увреден от пожара през лятото. При огледа му Нанков съобщи, че следващия месец държавата ще заведе иск, за да си възстанови средствата за ремонта от виновниците за пожара.", "date": "2019.12.26", "title": "Цитат на деня: След 10 години ще ни оценят, като свикнат и видят какво сме направили"}
{"url": "https://www.dnevnik.bg/evropa/2019/12/26/4009860_kraiat_na_erata_merkel_nablijava_kakvo_postigna_tia_i/", "text": "                         Нерядко предсказваха края на управлението ѝ. Но ето, че Ангела Меркел е на канцлерския пост вече повече от 14 години. И явно ще довърши и четвъртия си мандат. Необходимата подкрепа е налице: мнозинството германци желае Меркел да остане начело на правителството до 2021 година - въпреки критиките, отправяни към широката коалиция. Светът отдавна не е същият \"Познавате ме\" - в предизборната кампания през 2013 Ангела Меркел заложи именно на това изречение. Ще рече: на мен можете да разчитате, при мен изненадите са изключени. Само че днес светът вече не е това, което беше. В Германия политиката е толкова поляризирана, колкото не е била от десетилетия насам: дяснопопулистката партия \"Алтернатива за Германия\" (АзГ) е представена междувременно във всичките провинциални парламенти, в източните провинции дори е втора политическа сила, а в Бундестага е водещата опозиционна партия. Християндемократическата партия (ХДС) изгуби доста избиратели. Още по-тежка беше загубата на подкрепа за Социалдемкратическата партия (ГСДП). И в международната политика се промениха много неща. Светът стана по-нестабилен. \"Отминаха времената, когато можехме напълно да разчитаме на другите\", заяви Ангела Меркел през 2017 година, когато Доналд Тръмп постави под съмнение съществуването на НАТО. Година преди това с крехко мнозинство британците бяха гласували за излизането си от ЕС - така наречения Брекзит.      Най-късно от този момент нататък федералният канцлер вече е била убедена, че \"западните демокрации са изпаднали в сериозна криза\", казва нейният биограф Ралф Болман. Пак по неговите думи основната грижа на Меркел сега е \"да не остави след себе си една Германия в хаос, но също и - доколкото, разбира се, това зависи и от нея - Европа и света\". Ангела Меркел никога не е била голяма визионерка. Особено ако я сравняваме с френския президент Еманюел Макрон. След като неговите идеи за реформи в ЕС до голяма степен бяха отхвърлени именно от нея, Макрон разбуни сериозно духовете сред северноатлантическите партньори със своето изказване за \" мозъчната смърт на НАТО \". Много от съпартийците на Меркел тайно се надяваха германският канцлер поне мъничко да се \"зарази\" от лидерския устрем на Макрон и вместо да влага толкова много усилия в потушаването на кризи, да поставя повече собствени, германски акценти. Между любовта и омразата И все пак: Ангела Меркел допринесе за някои промени. Да не забравяме, че като жена тя направи успешна кариера в една до неотдавна патриархална партия. Меркел обаче не иска да бъде възприемана като \"феминистка\". През 14-те години на нейното управление делът на жените депутати в Бундестага дори спадна значително - от 42 на 31 процента. От друга страна, тя целенасочено подкрепяше политическата кариера на други жени: Анегрет Крамп-Каренбауер, наследила Меркел начело на пратията, Урсула фон дер Лайен, междувременно избрана за председател на Европейската комисия, Юлия Кльокнер, която днес е начело на земеделското министерство. Меркел доказа, че умее да взема гъвкави и прагматични решения, както посочва и нейният биограф Болман. Като физик тя държеше на ядрената енергия, но след катастрофата във \"Фукушима\" канцлерът реши да заложи на други енергийни източници. Канцлерът прие и идеята за хомосексуалния брак. По време на нейното управление беше отменена всеобщата задължителна военна служба. Но нито едно друго нейно решение не предизвика толкова противоречиви мнения, колкото това от 2015 година. Годината, в която Германия отвори границите си за стотици хиляди бежанци. С това решение Меркел си навлече омразата на мнозина. Но други видяха в нея истинска спасителка на западния свят. В края на 2015 година списание \"Тайм\" я обяви за личност на годината, докато в същото време у дома привърженици на АзГ излизаха на протести срещу нея. Независимо от всичко това Ангела Меркел и днес е най-популярният политик на Германия - макар и често да се чувства самотна на върха. Тя е свела политическите си ангажименти до участията си в международни срещи и все по-рядко се появява в публичния живот. Юрген Тритин от Зелената партия смята, че Меркел все повече ще измества фокуса върху европейската политика. \"Тя ще се концентрира изцяло върху германското председателство на ЕС през втората половина на 2020 година\", казва той. Какво ще завещае Меркел на Германия Какво ще бъде политическото завещание на Меркел? Болман смята, че сегашният канцлер би желала да бъде запомнена като \"жената, превела Германия през много кризи - финансовата, кризата в еврозоната, тази в Украйна и бежанската криза\". \"При това сравнително успешно, успявайки донякъде да съхрани стабилността на системата, и да направи страната и партията си по-либерални и отворени. Макар че цената за това беше висока: днес в Бундестага имаме една дяснопопулистка партия\", казва той. Канцлерът вече няма много време за постигане на нови цели. Нейното постепенно оттегляне от ежедневната политика подсказва, че - поне вътрешнополитически - тя няма такива намерения и оставя инициативата все повече в ръцете на  Крамп-Каренбауер . Но дали тя ще наследи Меркел на канцлерския пост? Одобрението за нея не е особено високо, а части от собствената ѝ партия открито се обръщат срещу АКК, както наричат Анегрет Крамп-Каренбауер в Германия. Но който и да наследи Ангела Меркел един ден, тя или той със сигурност ще установи колко високо е вдигната летвата.", "date": "2019.12.26", "title": "Краят на ерата Меркел наближава: Какво постигна тя и какво ще завещае на Германия"}
{"url": "https://www.dnevnik.bg/photos/2019/12/26/4009912_fotogaleriia_poslednoto_slunchevo_zatumnenie_za_2019_g/", "text": "Точно в 7 часа и 19 минути българско време тази сутрин в Азия наблюдаваха пръстеновидното слънчево затъмнение, известно също като \"огнен пръстен\".", "date": "2019.12.26", "title": "Фотогалерия: Последното слънчево затъмнение за 2019 г."}
{"url": "https://www.dnevnik.bg/sviat/2019/12/26/4009921_kitai_rusiia_i_iran_zapochvat_utre_suvmestni/", "text": "Китай, Иран и Русия започват утре съвместни военноморски учения в Индийския океан и Оманския залив, съобщи днес китайското министерство на отбраната на фона на повишено напрежение в района между Иран и САЩ, предаде \"Ройтерс\". Китай ще изпрати \"Синин\", ескадрен миноносец с управляеми ракети на борда, за участие в ученията, които ще продължат до понеделник и имат за цел да задълбочат сътрудничеството между военноморските сили на трите държави, заяви на редовен брифинг за медиите говорителят на китайското министерство У Цян. Тези учения са \"нормален военен обмен\" между въоръжените сили на трите страни и са в съответствие с международното право и практики, допълни той. \"Те не са непременно свързани с регионалната обстановка\", каза говорителят, без да навлиза в подробности. Оманският залив е морски коридор с особено деликатно значение, тъй като е свързан с Ормузкия проток, през който преминава около една пета от световния петрол, а чрез него и с Персийския залив. Ученията ще се състоят в момент, когато отношенията между САЩ и Иран са изпълнени с напрежение. Търканията между двете страни се засилиха, откакто миналата година американският президент Доналд Тръмп изтегли САЩ от ядреното споразумение с Техеран от 2015 г. и възстанови санкциите срещу Иран. След няколко нападения през май и юни срещу международни търговски кораби, включително саудитски петролни танкери, Вашингтон предложи във водите на Персийския залив да бъде създадена военноморска мисия, оглавена от САЩ. Вашингтон обвини за нападенията Техеран, но Иран отхвърли обвиненията. Напрежението в района се засили не само заради спорната ядрена програма на Иран, но и заради нападение през септември срещу саудитски петролни обекти, за които Вашингтон и Рияд обвиниха Техеран. Иран отрича да е замесен и в този случай. Китай поддържа тесни дипломатически, търговски и енергийни връзки с Иран. Пекин обаче има добри отношения и с регионалния съперник на Техеран, Саудитска Арабия, което означава, че на Китай се налага да действа доста внимателно в тази част от света, в която традиционно е имал далеч по-малко влияние в сравнение със САЩ, Русия или Великобритания, отбелязва \"Ройтерс\". Китайският президент Си Цзинпин вероятно ще посети Саудитска Арабия догодина, когато тя ще бъде домакин на срещата на върха на Г-20. /БТА", "date": "2019.12.26", "title": "Китай, Русия и Иран започват утре съвместни военноморски учения"}
{"url": "https://www.dnevnik.bg/sport/2019/12/26/4009818_tokio_e_v_nedostig_na_hotelski_stai_predi_olimpiiskite/", "text": "Токио е в недостиг на хотелски стаи преди олимпийските игри. Японската столица се нуждае от още 14 000 стаи за събитието следващото лято, съобщава insidethegames.biz, като цитира местни агенции. Ново проучване сочи, че броят на туристите за олимпийските и параолимпийските игри ще е около 10 милиона души. Общо за годината се очакват около 34.3 милиона туристи, което е със 7.9% повече спрямо 2019 г. В олимпийските игри ще участват около 11 000 спортисти. Общо около 46 000 места за настаняване са резервирани за официални лица покрай игрите. Посочва се, че стаите в града и околностите му вече са заети. Заради голямото търсене се отчита и скок в цените на хотелите, както и в Airbnb.", "date": "2019.12.26", "title": "Токио е в недостиг на хотелски стаи преди олимпийските игри"}
{"url": "https://www.dnevnik.bg/sviat/2019/12/26/4009925_turski_sud_blokiraneto_na_uikipediia_narushava/", "text": "Турският Конституционен съд реши, че блокирането на достъпа до \"Уикипедия\" в Турция представлява нарушение на свободата на свободата на изразяване, съобщиха няколко медии и адвокат, представляващ организацията, цитирани от \"Ройтерс\". Според \"Хабертюрк\" решението на съда отваря пътя за вдигане на блокадата, която е  в сила от април 2017 г.  заради съдържание, обвиняващо Турция във връзки с терористични организации. Тогава в. \"Хюриет\" съобщи, че става дума за две статии на английски език, според които Турция е подпомагала джихадистки групировки, действащи в Сирия. Според тогавашно изявление на транспортното министерство, цитирано от Анадолската агенция: \"Вместо да помага в координацията на борбата срещу тероризма, (\"Уикипедия\") се е превърнала в част от информационен източник, който осъществява компроматна кампания срещу Турция на международната сцена.\" Властите цитираха закон, според който могат да бъдат блокирани сайтове, ако те застрашават националната сигурност на страната. Държавната агенция \"Анадолу\" съобщава, че решението е взето с 10 гласа \"за\" срещу 6 \"против\" в отговор на жалба на \"Фондация Уикимедия\", организацията с нестопанска цел, чиято собственост е \"Уикипедия\".", "date": "2019.12.26", "title": "Турски съд: Блокирането на \"Уикипедия\" нарушава свободата на изразяване"}
{"url": "https://www.dnevnik.bg/sport/2019/12/26/4009935_jurgen_klop_dva_macha_za_tri_dni_e_prestuplenie/", "text": "Мениджърът на \"Ливърпул\" Юрген Клоп се изказа остро срещу сгъстения календар в английския футбол по празниците. Недоволството му е насочено към дните след Коледа, когато времето за възстановяване е малко. Водачът \"Ливърпул\" гостува тази вечер на втория \"Лестър\", а в неделя приема \"Уулвърхемптън\". Други отбори обаче ще имат само ден почивка между двата кръга. \"Това изобщо не е добре. Но все още е действителност\", каза Клоп, цитиран от Би Би Си. \"Никой от мениджърите няма проблем с мачове на Боксинг дей, но да играеш на 26 и 28 декември е престъпление. Можем да говорим каквото искаме, но всяка година е едно и също за замесените треньори\", посочи германецът. \"Ливърпул\" се завърна от Катар, където игра и  спечели световното клубно първенство . Червените имаха девет мача през декември.", "date": "2019.12.26", "title": "Юрген Клоп: Два мача за три дни е престъпление"}
{"url": "https://www.dnevnik.bg/evropa/2019/12/26/4009940_lavini_padnaha_v_avstriiski_i_shveicarski_kurorti/", "text": "Три лавини паднаха в австрийския ски курорт Анкогел, а една – в швейцарския курорт Андермат, ранени са най-малко двама души, започнала е мащабна спасителна операция, съобщи полицията, цитирана от \"Ройтерс\". След като голяма лавина достигна пистата в Андермат, двама души с леки наранявания бяха извадени от снега и отведени в болница, заяви говорител на швейцарската полиция. Възможно е под снега да има още хора и голям спасителен екип извършва издирване със значителни ресурси, допълни той. В Австрия три лавини паднаха в Анкогел в провинция Каринтия, съобщи говорител на австрийската полиция. Едната е паднала извън обезопасената ски писта и е затрупала двама фрийрайдъри, които са успели сами да се измъкнат. Над 60 спасители, хеликоптери и кучета издирват хора, които може да са затрупани под голяма лавина, паднала директно върху пистата, допълни той.", "date": "2019.12.26", "title": "Лавини паднаха в австрийски и швейцарски курорти, най-малко двама са ранени"}
{"url": "https://www.dnevnik.bg/sport/2019/12/26/4009955_kolednata_magiiata_na_mourinyo_proraboti_za_totnum/", "text": "Тотнъм\" се изкачи пети във Висшата лига след обрат в първия коледен двубой в Англия. \"Шпорите\" се наложиха с 2:1 срещу \"Брайтън\" у дома. С това Жозе Моуриньо продължи успешната си серия в мачовете на Боксинг дей. Той продължава без поражение в тези двубои, като до момента водените от него отбори имат шест победи и две равенства. В средата на първото полувреме \"Тотнъм\" вкара, но гол на Хари Кейн не беше зачетен заради засада след намеса на системата за видеоповторенията. Минути по-късно \"Брайтън\" поведе. В 37-ата Адам Уебстър вкара с глава след центриране от дясно. \"Тотнъм\" успя да направи пълен обрат след почивката. В основата на изравнителния гол беше пробив на Лукас Моура, след който топката попадна в Кейн. Първият удар на нападателя беше спасен от Матю Райън, но при втория опит той успя. Това беше осмият гол на Кейн в мачовете на Боксинг дей. В 72-ата минута Серж Орие върна топката към Деле Али в наказателното поле и той с хубав удар направи 2:1.  ", "date": "2019.12.26", "title": "Коледната магия на Моуриньо проработи за \"Тотнъм\" срещу \"Брайтън\""}
{"url": "https://www.dnevnik.bg/bulgaria/2019/12/26/4009979_uvolneniiat_zaradi_incidenta_s_bashtata_na_rumen_radev/", "text": "Пътният полицай Митко Станков окончателно спечели заведеното от него дело срещу МВР. С решение на Върховния административен съд (ВАС) се потвърждава отмяната на дисциплинарното му уволнение. Вътрешното министерство трябва да плати на Станков и 1000 лева – разноските му пред касационната инстанция. След решението на ВАС той се възстановява на работа безусловно, стига да го поиска, съобщава \" Дефакто\" . До най-тежката дисциплинарна мярка се стигна след вътрешна проверка на МВР по случая с пътния инцидент от лятото на 2018 г. с участието на Георги Радев - баща на президента Румен Радев. На 17 август миналата година в Харманли автомобилът на Георги Радев навлиза в кръгово кръстовище, където вече се движи електрическа триколка. Следва удар, а на мястото е изпратен младши автоконтрольор Митко Станков; 9 дни по-късно беше разпространен запис от охранителна видеокамера и излязоха обвинения, че катастрофата е прикрита. Двете съдебни инстанции приемат, че инцидентът е причинен от водача на триколката, който е и пострадал, но леко. \"При управление на акумулаторна триколка, движейки се в лява лента, водачът извършва маневра, като внезапно преминава в дясна лента на движение и се удря странично в задна лява част на лек автомобил, с което е нарушен чл. 5, ал. 2, т. 4 от Закона за движение по пътищата (ЗДвП)\", четем в решението на ВАС. Именно това установява в констативен протокол отишлият на местопроизшествието младши автоконтрольор Митко Станков. Той е тествал и двамата шофьори за алкохол, като пробите са били отрицателни, изискал е документите им, извикал е линейка за водача на триколката, а след като лекарите не установяват сериозни травми, се е върнал на местопроизшествието, снимал го е с таблет, разпоредил е преместване на автомобила и триколката и е съставил акт за административно нарушение на управлявалия триколката. Според административните съдии МВР се е престарало, защото в стремежа си да наложи най-тежката мярка на пътния полицай ведомството е ангажирало отговорността му по неналични за конкретния случай хипотези.", "date": "2019.12.26", "title": "Уволненият заради инцидента с бащата на Румен Радев полицай осъди МВР"}
{"url": "https://www.dnevnik.bg/evropa/2019/12/26/4009980_vinagi_shte_si_dobre_doshla_v_es_timermans_napisa/", "text": "Великобритания пострада ненужно заради Брекзит и \"ще последва още\", пише зам.-председателят на Европейската комисия Франс Тимерманс в \"любовно писмо\" до британския народ, в което обещава топло посрещане, ако нагласите се променят. В писмото, написано за в. \"Гардиън\", бившият холандски външен министър, който беше зам.-председател и в предишната Европейска комисия, разказва, че е започнал да обича Великобритания и характера на нейния народ, докато е учел в британско училище в Рим. \"Сега те познавам. И те обичам. За това, което си, и за това, което ми даде. Аз съм като стар любовник\", пише още Тимерманс. \"Знам силните и слабите ти страни. Знам, че можеш да си щедра, но и стисната. Знам, че вярваш, че си уникална и различна. И, разбира се, ти си в много отношения, но може би по-малко, отколкото си мислиш\", допълва той. \"Никога няма да спреш да се обръщаш към нас като към \"континента\". Това ти помага да създадеш дистанцията, от която мислиш, че се нуждаеш. Но освен това ти пречи да видиш, че всъщност всички ние се нуждаем от малко повече дистанция между нас. Всички европейски нации са уникални. Нашите различия са източник на възхищение, изненада, дискомфорт, недоразумение, присмех и, да, любов\", подчертава Тимерманс. \"Гардиън\" припомня, че преговорите за бъдещите отношения с ЕС ще започнат по същество през март, след като Обединеното кралство напусне официално на 31 януари и преговорните позиции и на двете страни бъдат утвърдени. Борис Джонсън заяви, че няма да удължава след декември 2020 г. преходния период, по време на който Великобритания ще остане в митническия съюз и единния пазар, но без да участва в институциите за взимане на решения в ЕС. Тимерманс говори за скръбта си заради прекратяването на връзката, изградена от влизането на Великобритания в Европейската икономическа общност през 1973 г., и намеква, че решението на бившия премиер Дейвид Камерън да свика референдума за Брекзит през 2016 г. е било ненужно. Той пише: \"Ти се колебаеше за това, както винаги си се колебаела за ЕС. Иска ми се да беше продължила да се придържаш към тази позиция. Тя ти служи добре и поддържаше всички нас в по-добра форма.. Беше ли необходимо да се поставя насила проблемът? Изобщо не. Но го направи. И тъжното е следното: виждам, че те боли. Защото колебанието ще го има дори и след като си напуснала. В този процес и ти, и ние понесохме толкова много ненужни щети. И се страхувам, че ще последват още.\" Тимерманс завършва, че Великобритания \"винаги ще бъде добре дошла да се върне\".", "date": "2019.12.26", "title": "Винаги ще си добре дошла в ЕС: Тимерманс написа \"любовно писмо\" на Великобритания"}
{"url": "https://www.dnevnik.bg/sviat/2019/12/26/4009982_irakskiiat_prezident_otkaza_da_naznachi_za_premier/", "text": "Иракският президент отказа днес да назначи за премиер кандидата за поста на подкрепян от Иран парламентарен блок, след като той беше отхвърлен от антиправителствените протестиращи. Той изрази готовност да връчи оставката си на парламента, предаде \"Асошиейтед прес\". В разпространена от кабинета му позиция президентът Бархам Салих заяви, че няма да назначи губернатора на провинция Басра Асаад ал Ейдани за нов премиер на Ирак, \"за да бъдат избегнати нови кръвопролития и да бъде запазен гражданският мир\". Кандидатурата на Ейдани бе издигната вчера от блока \"Фатах\", който включва лидери, свързвани с подкрепяните от Иран паравоенни отряди \"Сили за народна мобилизация\". Протестиращите веднага отхвърлиха тази номинация и излязоха по улиците с искане за независим кандидат. Според иракската конституция най-големият политически блок в парламента номинира премиера, който след това бива назначен от президента. Досега бяха пропуснати два крайни срока за излъчване на нов министър-председател заради разногласия по въпроса кой е най-големият политически блок в парламента след изборите миналата година.  В позицията си Салих заяви, че отказът му да назначи Ейдани е възможно да бъде интерпретиран като нарушение на конституцията и затова изразява готовност пред парламента, ако е необходимо, да си подаде оставката. /БТА", "date": "2019.12.26", "title": "Иракският президент отказа да назначи за премиер кандидат на подкрепян от Иран блок"}
{"url": "https://www.dnevnik.bg/sport/2019/12/26/4009939_snimka_na_denia_svobodata_da_igraesh/", "text": "Баскетболистът на \"Бостън селтикс\" Енес Кантер изигра първия си мач извън САЩ от повече от година насам. По този повод той написа на маратонките си \"Свобода\".", "date": "2019.12.26", "title": "Снимка на деня: Свободата да играеш"}
{"url": "https://www.dnevnik.bg/sviat/2019/12/26/4009989_policiia_i_demonstranti_vliazoha_v_sblusuci_v_molove_v/", "text": "За трети пореден ден полиция и демонстранти влязоха днес в сблъсъци в търговски центрове в Хонконг, съобщи \"Франс прес\". Демонстрантите се събраха следобед в няколко мола в мегаполиса и скандираха лозунги срещу правителството и полицията. В един от търговските центрове силите на реда използваха лютив газ и спрей със синя боя срещу облечените в черно демонстранти, съобщи журналист на АФП от мястото на събитието. Полицията извърши много арести.  С акциите си в натоварения за търговските центрове период между Коледа и Нова година демонстрантите целят да нанесат удар по икономиката и по този начин да окажат натиск върху местните власти и върху Пекин да изпълнят исканията им.  Те настояват за разследване на случаите на полицейско насилие срещу протестиращи и за ненамеса на Пекин в свободите, обещани на бившата британска колония при връщането й на Китай през 1997 г.,отбелязва \"Ройтерс\". /БТА", "date": "2019.12.26", "title": "Полиция и демонстранти влязоха в сблъсъци в молове в Хонконг"}
{"url": "https://www.dnevnik.bg/sport/2019/12/26/4009986_ronaldo_zasega_sum_nai-dobriiat_niamam_defekti/", "text": "Звездата на \"Ювентус\" Кристиано Роналдо заяви, че се смята за най-добрия футболист в света. Думите му дойдоха в интервю за DAZN Italia. \"В момента аз съм най-добрият, нямам дефекти. Следващата година ще видим\", каза португалецът. Роналдо посочи, че е щастлив в \"Ювентус\" и иска да остане в отбора още няколко години. \"В момента това е основната ми цел (да печели купи с \"бианконерите\")\". Нападателят, който винаги е гледал към върха в Шампионската лига, заяви, че най-специалното и важно отличие в кариерата му е европейската титла с Португалия. \"Смях се, плаках, бях коментатор и се напих след мача. Беше специален ден.\"      ", "date": "2019.12.26", "title": "Роналдо: Засега съм най-добрият, нямам дефекти"}
{"url": "https://www.dnevnik.bg/evropa/2019/12/26/4009918_poliakinite_koito_gledat_starite_i_bolni_germanci/", "text": "                         Германците, които имат нужда от грижи, са над три милиона по официални данни. А ако тенденцията на застаряване на обществото се запази, през 2035 нуждаещите се от помощ ще надхвърлят четири милиона, а нуждата от съответните кадри, които да ги обгрижват, ще се увеличи с още 150 хиляди души. Проблемът с осигуряването на квалифицирани кадри и в момента е сериозен - именно поради това, че те не достигат, на мнозина пенсионери няма как да им бъде осигурено място в домовете за възрастни хора. И се разчита най-вече на работната ръка от Източна Европа, и в частност от Полша - смята се, че около половин милион полякини се грижат за възрастните и болните в Германия, както пише \"Фракфуртер алгемайне зонтагсцайтунг\". \"Полякинята на господин Биалас\" Ивона Макс е именно една от 500-те хиляди жени от Източна Европа, най-вече полякини, които се грижат за възрастните хора в Германия. Те правят това, което младите и здрави германци или не могат, защото са твърде заети с друго, или не желаят да го вършат, защото тук става въпрос за непривлекателен труд, който на всичкото отгоре и е зле платен. Полякините готвят и перат, помагат на възрастните в тоалетната и под душа, поддържат жилищата им чисти. От три години Ивона, която е от едно малко селце в Полша, работи в Шпайер, провинция Райнланд-Пфалц, където се грижи за 88-годишния Ернст Биалас. Той е вдовец, страда от астма и рак на белите дробове и диша само с кислороден апарат. Дъщеря му, която е единственото му дете, живее наблизо, но няма време да се грижи за баща си. Затова Ивона обслужва своя пациент по 24 часа в денонощие - за да не му се налага да отиде в дом. Без жени като нея много семейства в Германия не биха могли да се справят, защото младите и здравите германци нямат време за своите възрастни и болни роднини, които предпочитат дома пред дома за възрастни хора, а и мястото там струва на месец от 3000 евро нагоре. \"Полякинята на господин Биалас\" - така наричат Ивона в Шпайер, където тя работи срещу 1650 евро месечно, разполага с безплатен подслон и храна. Чистите пари, които получава, са 1100 евро - останалото отива за данъци и такси за посредническите агенции. Но парите пак са три пъти повече, отколкото Ивона би могла да спечели в Полша - ако изобщо си намери работа. Междувременно е купила на мъжа си един стар трактор, след това - и малка кола. Пак тя плаща и за ремонтите на жилището. Половината работят на черно Както отбелязва \"Франкфуртер алгемайне зонтагсцайтунг\", бизнесът с внасянето на болногледачи все още е проблематичен от юридическа гледна точка - най-вече заради работата на черно. За половината от тези 500 хиляди жени не се плащат нито данъци, нито социални осигуровки, предполагат експерти. Който си наеме гледачка на черно, пести не само данъци и разноски, но и таксите за посредническите агенции, т.е. към 500 евро месечно. Въпросът с посредническите агенции също не е докрай изяснен. Дали се спазват договореностите за работното време и почивка? И дали тези фирми изобщо са фактическите работодатели или по-скоро германските семейства? А именно от това зависи къде тези жени ще внасят социалните си осигуровки. А е известно, че в Германия те са доста по-високи. В същото време контролът, който би трябвало да бъде осъществяван от митниците, е много труден, защото е също така добре известно, че без съдебна заповед няма как да се влезе в частен дом. Но под сурдинка всички, които имат нещо общо с темата, са единодушни - от германска страна няма никакъв интерес да се проявява строгост. Какви са рисковете? Все пак спрямо източноевропейските болногледачи и обслужващи възрастни хора не бива да се отправят прекомерни очаквания, предупреждава Ясмин Кикерт от Католическия университет във Фрайбург, която от шест години се занимава с темата. Пред stimme.de тя казва, че на посредническите агенции не може особено да се разчита - стандарти за качеството няма и е въпрос на късмет на какъв човек ще попаднеш. Наетите работнички пък на свой ред са изправени пред риска да им се налага денонощно да са на разположение, а културните различия допълнително водят до конфликти. Затова се случва жените да потърсят спасение в алкохола, посочва Кикерт, която споделя още, че е имало случаи, в които болногледачката изчезвала с парите и бижутата на семейството. Но това били по-скоро изключения. Повечето жени от Източна Европа са заинтересовани да продължат да работят в Германия.", "date": "2019.12.26", "title": "Полякините, които гледат старите и болни германци"}
{"url": "https://www.dnevnik.bg/sviat/2019/12/26/4009994_trump_prizova_rusiia_siriia_i_iran_da_sprat_da_ubivat/", "text": "Президентът на САЩ Доналд Тръмп призова Русия, Сирия и Иран да спрат да убиват цивилни в сирийската провинция Идлиб, където техните сили зачестиха бомбардировките от средата на декември, съобщи \"Франс прес\". \"Русия, Сирия и Иран убиват или са на път да убият хиляди невинни цивилни в провинция Идлиб. Не го правете!\", написа Тръмп в \"Туитър\". Той приветства Турция, която по думите му \"полага усилия да спре тази касапница\".  Около 80 цивилни бяха убити при тази нова ескалация на конфликта. Във вторник Анкара съобщи, че преговаря с Москва за ново спиране на огъня в Идлиб. По-голямата част от северозападната сирийска провинция е контролирана от джихадистката групировка \"Хаят Тахрир аш Шам\" и други бунтовнически движения. Режимът в Дамаск, който контролира над 70 процента от територията на Сирия, е решен да отвоюва Идлиб. /БТА", "date": "2019.12.26", "title": "Тръмп призова Русия, Сирия и Иран да спрат да убиват цивилни в Идлиб"}
{"url": "https://www.dnevnik.bg/evropa/2019/12/26/4009997_parlamentut_na_kosovo_izbra_predsedatel_niama_izgledi/", "text": "Партиите от бившата опозиция, които спечелиха през октомври  парламентарните избори в Косово , участваха днес в учредителното заседание на парламента, но не успяха да постигнат споразумение за формирането на коалиционно правителство, съобщи \"Франс прес\". Тази безизходица може да доведе до свикването на нови избори. Парламентът избра за свой председател Глаук Конюфца от Движение \"Самоопределение\", съобщи Асошиейтед прес.  Лявото Движение \"Самоопределение\" и Демократичният съюз на Косово нанесоха на 6 октомври историческо поражение на Демократическата партия на Косово на президента Хашим Тачи, доминирала политическия живот в страната от независимостта през 2008 г. Двете партии победителки обаче не успяха да сключат споразумение по време на продължилите месеци преговори. Лидерът на Демократичния съюз на Косово Иса Мустафа заяви днес преди заседанието, че \"единственият неуреден въпрос остава този за президентския пост\". Партията, която има 28 места в парламента, иска неин член да стане президент. Но \"Самоопределение\", което има 29 места, казва, че решението трябва да бъде взето през 2021 г., когато изтича мандатът на настоящия държавен глава Хашим Тачи. /БТА", "date": "2019.12.26", "title": "Парламентът на Косово избра председател, няма изгледи за съставяне на правителство"}
{"url": "https://www.dnevnik.bg/ot_vas/novini_ot_vas/2019/12/26/4009942_praznichno_nastroenie_ot_malaga/", "text": "Главната пешеходна улица в Малага.", "date": "2019.12.26", "title": "Празнично настроение от Малага"}
{"url": "https://www.dnevnik.bg/analizi/2019/12/26/4010026_kakvo_tursiat_politicite_na_bulgarskata_koleda/", "text": "                         \"Българската Коледа\" изглежда хубава инициатива. Хора и компании даряват средства за деца, които имат нужда от спешно лечение, и за болнични заведения, които имат нужда от спешно преоборудване. Но за съжаление не става ясно какво правят политиците там. Ролята на политиците е друга. Те взимат заплати, за да организират така системата, че да няма нужда от благотворителни кампании. Ето 21 полезни неща, които  Да кажат защо системата на здравеопазването не е реформирана.  Да кажат как точно се изразходват 4 милиарда от здравни осигуровки на годишна база. Да намалят администрацията, за да освободят средства за лечение на деца.  Да възстановят Фонда за лечение на деца. Да направят нормална модерна детска болница, а не да преустрояват стар ковчег.  Да направят така системата на здравеопазването, че доктори и медицински сестри да не бягат от България. Да направят така всички обществени системи в България, че никой да не иска да бяга.  Да развият системите за социални грижи, за да се окаже истинска подкрепа на децата с увреждания и техните родители.  Да правят непрекъснати информационни кампании за правата на децата.   Да спрат да си назначават роднините в различни администрации.  Да направят най-сетне тази административна реформа.  Да направят система от данъчни облекчения за всеки, който иска да дарява за социални каузи. Да закрият УБО. Ааа, НСО, де, все ги бъркам... Да приемат реалистичен държавен бюджет, а не целенасочено да си оставят няколко милиарда за безконтролно раздаване в последните дни на всяка година. . Или ако годината е била толкова добра, че има неочакван излишък, да направят процеса по приоритизиране по-прозрачен.  Да се противопоставят на желанието за връщане на \"държавно управление\" на важни предприятия в различни обществени сектори. Миналата година ни глобиха 150 милиона лева за газов монопол. Тази година Перник обяви бедствено положение без вода. За догодина се говори за \"национализиране\" на Софийска вода.  Да осигурят наистина независима съдебна система, която няма да се поколебае да разследва политици и техните действия. Да премахнат остарелите разпоредби, в които се забранява да се споменават имена на компании и търговски марки в ефир. Иначе е малко лицемерно – ръчкат компании да даряват, но не позволяват да им се казва името в национален ефир.  Да не правят тъпи кампании как ще връщат българите от чужбина, а просто да направят тук като там, и така никой няма да иска да бяга.  Изобщо да направят така обществените системи, че кампаниите за събиране на капачки да не са за жизненоважна медицинска апаратура, а за облагородяване на зелените площи, например. Това са само някои от нещата, които биха могли да правят българските политици. Ама не искат. По-добре им е да се снимат до хора, които даряват... Да се дарява е добре. Но да се премахне причината да има нужда от дарения, е истинската задача. Да се промени системата е истинската отговорност към децата.", "date": "2019.12.26", "title": "Какво търсят политиците на \"Българската Коледа\""}
{"url": "https://www.dnevnik.bg/evropa/2019/12/26/4009987_germaniia_krai_na_podema_ikonomikata_zapochva_da/", "text": "                         Традиционно в края на годината Институтът за германска икономика пита 48 браншови съюза за техните очаквания за следващата година. Как ще се развиват производството, заетостта и инвестициите? Този път картината е доста смесена - продължилият десет години подем приключва и като че ли тази страницата предстои да бъде затворена. \"Продължителният, стабилен, траен и осигуряващ заетост подем свърши\", казва директорът на института Михаел Хютер. От началото на 2018 конюнктурата е преминала във фаза на умерен растеж. Под влиянието на различни икономически фактори през последното тримесечие промишлеността дори изпадна в рецесия. Това е свързано и с обстоятелството, че ситуацията в отрасли като автомобилната индустрия отново се нормализира след една особено добра фаза. Освен това геополитическите рискове, както и предизвикателствата, свързани с дигитализацията и измененията в климата, породиха несигурност сред фирмите и потребителите. Разминавания в очакванията Направеното допитване отразява различните очаквания на най-важните браншове. Отрасли като машиностроенето, химията, металообработването, автомобилостроенето и електротехниката вече са в определен застой, те по-скоро проявяват сдържаност в прогнозите си. Същото се отнася и за браншовете, засегнати в структурен план от промените в ползваните от Германия енергийни източници (постепенният отказ от ядрена енергия и прекратяването на въгледобива), т.е. целия енергиен сектор, минното дело и нефтопреработването. И в банковото и финансовото дело очакванията са по-скромни, политиката на ниски лихви и държавната регулация дават съответното отражение. Изключение в тази сфера са управлението на финансовите потоци и лизинговият бранш - там след няколко лоши години отново има развитие. На другия полюс са оптимистичните очаквания в строителството и занаятчийството, макар перспективите там да не са толкова розови, колкото през последните години - в тези отрасли все още се очаква ръст от шест процента след осем на сто предишната година. Рисковете за конюнктурата Изпълнението на тези очаквания зависи и от развитието на конюнктурата като цяло. Според Хютер в това отношение съществуват комплексни рискове: \"Дори търговският конфликт между САЩ и Китай да бъде разрешен, за което има надежди, в световната икономика пак ще остане неуютно.\" Европа се оказва между два стола в конфликтите между големите сили САЩ, Русия и Китай. Заради тези конфликти намалява и ролята на глобализацията като мотор на конюнктурата в Германия. \"Не можем - както в последните десетилетия - да разчитаме на импулси отвън, трябва сами да положим усилия\", препоръчва Хютер. Развитието на германската икономика чрез собствени импулси обаче е възпрепятствано, тъй като на германските политици не им се удава да създадат подходящите рамкови условия за справяне с големите актуални предизвикателства - застаряването на обществото, дигитализацията и изискванията за намаляване на изхвърляните емисии въглероден двуокис заради измененията в климата, твърди Хютер. Едва 0.2 на сто ръст? Затова и неговата лична прогноза е по-скоро скромна: \"През 2019 имахме ръст 0.5 процента, за следващата година очакваме 0.7, т.е. разлика почти няма да има. Това означава, че икономиката тъпче на място.\"", "date": "2019.12.26", "title": "Германия: Край на подема, икономиката започва да тъпче на място"}
{"url": "https://www.dnevnik.bg/photos/2019/12/26/4009992_fotogaleriia_zashto_ima_korabi_v_marsilskata_notr_dam/", "text": "Катедрала, чийто макет преди две години бе издигнат в стратосферата. Храм от XIX век на място, където първият параклис се появява през XIII век. Място с най-зрелищната гледка към града, привличащо годишно до 2 милона посетители. Това е \"Нотр Дам дьо ла Гард\" (Богородица Пазителка), издигаща се над Марсилия.", "date": "2019.12.26", "title": "Фотогалерия: Защо има кораби в марсилската \"Нотр Дам\""}
