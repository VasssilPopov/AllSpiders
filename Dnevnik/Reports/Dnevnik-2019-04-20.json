{"url": "https://www.dnevnik.bg/sviat/2019/04/20/3422436_nai-goliamata_migrantska_vulna_v_es_ot_poslednite/", "text": "Докато Украйна се готви да избере президент, милиони нейни жители са станали трудови мигранти в Европа. Полша може да отхвърля квотите за бежанци от Сирия и други конфликтни зони, но с договори в страната са обвързани 400 хил. украинци, а работещите в сивата икономика и сезонните работници са още много. Може би всички заедно са около 2 млн. души, вероятно най-голямата миграционна вълна в европейска държава в последните години. Това пише  британският в. \"Гардиън\"  в статия с истории на украински работници в Полша. Някои заминават там само за да следват и остават, за да работят с години. Присъствието им помага за справяне с липсата на работна ръка, причинена от поляците, заминали за Великобритания, Германия и други европейски държави, откакто Полша се присъедини към блока. Миграцията обаче създава представа и за Украйна, чиято икономика пострада от събитията през 2014 г., продължава вестникът. \"Накрая цяло поколение замина,\" казва Ирина Верешчук, бивш кмет на Рава-Руска, на границата с Полша. \"Полша взе най-добрите ни умове, най-добрите ни работници.\" В украински градове има обяви и агенции, набиращи работници, които биха отишли в Полша, за да получават по-високи заплати. Според Световната банка над 14 мрд. долара са се изпратили в Украйна от граждани, които работят в чужбина, и по този показател страната е на първо място в Европа. Това са 11% от брутния ѝ вътрешен продукт. Според украинския журналист Олена Бабакова (живееща във Варшава от 2008 г.), макар в полската столица да няма райони с украинско мнозинство, има \"хоризонатлно гето\" - \"барманите в баровете, където ходя, са украинци, украинци се грижат за косата и ноктите ми, някои от банковите служители са украинци\". Много са и украинците, които заемат по-зле платени и нискоквалифицирани позиции, нежелани от поляците. Някои стават жертви на тормоз заради произхода си или получават значително по-малко от полските граждани за една и съща работа, но за мнозина мъчителното съществуване в Полша е по-привлекателно от това, което ги очаква в родината им. От 2017 г. Европейският съюз даде безвизов режим на украинците и това улесни влизането им в Полша, която и без това имаше програма, разрешаваща краткосрочна работа в страната. За някои поляци случващото се сега е проблем. \"Украинците са много близки до нас физически и културно, но ако изграждате многонационална държава, стават политически проблеми,\" казв Кжищоф Босак, бивш депутат и заместник-председател на Националното движение - националистическа политическа сила. \"За държавите масовата икономическа миграция е като кокаина. Прави ви по-ефикасни краткосрочно, но после започват проблемите.\" От друга страна облекчаването на трудовите регулации в Германия притеснява полските работодатели, които допускат, че някои от служителите им може да напуснат, пише \"Гардиън\". Още за украинците в Полша и други държави в региона  можете да прочетете тук .", "date": "2019.04.20", "title": "Най-голямата мигрантска вълна в ЕС от последните години не е мюсюлманска"}
{"url": "https://www.dnevnik.bg/bulgaria/2019/04/20/3422696_devet_dushi_sa_zadurjani_pri_specakciia_sreshtu_trafik/", "text": "Девет души са задържани при акция във Видинско. Те са разследвани за трафик на хора към Швеция, където са били използвани като просяци. Проверява се и пране на пари. Това каза зам.-главния прокурор Иван Гешев, като уточни, че акцията се провежда под надзора на Специализираната прокуратура, ГДБОП и ОДМВР-Видин, съобщава \"Фокус\". Предполага се, че разследваните са част от организирана престъпна група. Всички задържани са българи от ромски произход, уточни Гешев. \"Парите, които са събрани, са инвестирани в къщи и в скъпи коли, които вече са иззети. Ще назначим проверка на сградите и на приходите на лицата\", каза още той и обясни, че в хода на разследването са претърсени 9 адреса, а някои от задържаните имат роднинска връзка. \"Групата е работила основно в Швеция. Изкарвали са социално слаби хора в Швеция да просят. Този случай не е по сигнал на шведските власти, нито по телевизионни репортажи. Делото започна след информация и добре свършена работа от ОДМВР-Видин\", допълни Гешев. По думите му разследването по случая е от 2-3 месеца. Основно задържаните са от село Дреновец.", "date": "2019.04.20", "title": "Девет души са задържани при спецакция срещу трафик на хора за просия"}
{"url": "https://www.dnevnik.bg/razvlechenie/2019/04/20/3422700_pevicata_adel_obiavi_che_se_razdelia_sus_supruga_si/", "text": "Британската поп певица Адел и съпругът й Саймън Конецки са се разделили. Новината бе потвърдена от нейните представители Бени Тарантини и Карл Фиш в официално изявление, писа \"Гардиън\". Конецки е бивш финансист и основател на благотворителната организация Drop4Drop, която подпомага достъпа до чиста питейна вода. Адел роди сина им Анджело през 2012 г..Многократно награждаваната певица винаги ревниво в тайна личния си живот, но  потвърди, че се е омъжила за Конецки , когато спечели \"Грами\" за албум на годината през 2017 г.. В благодарствената си реч тогава тя каза, че оценя грамитата, обича Академията, но че мениджърът, съпругът и синът й са единствената причина да прави музика. През юли същата година тя  отмени оставащите й до края на 2017 г. концерти  заради проблеми с гласните струни и обяви, че може да не изнася повече концерти.", "date": "2019.04.20", "title": "Певицата Адел се разделя със съпруга си Саймън Конецки"}
{"url": "https://www.dnevnik.bg/bulgaria/2019/04/20/3422702_spravedlivost_sega_e_mototo_na_bsp_za_evroizborite/", "text": "Справедливост сега\" е мотото на \"БСП за България\" за евроизборите. То беше представено по време на представянето на листата на коалицията за европейските избори в Южния парк, съобщава \"Фокус\" В началото на събитието прозвучаха химнът на България, този на Европейския съюз, както и на Интернационала. \"Тръгваме за европейски избори, за предсрочни парламентарни избори, но най-вече на битка за \"Справедливост сега\", каза лидерът на БСП Корнелия Нинова по време на представянето на листата. \"Общински председатели, областни председатели, кметове, председатели на общински съвети, народни представители, членове на Националния съвет – вие сте моторът на БСП и ние заедно сме екипът, който тръгваме в една емоционална, красива и вярвам победоносна кампания. Тръгваме за европейски избори, за предсрочни парламентарни избори, но най-вече тръгваме на битка за справедливост сега\", каза тя. Според нея е необходима справедливост \"днес, не след пет и десет години и не с празни и кухи обещания\". \"Днес българският народ и Европа имат нужда от справедливост. Ние първи като партия приехме своята програма за икономически развита, социална Европа - Европа на равните възможности, Европа без две и три скорости. Днес представяме пред вас и лицата на тази кампания\", каза Нинова. Тя призова българите да гласуват и да не бъдат безучастни наблюдатели, а активни съзидатели на достойна България и справедлива Европа и се обяви за промяна на модела на управление. \"Бъдете активни съзидатели на човешкото си достойнство, на българското достойнство, на достойна България, справедлива Европа\" каза лидерът на БСП. Тя посочи, че партията иска върховенство и равенство пред закона, а ГЕРБ са отчуждили България от европейските ценности.", "date": "2019.04.20", "title": "За евроизборите БСП избра мотото \"Справедливост сега\""}
{"url": "https://www.dnevnik.bg/kultura/2019/04/20/3422704_galin_stoev_i_kamen_kalev_poluchiha_frenski_durjaven/", "text": "Театралните и филмови режисьори Галин Стоев и Камен Калев бяха удостоени със степента Кавалер на Ордена за изкуство и култура. Те им бяха връчени лично от посланика на Франция Ерик Льобедел, обяви френското посолство в своя профил в \"Туитър\". Орденът е висше държавно отличие във Франция, учреден през 1957 г. и се присъжда за \"значителни заслуги към обогатяването на френското културно наследство\". Сред останалите известни негови носители през годините са още писателят Рей Бредбъри и актьорът Доналд Съдърланд. Галин Стоев, който в момента е директор на Националния театър в Тулуза, Франция, е носител на множество отличия и в България. През 2018 г. той взе \"Икар\" за режисурата на спектакъла \"Танцът Делхи\" на Народен театър \"Иван Вазов\", който бе представен и в театъра, ръководен от Стоев. През 2017 г. филмът \"Безкрайната градина\" откри фестивала \"Киномания\", а през 2001 г. неговият спектакъл \"Аркадия\" получи \"Аскеер\" за най-добро театрално представление. Камен Калев завършва НАТФИЗ и продължава образованието си в Националната академия за кинозикуство \"Фемис\" в Париж. През 2009 г. неговият филм \"Източни пиеси\" е включен в програмата на филмовия фестивал в Кан, а след това прави още филмите \"Островът\" (2010 г.) и \"С лице надолу\" (2015 г.).", "date": "2019.04.20", "title": "Галин Стоев и Камен Калев получиха френски държавен орден за изкуство и култура"}
{"url": "https://www.dnevnik.bg/politika/2019/04/20/3422722_v_obiasneniia_za_pulziashtata_diktatura_borisov/", "text": "В опита си да обясни какво е искал да каже с думите си, че ГЕРБ ще се бори с всички сили срещу  пълзящата диктатура , премиерът Бойко Борисов заговори за военен преврат. Той се включи в отчета на партията за кампанията гражданския диалог \"Европа в нашия дом\". По време на речта си министър-председателят уточни, че изказването му от седмицата е провокирано от думи на доскорошния началник на кабинета на президента Румен Радев Иво Христов. \"Иронизирах Иво Христов, който преди говореше за пълзяща автокрация. Когато обаче върховният главнокомандващ (бел. ред. държавният глава) призове генералитета да не стои безропотно, когато призоваваш армията, това не е ли диктатура? Имаме сега на колко места военни преврати\", попита Борисов. Според него не може да се говори за автокрация. \"Ако няма свобода на медиите, как ще се случва това говорене за апартаменти, имоти, къщи, сауни и тераси? Демокрацията си работи\", заключи Борисов. След изказването си на форума премиерът се спря за кратко пред журналисти. Той отговори на обвиненията на Румен Радев, че антикорупционната комисия е създадена в полза на управляващите. \"Ако нея я нямаше, днес нямаше да го има и скандалът с апартаментите\", добави Борисов. Направихме паркове да има къде чеверме социалистите да се събират Премиерът нападна БСП, които днес представиха слогана си за европейските избори в столичния Южен парк. По думите му по време на неговото управление са направени хубави паркове, за да има къде БСП да се събира. \"Ние обаче няма да се сравняваме с чеверме социалистите. Те разчитат на къса памет и ниско образовани хора. При всяко тяхно правителство спират европейските фондове и после казват, че това е заради ГЕРБ, а ние нямаме спрени фондове и програми. Лъжата я издигат като осовна предизборна кампания. Тези същите ни плашат, ама хич не ни е страх от тях\", каза още Борисов.", "date": "2019.04.20", "title": "В обяснения за пълзящата диктатура Борисов спомена за военен преврат"}
{"url": "https://www.dnevnik.bg/photos/snimka_na_denia/2019/04/20/3422723_snimka_na_denia_stanishev_i_ioncheva_pregurnati_za/", "text": "БСП за България\" официално   за евроизборите и се регистрира в ЦИК. По време на събитието Сергей Станишев и Елена Йончева, която е водач на листата, показаха приятелски чувства.", "date": "2019.04.20", "title": "Снимка на деня: Станишев и Йончева прегърнати за евроизборите"}
{"url": "https://www.dnevnik.bg/bulgaria/2019/04/20/3422726_borisov_obeshta_20_mln_leva_za_uchilishtni_avtobusi/", "text": "Премиерът Бойко Борисов обеща на министъра на образованието Красимир Вълчев пари за училищни автобуси. Той обаче не уточни дали те ще са за ремонти на старите или за купуването на нови такива. Допълнителните средства са 20 млн. лева. Министър-председателят се включи в отчета на партия ГЕРБ за гражданския диалог \"Европа в нашия дом\". По време на форума той се обърна към Вълчев и с друго обещание - догодина ще се отпуснат 360 млн. за заплати на учителите. \"На Вълчев съм му възложил бързо да проверят състоянието на всички училищни автобуси. Дори да има такива и с минимален риск, може да разчита на още 20 млн.\", заяви Борисов и добави, че ще се заделят още повече пари за интерактивно обучение. Премиерът допълни, че парите за строителството на магистрала \"Хемус\" са заделени и стоят по сметка. Във вторник ще се прави копка край Ябланица в посока Плевен. Започва и строежът от Шумен до Търговище. До 2-3 седмици пък трябва да се даде начало и на строителството на отсечката Мездра-Ботевград.", "date": "2019.04.20", "title": "Борисов обеща 20 млн. лева за училищни автобуси"}
{"url": "https://www.dnevnik.bg/sviat/2019/04/20/3422734_otkradnat_bulgarski_kamion_s_59_nelegalni_migranti/", "text": "Откраднат български камион с 59 нелегални мигранти е бил засечен и задържан по пътя към Солун. По непотвърдена информация от полицията арестуваният шофьор е 60-годишен българин, съобщава БНР. Превозното средство е било задържано от гръцката полиция, която извършвала масови проверки на камиони и леки коли за нелегален трансфер на мигранти. То е било в системата за издирване след кражбата му в България. Полицията го спира за рутинна проверка по магистралата Комотини - Солун. Установено е, че камионът е бил откраднат, а документите му - фалшифицирани. По документи камионът е превозвал изолационни строителни материали. На полицията прави впечатление,че за подобен товар е прекалено скъпо да се извозва с този тип камион. При разтоварване на стоката на място властите откриват в камиона 59 нелегални мигранти, които казали, че са платили по 1500 евро на човек, за да бъдат закарани до Солун. Влезли с лодки от Турция по река Марица. Поради голямата бройка на мигрантите полицията разследва арестувания шофьор за участие в престъпна група.", "date": "2019.04.20", "title": "Откраднат български камион с 59 нелегални мигранти беше задържан в Гърция"}
{"url": "https://www.dnevnik.bg/sport/2019/04/20/3422724_tiineidjur_vduhnovi_siti_za_shampionska_pobeda_nad/", "text": "\"Манчестър сити\" направи нова важна крачка към защита на  титлата във Висшата лига , след като победи \"Тотнъм\" с 1:0 в дербито от 35-ия кръг. \"Гражданите\" увеличиха серията си от поредни победи на 10 благодарение на 18-годишния Фил Фоудън. Тийнейджърът вкара единственото попадение в шестата минута, засичайки подаване на Серхио Агуеро. Английският халф записа едва втория си мач като титуляр за \"гражданите\", но направи много силен двубой. Двубоят беше трети между двата тима в рамките на 12 дни, след като те играха и в четвъртфиналите в Шампионската лига. Дни по-рано  \"шпорите\" отстраниха \"Сити\"  с повече голове на чужд терен и по този начин разбиха мечтата на \"гражданите\" за спечелване на четири купи през сезона. \"Сити\" се връща на върха в таблицата с точка повече от \"Ливърпул\" - 86 срещу 85. Червените тепърва ще изиграят двубоя си от кръга, като в неделя гостуват на застрашения от изпадане \"Кардиф\". \"Гражданите\" обаче имат мач в запас, като в сряда се изправят срещу \"Юнайтед\" в дерби на Манчестър.   Серията от 10 поредни победи във Висшата лига е втората най-добра за \"Сити\" под ръководството на Пеп Гуардиола, след 18 поредни в периода 26 август - 27 декември 2017 г. На своя \"Етихад\" \"гражданите\" са в серия от 14 поредни победи Гуардиола предприе няколко промени в състав си от мача между двата тима в Шампионската лига. Джон Стоунс и Александър Зинченко започнаха вместо Венсан Компани и Бенжамен Менди в отбрана, а младият Фил Фоудън стартира вместо Давид Силва. В \"Тотнъм\" също имаше промени, като Маурисио Почетино пусна петима нови играчи - вратарят Пауло Гацанига, Хуан Фойт, Бен Дейвис, Давинсон Санчес и Ерик Дайър. \"Гражданите\" започнаха в традиционния си стил с много задържане на топката и бързо се настаниха в половината на \"шпорите\", като дори защитниците Кайл Уокър и Аймерик Лапорт имаха свобода да влизат дълбоко в полето на гостите. Въпреки това още в третата минута пред тимът от Лондон се откри отличен шанс. Сон беше изведен отляво и стреля от малък ъгъл, но Едерсон се намеси и парира удара. Още в следващата атака \"Сити\" успя да открие резултата. \"Гражданите\" продължително задържаха в полето на \"Тотнъм\", като накрая топката стигна до страничната линия в краката на Бернардо Силва. Португалецът лесно надигра Бен Дейвис и центрира меко в наказателното поле, където Агуеро свали с глава, а Фоудън плонжира и се разписа - 1:0. В цялата атака \"гражданите\" объркаха съперника си с постоянното си движение без топката и в наказателното поле, и извън него. С попадението си Фоудън стана третият най-млад реализатор в историята на Висшата лига на 18 години и 327 дни. Тийнейджърът е и първият футболист на \"Сити\", роден след 2000 г., който се разписва в Премиършип. Последваха минути, в които \"Тотнъм\" имаше леко предимство. \"Шпорите\" отново имаха добра възможност да стигнат до гол, когато Кристиан Ериксен изскочи непокрит, но ударът му беше спасен от Едерсон. \"Тотнъм\" използваше добре дългите подавания, а при едно от тях Сон се измъкна зад защитата. Кореецът обаче се поколеба за секунда дали да отправи удар и притичалият Лапорт успя да избие топката с шпагат. След 25-ата минута \"Тотнъм\" нямаше отговор на играта на \"Сити\", а \"гражданите\" доминираха на терена. Те започнаха да стрелят и далеч по-често, но без да създават чисти голови положения. Няколко пъти вратарят на \"шпорите\" Гацанига показа колебания при улавянето на топката в наглед лесни ситуации. Малко преди почивката проблемите за \"Сити\" се увеличиха с контузия на Кевин Де Бройне, който трябваше да напусне терена, а вместо него влезе Фернандиньо. Втората част започна с коренна промяна в поведението на \"Тотнъм\". Гостите се изнесоха в полето на \"Сити\", за да пресират домакините и да опитат да предизвикат грешки от \"гражданите\".  Двата тима си размениха по едно опасно положение, като това на \"Сити\" доведе до разбъркване в наказателното поле на \"Тотнъм\". След удар на Агуеро топката срещна ръката на Тоби Алдервейрелд, но съдията Майкъл Оливър прецени, че дузпа няма. Малко по-късно и гостите поискаха 11-метров удар, когато топката се удари в ръката на Кайл Уокър. Реферът имаше отлична видимост и отсъди само корнер заради неумишлени действия на бранителя. След 60-ата минута в двата тима редица смени, като Почетино уплътни средната си линия. При \"Сити\" Агуеро излезе, а вместо него се появи Лерой Сане. Това прати Стърлинг на върха на атаката и донесе още скорост на \"гражданите\" в предни позиции. Именно Сане беше в основата на голям шанс за \"гражданите\" в 69-ата минута. Германецът проби отляво и центрира прострелно в наказателното поле към Стърлинг, където от няколко метра англичанинът не успя да преодолее Гацанига.", "date": "2019.04.20", "title": "Тийнейджър вдъхнови \"Сити\" за шампионска победа над \"Тотнъм\""}
{"url": "https://www.dnevnik.bg/sviat/2019/04/20/3422745_nad_120_dushi_sa_zadurjani_v_parij_pri_protest_na/", "text": "Над 120 души са задържани в Париж по време на при протест на \"жълтите жилетки\", съобщава БТА като се позовава на Франс прес. Акцията се провежда всяка събота от ноември насам срещу социалната и данъчната политика на правителството. Кадри, разпространени от френските медии, както и видеоклипове от социалните мрежи, показват участници в протеста, които рушат и палят бариери из парижките улици, а мнозина хвърлят бомбички. Полицията нееднократно използва срещу демонстрантите шокови гранати и сълзотворен газ. Дотогава демонстрацията, събрала хиляди протестиращи, протичаше спокойно, допълва АФП.  Префектурата съобщи за 126 души, откарани в полицейските управления, и за над 11 хиляди подложени на превантивни проверки от органите на реда. Според телевизия Бе Еф Ем по-рано днес президентът Еманюел Макрон спешно е извикал вътрешния министър Кристоф Кастанер, който да му докладва за развитието на ситуацията.", "date": "2019.04.20", "title": "Над 120 души са задържани в Париж при протест на \"жълтите жилетки\""}
{"url": "https://www.dnevnik.bg/sport/2019/04/20/3422747_salah_ne_popadna_sred_nominiranite_za_igrach_na_sezona/", "text": "Звездата на \"Ливърпул\" Мохамед Салах не попадна сред номинираните за Играч на сезона в анкетата на Асоциацията на професионалните футболисти (PFA). Египтянинът беше №1 и в трите приза през миналия сезон - PFA, на пишещите журналисти и на  Висшата лига , но сега няма да може обере и трите награди. Дотук Салах има 34 мача с 19 гола и девет асистенции в шампионата. Той поделя първото място в реализаторската листа със Серхио Агуеро от  \"Манчестър сити\" . Именно \"Сити\" и \"Ливърпул\", които спорят за титлата, доминират в класацията с петима номинирани. От \"гражданите\" това са Агуеро, Рахийм Стърлинг и Бернардо Силва, а от \"Ливърпул\" Върджил Ван Дайк и Садио Мане. Нападателят на \"Челси\" Еден Азар е шестият номиниран. Агуеро мина границата от 30 гола в пореден сезон, като е и най-резултатният играч от английските отбори. Аржентинецът има и 10 асистенции дотук. Съотборниците му Силва и Стърлинг също правят много силен сезон. Португалецът е с 12 гола и 12 асистенции в общо 45 мача във всички турнири, а английския национал с 23 гола и 13 асистенции. Ван Дайк, който е считан за фаворит за наградата, преобрази \"Ливърпул\" и е стълб в защитата. Холандецът, купен за 75 милиона паунда, помогна на състава да запази 22 сухи мрежи в 43 мача. Ван Дайк има отбелязани и пет гола. В категорията за млади играчи Стърлинг и Силва отново са номинирани. \"Ливърпул\" също има представител, като това е Трент Александър-Арнолд.", "date": "2019.04.20", "title": "Салах не попадна сред номинираните за Играч на сезона"}
{"url": "https://www.dnevnik.bg/ot_vas/novini_ot_vas/2019/04/20/3422660_iaponska_gradina/", "text": "Малко встрани от главните атракции японската градина впечатлява с няколкото разноцветни вишневи дръчета.", "date": "2019.04.20", "title": "Японска градина"}
{"url": "https://www.dnevnik.bg/zdrave/2019/04/20/3422763_bulgariia_e_na_shesto_miasto_v_evropa_na_zarazeni_s/", "text": "В момента България е на шесто място в Европа по брой случаи на заразени с морбили, съобщи главният държавен инспектор доц. Ангел Кунчев пред БНТ. Установени са 460 болни, от които 20-22% са до 13 месеца, а 76 на сто са ромски деца. Последните случаи на вътрешболнични инфекции са в столичната \"Св. Анна\". Проверени са болни, които са отчетени като имунизирани. Кунчев заяви, че лекари, които са отчели неизвършени ваксинации, ще бъдат санкционирани. В края на февруари стана известно, че за миналата година регионалните здравни инспекции  са направили 16 хил. проверки  за това дали са били поставени всички задължителни ваксини според имунизационния календар на България. Издадени са 112 акта на родители, които не са ваксинирали децата си. Отделно са били санкционирани и общопрактикуващи лекари и общ медицински персонал. Според Кунчев далеч по-ефективни са кампаниите, в които открито да се разясняват нуждите от ваксинация и да се отговаря на различни страхове на хората. А санкциите биха могли да се прилагат само за крайно настроени родители, които категорично отказват ваксинации въпреки всичко.", "date": "2019.04.20", "title": "България е на шесто място в Европа по заразени с морбили"}
{"url": "https://www.dnevnik.bg/sport/2019/04/20/3422607_vencislav_stefanov_v_razgovor_za_cherno_toto_i/", "text": "Втората поредна загуба на \"Славия\" в мач с много голове доведе до изказване на президента на клуба Венцислав Стефанов по темата за \"черно тото\". След допуснатия обрат от 2:0 до 2:3 срещу \"Септември\" той заяви, че трябва да се провери дали са правени залози в букмейкърските къщи и ако не - да получи извинение. Преди седмица  белите отстъпиха с 3:5 у дома срещу \"Дунав\" (Русе) . Въпреки двете поражения \"Славия\" е втори в своята група в осмицата с шест точки преднина пред \"Септември\" и гледа към решителните мачове за участие в плейофа за Лига Европа. \"Просто не мога да ги позная (футболистите). Едно мога да кажа - 100% знам, че няма никакви нечестни работи. Човек, който разбира от футбол, може да си извади сам заключение, че тук няма никакви такива работи\", каза Стефанов, който е и член на изпълнителния комитет на БФС, пред Би Ти Ви. \"Най-лесно може да се провери в букмейкърските къщи - дали има някакви залози. Ако няма такова нещо, би трябвало да си върнете думите назад и да ми се извините. Ако има нещо подобно - тогава може да се търси виновник или... Но аз поне не виждам от тези футболисти на \"Славия\" някой, който може да се занимава с подобни неща\", продължи той. По думите му при белите \"това са невъзможни работи\". Стефанов добави: \"Имаше такива отбори, имаше такива случаи преди време. Но това никога не е било в \"Славия\". Мога да си сложа главата\". Президентът на \"Славия\" оправда положението с \"идиотските мачове\", предизвикани от формата в Първа лига.", "date": "2019.04.20", "title": "Венцислав Стефанов в разговор за черно тото и \"идиотски мачове\" след зрелищен обрат"}
{"url": "https://www.dnevnik.bg/bulgaria/2019/04/20/3415590_s_lazarovden_zapochva_podgotovkata_za_strastnata/", "text": "Православната църква почита днес Лазар от Витания, когото Исус Христос възкресява. Празникът, известен като Лазаровден, се отбелязва винаги в съботата на шестата седмица от Великия пост осем дни преди Възкресение Христово (тази година на 28 април) и с него започва подготовката за Страстната седмица. Денят е наричан още Лазарова събота, Лазарица, Лазар. Според евангелския разказ Лазар и сестрите му Марта и Мария приемали в сиромашкия си дом Исус Христос и вярвали в неговата мисия. Докато Христос бил в земите отвъд река Йордан, Лазар се разболял и умрял. При завръщането си Месията възкресил покойника. Чудото било извършено пред очите на мнозина юдеи и станало причина те да повярват в Месията. По традиция на Лазаровден се откъсват зелени върбови клонки, с които се украсяват вратите на следващия ден - Цветница (Връбница). Обичаят лазаруване В българската народна традиция празникът се свързва с обичая Лазаруване, в който момичета в празнично облекло обикалят домовете, играят ръченица и пеят песни за здраве, плодородие и женитба. Лазарките са на възраст между 6 и 12 години. Те са събират на групи от 6-7, като четири са певици, две са \"шеталици\" (танцьорки) и една \"кумица\", която води групата и прибира подаръците. Вярва се, че която мома не е лазарувала, няма да се ожени. В миналото на Лазаровден момците от селото са поисквали ръката на своята избраница", "date": "2019.04.20", "title": "С Лазаровден започва подготовката за Страстната седмица"}
{"url": "https://www.dnevnik.bg/zelen/2019/04/20/3422515_demonstracii_na_zasajdane_i_stotici_cvetia_v/", "text": "На Лазаров ден (20 април) и Цветница (21 април ) входът за посетители на традиционните \"Пролетни срещи с растенията\" на Ботаническата градина към БАН в София ще бъде безплатен. Тази година \"пролетните срещи\" продължават от 20 до 25 април , съобщава градината в  страницата си във Фейсбук . На Лазаровден, 20 април, от 11 и от 13 часа ще бъдат направени демонстрации за засаждане на дървета и храсти. През всичките дни от \"Пролетните срещи с растенията\" посетителите ще могат да се насладят на красиви и оригинални растения, както и да получат консултации за разнообразието, грижата и отглеждането им. При желание да имат или подарят жив цвят, те ще могат да закупят млади растения за дома и градината от над 500 вида. В момента в оранжериите цъфтят орхидеи, бугенвилеи, хипеаструми, тунбергии и сукуленти. Пролетта в откритите пространства на ботаническата градина показва и цветовете на много видове, растящи на открито, сред които магнолии и иглики. ", "date": "2019.04.20", "title": "Учебни засаждания и стотици цветя предлага Ботаническата градина в София днес и утре"}
{"url": "https://www.dnevnik.bg/sport/2019/04/20/3422344_dvijenieto_v_centura_na_sofiia_se_promenia_zaradi/", "text": "Организацията на движението в центъра на София ще бъде променена заради футболната среща между ЦСКА и \"Левски\". Дербито е днес на Националния стадион \"Васил Левски\" от 17.15 часа. От Столичната община съобщават, че от 8 до 22 часа са забранени престоят и паркирането на автомобили при сектор Г на националния стадион, а от 15 до 22 часа и на моста пред стадиона, както и на ул. \"Ген. Гурко\" между бул. \"Евлоги и Христо Георгиеви\" и бул. \"Васил Левски\". От Столичната община посочват, че от 16.00 часа до края на футболната среща само при необходимост и по преценка на ръководството на СДВР ще се забранява влизането на пътни превозни средства в двете посоки с изключение на автобусите на масовия градски транспорт по ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\"; бул. \"Евлоги и Христо Георгиеви\" между пл. \"Орлов мост\" и бул. \"Черни връх\"; както и по бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\". За опазване на реда МВР предприема редица мерки за охрана. Преди, по време и след провеждане на спортната среща полицейските служители ще следят за опазването на обществения ред и за недопускането на инциденти на територията на града. На изградени контролно-пропускателни пунктове в района на спортното съоръжение полицаи ще извършват щателна проверка на всички посетители на футболния мач. Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена и от интернет. Униформените ще следят за недопускане на зрители във видимо нетрезво състояние, както и за носене на забранени предмети и вещи, огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри. Ангажимент по охраната на спортната среща имат частни охранителни фирми.", "date": "2019.04.20", "title": "Движението в центъра на София се променя заради дербито между ЦСКА и \"Левски\""}
{"url": "https://www.dnevnik.bg/sport/2019/04/20/3422468_shte_osiguriat_li_zrelishte_cska_i_levski_v_tretoto/", "text": "Трябва да направим добър и зрелищен мач. Това  заяви треньорът на \"Левски\" в навечерието на мача с ЦСКА . Двата състава се изправят един срещу друг днес в 17.15 ч. на \"Васил Левски\". Двубоят е с огромно значение за спора за титлата в Първа лига. Червените се надяват да продължат силното си представяне под ръководството на Любослав Пенев, а оттам и опита си за сваляне на \"Лудогорец\" от върха. ЦСКА е втори на три точки от \"Лудогорец\", като води с шест пред \"Левски\". Пенев оцени високо положителната промяна в отбора си. Той посочи, че  червените насочват вниманието си от мач на мач  с желанието да се борят до край за всяка от целите си - титла и купа. \"Влизаме в този мач като основен конкурент за титлата. Радвам се на постигнатите резултати, доволен съм и искам да продължим по същата линия.\" Колегата му Дерменджиев също видя развитие в играта на съперника. \"Любо Пенев е добър треньор, той умее добре психологически да въздейства на играчите, да им намери добре позициите, има визия за отбора. Качеството на игра значително е подобрено на ЦСКА, затова смятам, че трябва да направим добър и зрелищен мач.\" Това е третото дерби между двата отбора за сезона, като предните две преминаха по сходен начин - \"Левски\" спечели с по 1:0 след автоголове, а червените бяха недоволни от съдиите. Сега  мача ще ръководи Станислав Тодоров , когото сините поставиха през есента в списъка от трима съдии, които не искат на мачовете си. Пенев и Дерменджиев се обединиха около мнението, че искат да се говори за футбол. \"Ние мислим за футбол. Не искам да се занимавам със съдии, БФС и така нататък. Те трябва да си гледат работата. Няма да спра да се занимавам обаче, ако продължават по този начин. Няма как, не се предавам, до последно. Тези хора пречат по този начин. Действайки по този начин, пречат и те го знаят. Лошото и жалкото е, че го правят нарочно. С цел. Затова нашият футбол се намира на едно доста, доста посредствено ниво\", заяви треньорът на ЦСКА. По темата Дерменджиев каза, че съдиите трябва да бъдат оставени \"да свирят нормално\". \"Много ги коментираме преди и след мачове, нека да ги оставим да свирят това, което виждат. Важен е мачът за нас, всички точки са важни за нас.\" В спортен план добрите новини за ЦСКА са, че Тиаго Родригес е възстановен и ще може да играе. Единственият отсъстващ е наказаният Жанио Бикел. Голмайсторът на \"Левски\" Станислав Костов също ще е на разположение, макар да е имал проблеми с едното коляно.", "date": "2019.04.20", "title": "Ще осигурят ли зрелище ЦСКА и \"Левски\" в третото дерби за сезона"}
{"url": "https://www.dnevnik.bg/analizi/2019/04/20/3422176_zashto_bulgariia_niama_zimen_turizum/", "text": "България е планинска страна, най-високата на Балканите, средна по големина (това дето е една човешка длан е кръгла глупост), туризмът ѝ е важен сектор и освен това е относително популярна като туристическа дестинация. От трийсет години страната ни се радва на демокрация и капитализъм. Милиарди се изсипаха в хотели и курорти, приходите от туризъм нарастват, броят на посетителите растат. Зимният туризъм на България обаче е катастрофа. Защо така? Нека бъдем откровени, колкото и неприятно да прозвучи. Преди Втората световна война планинският туризъм в България е крайно ограничен. Крехката туристическа традиция е унищожена от комунизма. След априлското затопляне (1956) се появяват няколко големи курорта - Слънчев бряг, Златни пясъци, Албена, различни разхвърляни хотели край морето и планините. Това не е традиция и след разпада на централизирания контрол, тези курорти, както и други курортни дестинации се превръщат в битпазар на туризма (може би с изключение на Албена). Един от най-тягостните феномени е Банско, хаос на алчността и некомпетентността, довел до разруха. В зимните спортове имаме няколко звезди, но нямаме традиция. Нямаме десетки състезатели, които отварят ски школи, ресторанти, хотели. Има единици. Петър Попангелов има малък хотел, тук таме ще се намери някоя кръчма на стар състезател. В Чепеларе работи завод за ски, за който се твърди, че е най-големият в света.  Липсата на строителна традиция е също очевидна. Тя може би е най-тягостна, защото се отнася не само до курортите, но и до градовете и селата, в които живеем. Отделни селища с единен архитиктурен стил лесно се превръщат в плячка на безразборно грозно и неадекватно строителство.  Няколко селища, определени по комунистическо време като защитени архитектурни територии, с мъка се опазват от диви инвестиционни посегателства. Старият Созопол, Мелник и още няколко селища уж се опитват да следват стил на строеж, резултатът отблизо е абсурден. Тази липса на строителна традиция хвърля в истерия сдобилите се с парцел земя някъде из или до курортите и ги кара да творят чудовища. При това разхвърляни чудовища, защото дори и повърхностна идея за градоустройство или свързваща инфраструктура липсва. На всичко отгоре, веднъж построени, тези сгради се затварят в себе си и напълно загърбват споделените пространства. Улици, паркове, паркинги, тротоари не съществуват за тях. Липсата на чувство за селищна общност е отровната череша върху безформената торта на спонтанното строителство. И така, ние не можем да построим ново селище или да запазим или хармонично да развием старо селище около спортния и туристическия потенциал, който природата ни предлага. Можем да видим отделни несвързани неща. Ски постите на Банско са добре и интегрирано подържани. Самото Банско е кошмар. В този кошмар има няколко отделни хотела, които отговарят на стандарта за добър хотел, стига да стоиш затворен вътре и да не стъпваш навън. Боровец има чудесна писта за нощно каране, както и отделни прилични хотели, които обаче са много далеч от традиционната алпийска, стара или нова, архитектура. Сега се заговори за нов курорт край Чупрене, който много вероятно ще последва съдбата на другите курортни ски провали.  Специализираната прокуратура вече разследва кмета на Чупрене . Какво ще открият не знам, но ясно, че Чупрене не е част от някаква разумна стратегия за развитие. България не може да се мери с Швейцария, Франция или Италия. Можем да изградим, да речем 800 или 1 000 километра писти. Разполагаме с достатъчно природен потенциал, за да имаме пет курорта от мащаба на Банско, Пампорово или Боровец с малко повече писти, може би около 100 километра всеки. Имаме и дадености за поне двайсетина малки ски курорта с 20-30 километра писти. Трийсет години обаче показаха, че курорти не можем да изградим, не можем да развием, не можем да наложим. Има ли изход? Според мен има само един изход. Хора има. Консултанти, управители, инвеститори из алпийските държави бол. Надали обаче това би станало без инициатива на държавата, включително на парламента. Отнякъде трябва да се появи съгласие и амбиция за това да се развие планинският туристически потенциал на България. Ние доказахме две неща. Първо, че ни липсва компетентентност. Нищо срамно в това. И второ, че всички заинтересовани са се хванали за гушите в сякаш вечна мъртва хватка. Местни и неместни търговци, собственици на ниви, гори и на сгради, хотелиери, разнообразни хазяи, които си мислят как ще забогатеят от чуждестранни гости, кръчмари, бармани, стриптизьорки, проститутки и техните \"търговски агенти\", баничари, овчари с истинско прясно и кисело мляко, природозащитници и псевдоприродозащитници, строители, посредници, бригадири, кранисти, циментовизаджии, всички се оглеждат и облизват при всяко споменаване на ски курорт. Накрая нищо. И така 30 години. Централната софийска архитектура, новото винопроизводство, електронизацията на работни процеси, управлението на пистите на Банско, АЕЦ \"Козлодуй\", хидроенергетиката, строежът на магистрали и много други централизирани и децентрализирани процеси са дошли отвън. В много случаи успешно. Ски, а и въобще планинският туризъм и спорт също могат да дойдат отвън. От това България само ще спечели. Ще спечели и природната среда, която сега е подложена на башибозушки родни бизнес набези. Ще спечели икономиката и репутацията на България.", "date": "2019.04.20", "title": "Защо България няма зимен туризъм"}
{"url": "https://www.dnevnik.bg/kultura/2019/04/14/3414999_otkus_ot_ulovenoto_vreme_na_andrei_tarkovski/", "text": "Ще спрем времето с величавия руски кинорежисьор Андрей Тарковски и неговата проникновена изповед. Излиза от печат \"Уловеното време\". \"Уловеното време\" е разказ за сложните отношения на режисьора с властта, за трудната съдбата на неговите филми, за ограниченията и препятствията, които е трябвало да преодолява през годините. Читателят добива представа за развитието на възгледите на Тарковски за киното и на изкуството въобще, за аспектите на творческия процес: работата със сценария, с актьорите, с композитора и оператора Режисьорът отделя особено внимание на изразните средства на киното: изображението, монтажа и най-важното за него ─ екранното време, времето, уловено от камерата, фиксирано върху филмовата лента, в чието протичане на екрана се реализира животът на героите и на произведението. \"Уловеното време\" е третото издание на този текст на големия режисьор след немското \"Die Versiegelte Zeit\" и английското \"Sculpting in the Time\". Почитателите на Тарковски в родината му все още очакват публикуването на неговата книга. \"Шедьоврите се раждат от стремежа да се изразят нравствени идеали\", пише Андрей Тарковски, едно от най-ярките имена не само в руската, но и в световната кинематография. \"Уловеното време\" е неговата изповед ─ разказ за живота му в изкуството, за \"Иваново детство\", \"Андрей Рубльов\", \"Соларис\", \"Сталкер\", \"Носталгия\", \"Жертвоприношение\", превърнали се отдавна в неделима част от световната култура. По думите на Тарковски всички ние живеем във въображаем свят, кой­то сами създаваме: \"Затова сме зависими от него­вите недостатъци, а бихме могли да зависим и от него­вите достойнства.\" превод Владимир Игнатовски Андрей Тарковски - \"Уловеното време\", Откъс СТАВРОГИН:В апокалипсиса ангелът се кълне, че времето вече няма да съществува. КИРИЛОВ: Зная. Там това е много вярно; ясно и точно. Когато целият човек постигне щастието, времето няма да съществува вече, защото не е нужно. Много вярна мисъл. СТАВРОГИН: Но къде ще го скрият? КИРИЛОВ: Никъде няма да го скрият. Времето не е предмет, а идея. Ще угасне в ума. /\"Бесове\", Достоевски, Ф. М./ Времето е условие за съществуването на нашето \"Аз\". Нашата хранителна атмосфера, която се разрушава, когато стане ненужна поради разкъсването на връзките на личността с условията на нейното съществуване. Когато дойде смъртта. Същото е със смъртта на индивидуалното време – тогава съществуването на човека става недостъпно за чувствата на останалите живи. Мъртъв е за околните. Времето е необходимо на човека, за да може той да се реализира, да се осъществи като личност. Но нямам предвид линейното време, което позволява да направим нещо, да извършим някаква постъпка. Постъпката е резултат, а аз сега разсъждавам за причината, която нравствено оплодотворява човека. Историята още не е Времето. Също и еволюцията. Те са последователности. А Времето е състояние. Пламък, в който живее саламандърът на човешката душа. Времето и паметта са взаимно свързани, те са като двете страни на един и същ медал. Съвършено очевидно е, че и паметта не съществува извън времето. А паметта е твърде сложно понятие и не е достатъчно да изброим нейните признаци, за да определим сумата от впечатления, с които тя ни въздейства. Паметта е духовно понятие! Достатъчно е например някой да разкаже детските си впечатления и може да сме сигурни, че ще разполагаме с материал, от който може да си създадем най-пълно впечатление за човека. Докато човек, лишен от памет, е в плен на илюзорно съществуване, изпаднал е от времето, той не може да улови своята собствена връзка с външния свят, т.е. обречен е на безумие. Човекът като нравствено същество е надарен с памет, която посява в него усещането, че е недоволен. Тя ни прави уязвими и способни да страдаме. Когато изкуствоведите или критиците изследват времето такова, каквото е представено в литературата, в музиката или в живописта, те ни обясняват как то може да бъде фиксирано. Например, когато изследват произведенията на Джойс или на Пруст, те разглеждат естетичната механика на съществуващите в тях ретроспекции, личността, която си спомня и фиксира собствения опит. Те изследват онези обективни форми, с които се фиксира времето в изкуството, но мен ме интересуват вътрешните, иманентно присъщите на времето качества. Времето, в което човек съществува, му позволява да се осъзнае като същество нравствено, стремящо се към истината. Макар че това е едновременно и сладък, и горчив дар, с който човек разполага. Животът е само срокът, определен за човека, през който той може и е длъжен да формира духа си така, както сам го разбира. Целите на човешкото съществуване. Но твърдите рамки, в които е натикан животът, демонстрират още по-категорично нашата отговорност за нас и за другите. Съвестта на човека зависи от времето, тя съществува благодарение на него. Казват, времето е необратимо. Това е вярно само дотолкова, доколкото, както казват, не можеш да върнеш миналото. Но всъщност какво е \"миналото\"? Това, което вече е отминало? Но какво означава \"отминало\", ако за всеки тъкмо в миналото е непреходната реалност на настоящето, на всеки протичащ сега миг? В определен смисъл миналото е много по-реално или във всеки случай е по-стабилно, по-устойчиво от настоящето. То се изплъзва и отминава като пясък през пръстите и определя материалната си тежест само в спомените за него. Противоположно на надписа на пръстена на Соломон, който, както се знае, гласи: \"Всичко отминава\", аз искам да подчертая, че в етичен смисъл времето е обратимо. Времето не може безследно да изчезне, защото то е само субективна духовна категория. Времето, което преживяваме, се утаява в душите ни с опита, който се разполага във времето. Причините и следствията са взаимно обусловени с пряка и обратна връзка. С неумолима предопределеност едното поражда другото; тя би била фатална, ако не бяхме способни да открием всички връзки веднага и докрай. Връзката на причината със следствието, т.е. преминаването от едно състояние в друго, е формата на съществуване на времето, начин да се материализира това понятие във всекидневната ни практика. Но причината, породила едно следствие, въобще не се изхвърля като отработена степен на ракета. Щом разполагаме с дадено следствие, ние от време на време се връщаме към неговата причина, с други думи, казано формално, ние с помощта на съвестта си връщаме времето обратно. В нравствен смисъл причината и следствието може да изпаднат в обратна връзка и тогава човек сякаш се връща в миналото си. Когато описва впечатленията си от Япония, руският журналист Овчинников пише: мислят, че времето само разкрива същността на нещата. Затова откриват особено очарование в белезите на възрастта. Привлича ги потъмнелият цвят на старо дърво, покритият с мъх камък или нещо похабено: следите от много ръце, докосвали краищата на картината. Наричат тези черти на древност \"саби\", което буквално означава \"ръжда\". Така че, саби е неподправена ръжда, прелестта на старото, печатът на времето. Саби като елемент от красотата въплъщава връзката между изкуството и природата. В някакъв смисъл по този начин японците се стремят да усвоят времето като материал за изкуството. В този контекст ми идва наум Пруст, който си припомня баба си: Дори когато се наложеше да направи полезен подарък някому, когато трябваше да купи например кресло, прибори, бастун, тя издирваше старинни предмети, чието полезно предназначение се е заличило като че ли от дългата им неупотреба и затова са по-склонни да ни разкажат за живота на някогашните хора, отколкото да служат за нуждите на днешния живот. \"Да съживиш огромното здание на спомените\" – и тези думи са на Пруст, и си мисля, че тъкмо кинематографът е призван да изиграе особена роля в този процес на съживяване. В известен смисъл тъкмо кинематографът е идеалът за японците с тяхната \"саби\". Тоест киното усвоява един напълно нов материал и се превръща в нова муза в истинския смисъл на думата. Не бих искал никому да натрапя моята гледна точка за кинематографа. Само разчитам, че всеки, за когото пиша (а аз пиша за тези, които познават и обичат киното), има собствени представи, свои възгледи за принципите на творчеството в кинематографа и неговото възприемане. Има маса предразсъдъци за професията на кинематографиста и около нея. Имам предвид не традиции, а именно предразсъдъци: щампи в мисленето, банални факти, които обикновено са свързани с традициите, и които постепенно възникват около всяка традиция. Но в творчеството можеш да постигнеш нещо само ако нямаш предразсъдъци. Трябва да си изработиш собствена позиция, собствена гледна точка, разбира се, съобразени със здравия разум, и докато работиш, да ги пазиш като зеницата на окото си. Работата на кинорежисьора не започва, когато обсъжда сценария с драматурга, не когато работи с актьорите или с композитора, а в мига, когато пред вътрешния взор на човека, който ще прави филма и когото наричат режисьор, възникне образът на този филм: независимо дали като детайлна поредица от епизоди, или само като усещане за фактурата и за емоционалната атмосфера, които трябва да бъдат пресъздадени на екрана. Режисьорът, който ясно вижда своя замисъл и по-късно, когато работи с екипа си, е в състояние завършено и точно да го осъществи, може да се нарече режисьор. Но това все още е в рамките на обикновения занаят. В тези рамки има много неща, без които изкуството не може да се осъществи, но те не са достатъчни, за да може режисьорът да бъде наречен художник. Той става художник тогава, когато в неговия замисъл или вече в неговия филм възниква особена негова нагласа, негова система от мисли, и режисьорът ги представя пред съда на зрителите, споделя ги със зрителя като свои най-заветни мечти. Той е художник, а кинематографът е изкуство само ако той има свой възглед за нещата и се превръща в своеобразен философ (но философ в твърде условния смисъл на думата). Както е казал по този повод Пол Валери: \"Поетите били философи? Все едно да сбъркаш художник маринист с капитан на кораб\".", "date": "2019.04.20", "title": "Откъс от \"Уловеното време\" на Андрей Тарковски"}
{"url": "https://www.dnevnik.bg/sviat/2019/04/20/3422369_egiptianite_reshavat_kolko_dulgo_da_ostane_sisi_na/", "text": "Някога станал епицентър на продемократични протести, площад \"Тахрир\" в Кайро сега е изпълнен с транспаранти, агитиращи за промени в конституцията, които са заклеймявани от критици като недемократични. Транспарантите покриха емблематичния площад - ключова локация на протестите от Арабската пролет през 2011 г., принудили дълго управлявалият автократ Хосни Мубарак да сдаде властта - близо две седмици преди парламентът да приеме с огромно мнозинство предложените промени този вторник. От утре е ред на народа да каже думата си на тридневен референдум, на фона на твърдения, че властите бързат да подложат на гласуване спорните предложения. \"Участвай и изрази волята си за конституционните поправки\", призовават големи транспаранти на площад \"Тахрир\" потенциалните гласоподаватели. Предложените промени биха позволили на настоящия президент Абдел Фатах ас Сиси теоретично да остане на власт до 2030 г. Те удължават също президентския мандат от четири на шест години, а една от предложените разпоредби позволява Ас Сиси да остане на власт още един 6-годишен мандат. В сегашната конституция има ограничение до два президентски мандата. Ас Сиси дойде на власт през 2014 г., година след като застана начело на свалянето на демократично избрания президент ислямист Мохамед Морси от армията, след масови протести срещу неговото управление. Поправките провъзгласяват армията за \"защитник и гарант на конституцията, демокрацията и гражданската държава\", формулировка, която според опозицията закрепва ролята на армията в политиката. Друг член на конституцията, относно съдене от военен трибунал на цивилни, извършили нападения срещу военни зони, лагери или гранични райони, е разширен, за да включи \"обекти, защитени\" от армията. \"Тези поправки подриват демократичния курс на страната\", каза Хайтам ал Харири, един от малкото опозиционни депутати в парламента. \"Те представляват отстъпление от постиженията на двете революции от 25 януари (2011 г.) и 30 юни (2013 г.)\", каза Харири пред ДПА. \"Те позволяват (на президента) да се намесва в избирането на ръководителите на съдебните институции и въвличат въоръжените сили в политиката. Това не е в интерес на страната\", добави ал Харири. \"Поправките изглежда сякаш са създадени за определен човек\", каза той, визирайки Ас Сиси. При управлението на Ас Сиси Египет често е обвиняван в заглушаване на политическото несъгласие и независимите медии, обвинения, които правителството отхвърля като неоснователни. Правозащитници казват, че предложените промени още повече подриват демокрацията в страната, като съсредоточават прекалено много власт в ръцете на президента. \"Тези поправки целят разширяване на правомощията на военните съдилища спрямо цивилни, подриват независимостта на съдебната система и засилват безнаказаността към нарушения на човешките права от служители на силите за сигурност\", каза в изявление Магдалена Муграби, представител на правозащитната организация \"Амнести интернешънъл\". При все това защитниците на поправките казват, че те са необходими за дълготрайната стабилност в Египет, разтърсван от вълнения, последвали бунта през 2011 г. и от вълна от екстремистки атаки. \"Ас Сиси дойде на власт в условията на небивал натиск и необичайни обстоятелства\", каза подкрепящият президента депутат Абдел Хади ал Касаби. \"Въпреки това, той успешно се справя със задачата. Хората добре го опознаха и го изпитаха. Според поправките, той е задължен да остане още две години (на власт), за да завърши онова, което е започнал и има право да се кандидатира за още един мандат, ако поиска\", каза Ал Касаби пред официоза \"Ал Ахрам\". Ал Касаби оглавява \"Подкрепа за Египет\", парламентарен блок на мнозинството, който предложи поправките през февруари. Засега Ас Сиси не е коментирал публично предложенията. Но през 2015 г. той бе заявил, че конституцията, приета година по-рано, е непрактична. \"Тя бе съставена с добри намерения, но страните не се изграждат само с добри намерения\", каза той тогава. В навечерието на предстоящия референдум проправителствените медии и политически партии засилиха агитацията в подкрепа на поправките и призоваха египтяните да \"бъдат отговорни\", и да отидат до урните. Но опозиционният депутат Ал Харири прогнозира слаба избирателна активност. \"Краткото време между предлагането на поправките и обявяването на датите на референдума не позволиха на много хора да придобият пълна представа (за поправките)\", каза той. \"Надявам се да има активно участие в гласуването, защото това означава, че има шанс за отхвърляне на поправките\", допълни Ал Харири. Ако мнозинството гласоподаватели одобрят промените, те веднага ще влязат в сила. Близо 61,3 млн. египтяни имат право на глас, според официални данни. Те ще гласуват в близо 14 хил. избирателни секции в цялата страна. Очаква се окончателните резултати да бъдат обявени на 27 април. /БТА", "date": "2019.04.20", "title": "Египтяните решават колко дълго да остане Сиси на власт"}
{"url": "https://www.dnevnik.bg/detski_dnevnik/2019/04/20/3422181_kandidatstvaneto_v_gimnaziite_izpiti_bez_moduli_i/", "text": "Тази година седми клас завършват първите ученици, които учат по новите учебни програми в основния етап на образованието след началото на реформата през 2016 г. Седмокласниците ще получат свидетелство за завършване на основно образование, в което поотделно ще бъдат записани оценките от пети, шести и седми клас. За балообразуването при кандидатстване в гимназиите обаче ще се вземат само оценките от седми клас. Това обясниха от Министерството на образованието и науката (МОН) за \"Дневник\" след запитвания на родители за кандидатстването. Как се кандидатства За да приключат основния етап на образованието си, учениците държат два задължителни изпита - по български език и литература и по математика. Оценките от Националното външно оценяване, както е официалното име на изпитите, са част от общия бал за кандидатстване в училищата от следващата образователна степен - гимназии, професионални училища и т. н. Според действащия нов закон кандидатстват всички седмокласници - дори тези, които искат да продължат в по-горен клас на същото училище. Учениците с двойки на изпитите участват в надпреварата заедно с останалите, но с по-малък шанс за класиране. За изпитите Изпитите няма да бъдат разделени на модули, както досега, но продължителността остава същата - 150 минути. За децата със специални образователни потребности ще бъдат дадени допълнителни 90 минути. Тестът по български език и литература включва 25 задачи. Част от тях са с избираем отговор, а друга - със свободен отговор. Последната задача изисква отговор от няколко изречения. Втората част на този изпит е преразказ с дидактическа задача. Тази година за последно изпитът по български език и литература ще включва само произведенията, изучавани по литература в седми клас. През 2020 г. ще бъдат включени и произведенията от шести клас, а през 2021 г. - и от пети, т.е. от целия етап на основното образование. Изпитът по математика е от 25 задачи с избираем или свободен отговор. Няма да има промени и при формирането на оценките от изпитите. Максималният брой точки, които ученикът може да получи на изпит, е 100. Как се формира балът  Всяко училище определя по своя преценка начина, по който се образува балът за кандидатстване в отделните паралелки.", "date": "2019.04.20", "title": "Кандидатстване след реформата: новите правила в изпитите за гимназия"}
{"url": "https://www.dnevnik.bg/evropa/2019/04/20/3422334_debatut_kak_da_izglejda_strelovidnata_kula_na_notr_dam/", "text": "Френският президент Еманюел Макрон вероятно се надяваше да покаже, че е модерен и отворен към света,  когато обяви международен конкурс  за дизайн на нова стреловидна кула на катедралата \"Нотр Дам\", но може би създаде една изпълнена с проблеми ситуация. Вече се водеше дебат дали целта на Макрон да ремонтира църквата до 2024 г., когато Париж ще е домакин на Олимпийските игри, не е прекалено амбициозна, но сега президентът провокира тревога сред хората, които предпочитат националният символ да бъде възстановен в досегашния си вид. \"Тъй като стреловидната кула не е била част от първоначалния вид на катедралата, президентът на републиката се надява да се помисли по въпроса и да се намери съвременно архитектурно решение\", заяви Елисейският дворец в изявление от сряда. Компютърно генерираните изображения онлайн включват идеи над \"Нотр Дам\" да се извисява стъклена кула, която да замести 91-метровата изгоряла кула, добавена към катедралата в средата на 19 век, заменила на свой ред средновековната кула на църквата, премахната през 1786 година. Това обаче изглежда е прекалено за мнозина французи, особено за тези с традиционалистки и католически възгледи. Според онлайн проучване на консервативния вестник \"Фигаро\" над 70 процента от 35-те хиляди анкетирани са против дизайн в съвременен стил. Франсоа-Ксавие Белами, 33-годишният философ, който ще оглави листата на дясната партия \"Републиканците\" на изборите за Европейски парламент следващия месец, заяви, че правителството на Макрон е демонстрирало липса на скромност с предложението си за възстановяване на кулата в модернистичен стил. \"Ние сме наследници на културното наследство, то не ни принадлежи и по тази причина е важно да го предадем (на бъдещите поколения) такова, каквото сме го получили. Във Франция има правила за защита на културното наследство. Президентът не е над закона. Не е негова работа да решава дали да бъде изградена модерна кула, заяви Белами пред \"Ройтерс\". Въпреки че Белами е консервативен католик и от него може да се очаква да настоява за възстановяването на 850-годишния готически шедьовър във формата му точно отпреди пожара, мнението му се споделя от някои историци на архитектурата. Патрик Демуи, професор емеритус по средновековна история, специалист по катедралата \"Нотр Дам\" в Реймс, заяви, че ще е много трудно да си представим нещо толкова различно от стреловидната кула от 19 век, въпреки че архитектът на кулата Йожен Виоле-ле-Дюк е проявил новаторство с дизайна си. \"Лично аз съм привърженик на това тя да бъде възстановена във вида си отпреди пожара, тъй като това е кулата, която се е наложила в колективната памет. Би било трудно да си представим кула в съвременен вид, защото вече няма да възприемаме сградата като \"Нотр Дам\", каза Демюи пред \"Ройтерс\". Френският министър на културата Франк Ристер заяви, че е важно в страната да има дебат по въпроса и да се генерират идеи. Вероятно ще минат месеци, а може би и години на дискусия преди да бъде избран дизайн, бил той в съвременен стил или не. \"Шедьовърът, който ни остави Виоле-ле-Дюк, е изключителен, но не бива догматично да настояваме възстановената катедрала да бъде идентична. Трябва да има дебат, да видим какви идеи ще бъдат предложени и тогава да решим\", каза Ристер пред телевизия Бе Еф Ем. Париж в миналото е правил експерименти с архитектурата си, независимо дали със сгради като центъра \"Помпиду\" или стъклената пирамида в сърцето на Лувъра, която смесва модернизма с класически линии. Други сгради, като например 210-метровата кула Монпарнас или огромния площад на Голямата арка, станаха обект на критики, въпреки че имат и фенове. Според Жан-Мишел Ленио, специалист по историята на изкуството в Националния институт за история на изкуството, \"Нотр Дам\" е специална, тъй като е едновременно произведение на изкуството, един от най-големите френски паметници и източник на единство за гражданите в тежки времена. \"Възстановяването на \"Нотр Дам\" не бива да се превръща във възможност за креативни архитекти да демонстрират новаторството си. Трябва да възпроизведем оригинала, кулата на Виоле-ле-Дюк. Най-добрият и най-консенсусен начин да преодолеем тази ужасна катастрофа е да я върнем в първоначалното й състояние\", каза Ленио пред \"Ройтерс\". /БТА", "date": "2019.04.20", "title": "Дебатът как да изглежда стреловидната кула на \"Нотр Дам\" раздели французите"}
{"url": "https://www.dnevnik.bg/analizi/2019/04/20/3422299_standartut_na_jivot_na_bulgarina_produljava_da_se/", "text": "Последните данни за доходите, разходите и потреблението на българските домакинства показват ясно, че стандартът на живот в страната и благосъстоянието на българските граждани продължава да се подобрява и през 2018 г. Тази тенденция като цяло е трайна от 90-те години насам, с изключение на годините на криза в страната, и се потвърждава от няколко показателя: 1/ не само номиналните доходи, но и реалните растат с добър темп – през 2018 година общият доход на лице от домакинството е нараснал със 7.6%, като в реално изражение (т.е. след като се коригира за инфлацията миналата година), този ръст също не е никак малък - 4.7%. Основните причини за ръста в дохода на домакинствата са двете основни пера в него – доходите от работни заплати и тези от пенсии, които миналата година се увеличават съответно с 10% и 11%. Интересно е, че доходите от социални помощи и обезщетения (без да се включват към тях помощите за деца и обезщетенията за безработица) намаляват значително миналата година – от 128 лв. на лице през 2017 г. до 57 лв. през 2018 г. Това, обаче, не означава, че изведнъж правителството е орязало значително социалните трансфери, а че уязвимите групи са се свили значително. Всъщност основните социални помощи, обвързани с т. нар. гарантиран минимален доход (ГМД), се вдигнаха миналата година, защото и самият ГМД се покачи от 65 лева до 75 лв. Намалението на техния дял в общия доход на домакинствата се дължи на благоприятната икономическа конюнктура, високата заетост и ръста на заплатите, които извеждат все повече домакинства от зависимост от социалните трансфери. 2/ делът на храните и безалкохолните напитки в общия бюджет на домакинствата намалява от 39.3% през 2004 г. до 29.7% през 2018 г., т.е. с близо 10 процентни пункта, като за първи път през 2018 г. той минава под 30%-ата граница. Делът на тези разходи традиционно се използва като показател за стандарта на живот и благосъстоянието, тъй като разходите за храна са от първа необходимост и не могат да бъдат отложени във времето или спестени – колкото по-висок е този дял, толкова стандартът на живот е по-нисък. Все пак, въпреки трайната тенденция на подобрение, България все още е далеч от развитите страни в Западна Европа, където този дял е над 2 пъти по-нисък, отколкото в България. 3/ Българинът може да си позволи да заделя по-голям дял от разходите си за стоки и услуги, които не са от първа необходимост. Така например, делът на разходите за свободно време, развлечения, култура и образование расте от 3.5% през 2004 г. до 4.8% през 2018 г. Делът на разходите за транспорт (където влизат тези за покупка и поддръжка на собствена кола, бензин и т.н.) също растат, от 5.3% до 7.3% за разглеждания период. 4/ доходът на едно домакинство вече позволява да се купуват по-малко т.нар. малоценни стоки (хляб, картофи, ориз и т.н.) и за сметка на тях - повече месо, зеленчуци и млечни продукти, което също е признак на по-висок стандарт на живот. От данните на НСИ виждаме, че средно на лице намалява консумацията на хляб и тестени изделия с 1.8 кг през 2018 г. спрямо 2017 г., докато в същото време се увеличава консумацията на зеленчуци с 2.7 кг, на кисело мляко - с 1.7 кг и на месо - с 1.5 кг. За намалението на консумацията на хляб и тестени изделия най-вероятно е допринесло и покачването на цените на брашното и свързаните с него продукти от есента на миналата година заради лошата зърнена реколта. Освен тези положителни тенденции, обаче, данните изпращат и някои притеснителни послания. Така например, част от подобрението на стандарта на живот заради по-малкия дял на разходите за храни и безалкохолни напитки \"се изяжда\" от покачването на тежестта на данъците и осигуровките върху домакинските бюджети. Последните две години това се дължи основно на повишаването на осигуровката за пенсия в разходопокривния стълб с по 1 процентен пункт на година. Отделно, в по-дългия период от 2004 г. насам принос за по-голямата тежест на данъците и осигуровките имат и повишаването на минималните и максималните осигурителни доходи. Разбира се, колкото повече хора в икономиката работят, толкова по-голям ще бъде и делът на доходите от работна заплата и съответно - този на разходите за данъци и осигуровки. Ако се направи сравнение между 2004 и 2018 г., делът на доходите от работна заплата в домакинските бюджети нараства от 40.2% до 55% - наистина сериозен растеж, който се дължи на по-доброто състояние на пазара на труда и високата заетост последните години. Като цяло, данните за домакинските бюджети през 2018 г. отразяват както оживлението от икономическия цикъл, в което страната се намира в момента, така и положителните дългосрочни тенденции на догонване и подобряване на благосъстоянието на българите. Възходящата фаза на бизнес цикъла е свързана с по-висока заетост, по-високи доходи от работна заплата и съответно – по-малко уповаване на социални помощи. Дългосрочните тенденции на повишаване на стандарта на живот пък се виждат най-вече през по-малкия дял на разходите за храна, но и през структурата на самото потребление на основни хранителни продукти. Този положителен за обществото процес е относително бавен и не се усеща еднакво от всички, но тенденцията е налице и е устойчива във времето. \"Дневник\" публикува анализа на  Института за пазарна икономика .", "date": "2019.04.20", "title": "Стандартът на живот на българина продължава да се подобрява"}
{"url": "https://www.dnevnik.bg/sport/2019/04/20/3422604_manchestur_siti_se_izpravia_lice_v_lice_s_koshmara_si/", "text": "По-малко от три дни след  болезненото отпадане от Шампионската лига  \"Манчестър сити\" има изключително тежка задача - да се изправи лице в лице срещу кошмара си. \"Гражданите\" срещат същия съперник на същото място - в 14.30 часа те приемат \"Тотнъм\" на \"Етихад\". Шампионът няма право на грешка, тъй като е в люта надпревара за титлата във Висшата лига с \"Ливърпул\". Червените са начело с две точки преднина, но имат и мач повече. Воденият от Хосеп Гуардиола отбор ще трябва да покаже дали се е съвзел физически и психически след емоционално изтощаващата пирова победа. В сряда английският шампион спечели с 4:3, но отпадна заради допуснатите повече голове на свой терен. Допълнителна тежест срещу \"Сити\" е и развоят на мача. \"Гражданите\" вкараха безценен гол за 5:3 в 93-ата минута, но  след видеоповторение беше отсъдена засада и бурната радост за секунди се превърна в кошмар . \"Това е жестоко, но трябва да го приемем\", каза Гуардиола след отпадането от Шампионската лига. Времето за възстановяване е малко, но \"Сити\" няма право на грешка. Отборът знае, че ако спечели петте си оставащи мача, ще е шампион. Шампионите обаче имат по-трудна програма, като освен срещу \"Тотнъм\", имат мач и срещу друг от отборите, борещи се за място в топ 4 - градския си съперник \"Манчестър юнайтед\" (само след четири дни). \"Те ще реагират като шампиони\", заяви полузащитникът на \"Ливърпул\" Джеймс Милнър за \"Сити\". Червените гостуват на \"Кардиф\" в неделя. Интересно ще е и как развоят в Шампионската лига ще се отрази на \"Ливърпул\". Отборът се класира за полуфиналите, където му предстоят два мача с \"Барселона\" в началото на май. Мениджърът Юрген Клоп смята, че умората няма да е проблем. \"Ние все още сме в Шампионската лига и в борбата за титлата и не сме уморени\". По думите му червените са принудени да печелят всеки мач във Висшата лига, а на практика и в Шампионската лига.", "date": "2019.04.20", "title": "\"Манчестър сити\" се изправя лице в лице с кошмара си без право на грешка"}
{"url": "https://www.dnevnik.bg/bulgaria/2019/04/20/3422675_liliana_pavlova_listata_na_bsp_e_silno_antievropeiska/", "text": "Листата с кандидатите на БСП за предстоящите избори е силно антиевропейска. По-голяма част от тях не познават познават добре институционалните и политически механизми на европейските институции. Това заяви в ефира на БНТ депутатът от ГЕРБ Лиляна Павлова, която е и кандидат за евродепутат. \"Опитат се да захлупят европейския дебат с вътрешнополитически проблеми\", каза Павлова. Тя добави, че от ГЕРБ са предложили както дебат по европейските въпроси, така и да има обединение за теми, които да са надпартийни и които българските представители да отстояват в Европейския парламент. По думите й реториката и поведението на Елена Йончева,  която е водач на листата на БСП  \"ще опетнява имиджа на България в Европа\", а в момента дебатът се измества. \"За нас е важно да се прочисти системата, дори това да донесе още щети на ГЕРБ\", беше коментарът й за \"Апартаментгейт\" –  скандалът, който доведе до поредица оставки в ГЕРБ  заради разкрития за имотни сделки, сключвани на цени под средните за пазара. \"Разликата между ГЕРБ и останалите политически сили е, че в ГЕРБ се дават веднага оставки. Прочистването трябва да продължи\", добави Павлова, която е и бивш министър на регионалното развитие. Това е причината, според Лиляна Павлова, имиджа на ГЕРБ да пострада най-силно от скандала с апартаментите", "date": "2019.04.20", "title": "Лиляна Павлова: Листата на БСП е силно антиевропейска"}
{"url": "https://www.dnevnik.bg/photos/2019/04/20/3422655_fotogaleriia_laletata_na_holandiia/", "text": "Над един милион чуждестранни посетители се очаква да пристигнат в Холандия с население 17 млн. души за Великден този уикенд, което е рекорд, отбелязва холандската туристическа служба. Агенция Ройтерс публикува кадри от Крейл, северозападно от Амстердам.", "date": "2019.04.20", "title": "Фотогалерия: Лалетата на Холандия"}
{"url": "https://www.dnevnik.bg/bulgaria/2019/04/20/3422676_specializiranata_prokuratura_e_pripoznata_ot/", "text": "Зам.-главния прокурор Иван Гешев заяви пред Би Ти Ви, че Специализираната прокуратура е ничия, но е припозната от определени хора. Той добави, че заедно със Специализирания съд са органите, които са ценност за държавата и тя трябва да ги пази. Коментарът на Гешев дойде, докато обясняваше на какво се дължи обществения интерес към делото на осъдените на първа инстанция Десислава Иванчева и Биляна Петрова.  Те получиха присъда за подкуп в особено големи размери.  \"Не мога да разбера тази фиксацията върху това дело. Това е обикновен криминален случай, който може би няма да се повтори скоро, защото е направен много елементарно. Никой не взима пари по този начин, по който са взети. Може би само хора на много ниско ниво го правят това\", каза още Гешев. Според него делото е станало толкова важно заради интересите на различни олигарси, които стоят зад него. \"Много подготвени статии на контролирани от тях хора отидоха в кошчето\", уточни зам.-главния прокурор. По думите му в делото срещу бившия кмет на столичния район \"Младост\" не е имало големи политически интереси. Съчетали се обаче интересите на \"дребни образувания, наричащи се партии\", \"олигарсите в ареста\" и \"укриващи се в Сърбия\".", "date": "2019.04.20", "title": "Специализираната прокуратура е ценност за държавата, смята Иван Гешев"}
{"url": "https://www.dnevnik.bg/zelen/2019/04/20/3422398_vasilena_dei_ot_bara_na_krupkite_jivot_bez_plastmasa/", "text": "Василена Дей, Ена, е собственик на \"Бара на Кръпките\" (Patches Blues Bar/Блус Барът на Кръпките) заедно със съпруга си Итън. Тя от години се вълнува от начините, по които човек може във всекидневните си постъпки да ограничи увреждането на природата. Като съсобственик на бар има възможност да покаже на повече хора, че пластмасата и други замърсяващи бързооборотни материали могат да бъдат заместени с приятни и щадящи природата варианти. Тази неделя тя организира в \"Бара на Кръпките\"  фест, в който бизнеси ще представят такива продукти  - от \"сламки\" за питиета за многократна употреба, през лични бутилки и чаши-канчета, текстилни торби за покупки през дрехи от рециклиран текстил до био-продукти за кухненска и лична хигиена. Идеята ми хрумна, след като купих от няколко различни производителя продукти, с които да избегна пластмасата за еднократна употреба. От различни сайтове и магазини издирих например памучна кърпа с восъчно покритие, която замества фолиото за храна, метална сламка за питиета, дървена четка с естествен косъм. И се оказа, че такива неща не се намират на едно място, често производителите ги правят ръчно и само по поръчка, или ги доставят от чужбина. На някои места поръчвах онлайн, до някои магазини трябваше да отида. И самият труд по издирване и организация на покупката беше доста, a транспортът и доставката понякога имат такъв отпечатък за един малък продукт, че се обезсмисля целият процес. Затова ми хрумна, че ще е хубаво да събера тези бизнеси и автори на едно място и по едно и също време, особено за тези, които нямат физически магазин. Така човек ще може да си купи различни сравнително редки продукти бързо и лесно без транспорт и опаковки. По-голямата част от изделията са създадени, за да заместят пластмасата за еднократна употреба. Например, металните сламки за многократна употреба, които почистваш със специална четчица. Много от тях са ръчно правени от авторите - текстилни торбички, които заменят еднодневните пазарски \"найлонки\", шити текстилни кърпи за домакинството, някои от тях с восъчно покритие за запазване на храна вместо домакинско фолио, козметични и хигиенни продукти - домашни и био сапуни, препарати, шампоани. Много от тях участват в различни \" hand-made\" базари, но тук темата не е творчеството в направата им, а отражението им върху планетата. С тях боклукът, който произвеждаме, е по-малко и в крайна сметка наистина се разгражда. Тук е много важно да кажем, че дори 100% био материалите се разграждат много трудно, когато няма изградени възможности за компостиране и се изхвърлят на общото депо за битови отпадъци. Рециклирането пък не винаги е възможно. Например, и пластмасата, която се рециклира, не може да се рециклира безкраен брой пъти. А и на \"hand-made\" базари не можеш да намериш всичко, което замества пластмасата. Някои от нещата не само, че не са ръчни, но и няма как да ги намериш произведени в България - например, био козметика без опаковка като твърд шампоан на \"калъп\", метална \"сламка\" за питиета. Със сигурност има елемент на мода, но по-добре хората да се влияят от такава мода, отколкото от доста по-глупави влияния. За мен наистина важно е, че можем да направим нещо за планетата и да направим така, че да оставим малко по-добро място за живеене за децата си. За мен е важно да мога да покажа и да повлияя на хора около мен да променят такива малки всекидневни неща, които водят до по-голяма промяна. А дали са лукс - да, по-скъпо е, но хората не се сещат за това, че повечето от тези еко и био продукти заменят голямо количество еднократни. Купуваш веднъж една метална \"сламка\" или чаша и след това я ползваш и миеш и тази покупка се изплаща през годините, в които не купуваш еднократна пластмаса. Текстилните кърпи с восъчно покритие изтрайват цяла година, а заместват еднократно найлоново фолио и са направени от текстил без вредни полиестерни примеси. Аз използвам твърд шампоан на \"калъп\" и той е малко по-скъп, но ми стига за много по-дълго време и така реално пестя пари. Но за мен логиката за такива избори е в морала, не толкова в цената. Барът без пластмаса се оказа възможна мисия. Всъщност в бара ми е по-лесно да избегна пластмасата, отколкото вкъщи, защото основно пластмасата в ежедневието идва от опаковките за храна, а в бара не предлагаме храна. Така тук по-лесно избягвам опаковки. Всъщност най-важното, за да бъде това възможно, е всички работещи и участващи в процеса да са съгласни и да се стараят за това. Тук можем да го направим. Аз от самото начало държах барът да събира разделно боклука си и да не ползваме пластмаса и химия и всички бяхме съгласни. Основните неща са да предупредиш доставчиците - ние отказахме да зареждаме вода, която е в пластмасови бутилки. Също отказахме и кафе в капсули, въпреки че ни даваха дори безплатни мостри. Пластмасови съдове и прибори не е толкова трудно да избегнеш - трябва ти просто миялна машина. Само в особено натоварени вечери чашите свършват и тогава молим клиентите да идват за питие с вече използваната си отпреди чаша. Единствено не успяваме да зареждаме само стъклени бутилки, които след това се рециклират, защото някои от бирите ни са вносни и няма как да се върнат от доставчика до завода. Но въпреки че и производството и транспортът на стъклото също увреждат природата, то все пак е се разгражда, за разлика от пластмасата. Реално ни се налага да приемаме някои бири, които ни носят в пластмасови пакети, когато не са в касетки или кашони. Но това е единствената пластмаса тук. Основното е това - дори и сламките, които уж са дребно нещо, се натрупват и в световен мащаб са голям проблем. Всъщност, основният проблем е еднократната употреба. С новата директива на Европейския съюз поне еднократната употреба на пластмаса трябва да спре, но нека видим с какво ще бъде заменена. На много места дори и да помолиш да не ти дават сламка, те ти дават. Ако са я заместили с нещо друго, това често е уж хартиена сламка, която пак има някаква пластмаса или метал, за да издържи течността. И това ни връща към проблема с неразградимостта. Същото е като с \"картонените\" чашки за кафе, които хем са за еднократна употреба, хем също като пластмасовите са траен боклук. А и да не забравяме, че в началото пластмасата си е пробила път именно като алтернатива на хартията и проблема с изсичането на гори. Така че е важно с какво точно заместваме един вреден материал и най-добре е то да е за многократна употреба. Както металното канче, с което да отидеш в кафенето, за да ти сипят. Или като дървената бъркалка и металната лъжичка. Но не сменяма пластмасата само заради натрупването на боклук. Виждаш, че пластмасовите бутилки се транспортират дълго, често на слънце и високи температури. Тази пластмаса започва да прави химични реакции и водата в нея вече не е чиста. Същото важи и за кутиите за храна, които масово се използват. Повечето от тях са от пластмаса за еднократна употреба. Често дори в желанието си да пестим пластмаса използваме такива кутии повече от веднъж и те могат да замърсят храната ни. Друго важно са например медът и захарта - ползвам големи насипни количества без пластмасови опаковки и с по-добро хранително съдържание и ясен произход. За заведенията е важно и разделното изхвърляне на боклука, защото е много. Всъщност, едва дълго време, след като Барът на Кръпките вече работеше, разбрах, че заведенията са нормативно длъжни да изхвърлят разделно. Ние го правим от самото начало, по наше решение. Но сме изключение. А и наистина не е много лесно, защото разделните контейнери са далече от бара. За стъклото имаме ръчна количка, преди това беше доста трудно да носим за изхвърляне големите количества стъклени бутилки. Опитваме да използваме и по-малко битова химия – напоследък експериментирам с домашни препарати, които не замърсяват почвата и водата. Големият проблем при тях е, че нямат приятния аромат на купешките, а ароматът е важен за усещането за чистота. Но за момента това е нещо, което искам, но не сме стигнали дотам да се справяме без химия все още. Истината е, че много отскоро сме променили навиците си и сме свикнали с всичката тази пластмаса. Аз помня как, когато се появяваха найлоновите торбички, ги гледахме с изненада. Сега всички са свикнали и ги ползват дори когато нямат нужда - да сложиш банан или лимон в пликче е като автоматично движение. А именно тези най-тънки най-разпространени пликчета дори не се рециклират. И продавачите също се изненадват, ако не си взел и ти предлагат. Като че ли мисленето е \"Щом е безплатно, разбира се, че ще вземеш.\" А много често просто нямаш нужда от плик. А когато имаш нужда, имаш платнена торба. Помня, че преди пазарувахме с мрежи за пазар. Сега виждам хора да взимат такава мрежа с картофи и да я слагат в найлонов плик, което е просто навик, без нужда. Така че всъщност става въпрос за навици и за мен е важно да се опитвам да помагам да изграждаме по-добри навици. Най-лесното е с това, че Барът на Кръпките не предлага сламки. Ако някой има нужда да разбърка битието си - имаме лъжички, има вариант да се ползват и дървени бъркалки. Или за различните четки, които обикновено са пластмасови - тук ползваме направени от дърво и с естествен косъм. Може би заради количествата и заради бързината. Много е лесно да използваш и да хвърлиш пластмаса и да преминеш към следващия клиент. За да измиеш трябва време и труд и хората свикват да избягват усилията. Но точно това е консуматорското мислене, от което се натрупват излишни вещи и изхвърляне на боклук. Това беше идеята ми да потърся други барове, които искат да не ползват пластмаса. Името идва от игра на думи - бар, който забранява пластмасата, защото \"bar\" на английски означава и бар, но и забрана. Засега сме 4-5 бара и сме се виждали само веднъж, защото едно заведение е денонощна работа и не остава време. Но има и други хора, които се интересуват. Да, това са автори и разпространители с общи идеи и ще е хубаво да се видим. Но най-вече важното е да привлечем хора, които искат да направят промени във всекидневието си, но не знаят откъде да започнат. На базара те ще могат да се запознаят с алтернативи и да получат информация за продуктите директно от авторите. Различните автори и бизнеси, които ще участват във феста,  можете да разгледате тук .", "date": "2019.04.20", "title": "Василена Дей от \"Бара на Кръпките\": Живот без пластмаса не е невъзможна мисия"}
{"url": "https://www.dnevnik.bg/bulgaria/2019/04/20/3422677_karakachanov_zagovori_za_ogromni_problemi_sled_kato/", "text": "Министърът на отбраната Красимир Каракачанов е разпоредил проверка на целия сграден фонд с отпаднала необходимост за предприемане на действия за обезопасяване. Това стана, след като вчера в Хасково стена на бивше военно поделение падна и е уби човек. Той уточни, че въпросната сграда е с отпаднала необходимост, а \"проблемите с тях са огромни\", съобщава \"Фокус\". Каракачанов добави, че имотът е с отпаднала необходимост от 2001 г. На 15 март бил издал заповед да се започне обследването му и да се пристъпи към процедура по възлагане на малки обществени поръчки за фирма, която да събори постройките в имота. \"Буквално преди няколко дни се е получила една оферта. По закон ние сме длъжни да имаме три оферти. Това всъщност е един малшанс, защото е започната процедура по събарянето. Имало е обезопасителна лента, която е поставена от общината, впоследствие от полицията\", каза още Каракачанов. \"Има много бивши поделения с отпаднала необходимост, проблемите с тях са огромни. Има такива, които са по полета, в райони, където няма живи хора. Ние сме длъжни по закон да ги наблюдаваме, да плащаме данъци и т.н. Много от обектите не могат да бъдат продадени и реализирани\", допълни министърът на отбраната. В понеделник се очаква да излязат първите резултати от проверката на военна прокуратура.", "date": "2019.04.20", "title": "Каракачанов заговори за \"огромни проблеми\", след като стена на поделение падна и уби човек"}
{"url": "https://www.dnevnik.bg/bulgaria/2019/04/20/3422680_chasten_samolet_padna_krai_selo_orizare_dvama_sa/", "text": "Двама души са загинали, след като малък частен самолет е паднал край пловдивското село Оризаре, съобщава \"Фокус\". Инцидентът е станал малко след 10 ч. Загинал е пилотът на самолета, както и негов спътник. Все още не се съобщават данни кои са двамата починали. Самолетът е двуместен. Паднал е в района на стадиона на селото. В момента на място се извършва оглед.", "date": "2019.04.20", "title": "Частен самолет падна край село Оризаре, двама са загинали"}
{"url": "https://www.dnevnik.bg/analizi/2019/04/20/3422402_ne_v_durjavata_ni_ima_korupciia_a_durjavata_ni_e/", "text": "Пороят от оставки се опитва да покаже, че имаме индивидуална вина - полакомил се отделният човек, демонстрирал наглост, проявил безочие, превърнал се в плячкаджия - да си ходи! Така в късния соц се казваше, че отделни хора, на отделни места проявяват отделни нарушения на социалистическата законност, но иначе Партията е непогрешима, системата е стабилна, политическият строй е непоколебим, управлението е загрижено за благоденствието на народа. Сега е моментът обществото да излезе от летаргията, да преодолее хипнозата, да прогледне и да постави точната диагноза на случващото се: Не, това изобщо не са отделни аморални и безнравствени, алчни и корупционни нарушения на отделни хора! това е нейният колективен образ, това е начинът, по който тя употребява властта, това е нейната истинска същност. Тук не става дума за индивидуални нарушения, а за колективно прегрешение. Не само заради удивителната масовост на явлението, а и защото цялата система на властта - служби, институции, структури, агенции - са виждали какво се прави, знаели са какво се върши, наясно са били как се присвоява, имали са пълна представа какви етични и правни норми се нарушават! Ние трябва да осъзнаем, че случващото се е безпрецедентно по мащаб и размах, по нанесени щети и трудно преодолими последици! при която не в държавата ни има корупция, а държавата ни Е корупция! Защото да си помислим - суша има в една страна, когато не падат дъждове и температурите са високи. Но има ли суша в пустинята? Не, няма - няма суша в пустинята, защото пустинята Е суша, сушата е другото име на пустинята, нейното естествено състояние. Точно така и у нас стигнахме дотам, че това, което се случва в държавата не е корупция, защото държавата Е корупция, защото корупцията е другото име на днешната ни държава, нейното естествено състояние. А, както се пее в песента, това е толкова недопустимо!", "date": "2019.04.20", "title": "Не в държавата ни има корупция, а държавата ни е корупция"}
{"url": "https://www.dnevnik.bg/bulgaria/2019/04/20/3422685_podsudimite_za_ubiistvoto_na_chorata_biaha_osudeni/", "text": "Върховният касационен съд (ВКС) е осъдил на 7 години затвор петимата полицаи, които бяха подсъдими за убийството на Ангел Димитров-Чората, съобщава  lex.bg . В затвора трябва да влязат Мирослав Писов, Георги Калинков, Янко Граховски, Борис Механджийски и Иво Иванов. Окончателното решение на ВКС е от вчера, но до вечерта не беше публикувано на сайта на съда. По закон то и не може да бъде публикувано – на 5 ноември 2017 г. влязоха в сила промени в Наказателно-процесуалния кодекс (чл. 416, ал. 7), според които съдът е длъжен да чака \" уведомление от прокурора за предприети действия по привеждане в изпълнение на наложеното наказание\". Решението на върховните съдии е изненадващо, доколкото миналата година при четвъртото поред разглеждане на делото, Военно-апелативният съд (ВоАпС) не наказа полицаите, след като прие, че те са причинили смъртта на Чората по непредпазливост, но давността за това престъпление отдавна е изтекла. Ангел Димитров-Чората загина на 10 ноември 2005 г. в Благоевград при полицейската операция \"Респект\", разпоредена от тогавашния вътрешен министър Румен Петков. След това беше съобщено, че Димитров е бил пребит от полицаите, участвали в акцията по задържането му, а обвинени и дадени на съда бяха петимата униформени.", "date": "2019.04.20", "title": "Подсъдимите за убийството на Чората бяха осъдени окончателно на 7 години затвор"}
{"url": "https://www.dnevnik.bg/politika/2019/04/20/3422688_vmro_registrira_listata_si_za_evroizborite/", "text": "ВМРО регистрира листата си за европейските избори в Централната избирателна комисия (ЦИК). Документите за регистрация бяха внесени от лидера на партията Красимир Каракачанов, заместника му и настоящ евродепутат Ангел Джамбазки, както и от ръководителя на предизборния щаб Юлиан Ангелов, съобщава БТА. Водач на листата от 17 кандидата е Ангел Джамбазки. В нея са актьорът и режисьор Андрей Слабаков и бившият командир на 61-ва Стрямска механизирана бригада бригаден генерал Димитър Шивиков. Слабаков и Шивиков са от гражданската квота в листата на ВМРО. \"Европа е на кръстопът. От тези евроизбори зависи дали тя ще продължи да се движи по инерцията надолу - на разпад на идентичността, на безконтролната нелегална миграция или ще тръгне по пътя, начертан от бащите на идеята за обединена Европа - Европа на суверенните държави, на нациите, Европа, която отстоява своите интереси\", коментира пред журналисти Каракачанов. Той изтъкна, че от тази гледна точка евроизборите са важни за България и отбеляза, че затова партията е предложила на българския избирател листа от хора, които са доказали, че са способни да защитават българския национален интерес. В отговор на въпрос какво означава за политическата формация добър резултат на евроизборите, водачът на листата Ангел Джамбазки каза, че това са два мандата, което по думите му към този момент е осъществимо. 1. Ангел Джамбазки 2. Юлиан Ангелов 3. Александър Сиди 4. Андрей Слабаков 5. Димитър Шивиков 6. Райна Дончева 7. Кристиян Шкварек 8. Мария Цветкова 9. Александър Урумов 10. Карлос Контрера. 11. Христо Смоленов 12. Теодора Мичева 13. Иво Пазарджиев 14. Цветомир Петров 15. Вергил Кацов 16. Красимир Червилов 17. Румяна Борисова", "date": "2019.04.20", "title": "ВМРО регистрира листата си за евроизборите"}
{"url": "https://www.dnevnik.bg/photos/2019/04/20/3421000_fotogaleriia_toaletite_na_ivanka_trump_v_afrika/", "text": "Иванка Тръмп, дъщерята и съветник на американския президент Доналд Тръмп, бе в Африка тази седмица, за да подпомогне глобална инициатива за оказване до 2025 г. на подкрепа на 50 милиона жени в развиващи се страни.", "date": "2019.04.20", "title": "Фотогалерия: Тоалетите на Иванка Тръмп в Африка"}
{"url": "https://www.dnevnik.bg/sport/2019/04/20/3422681_roni_osulivan_zapochva_pohod_kum_shesta_svetovna_titla/", "text": "С мач между шампиона от преди година Марк Уилямс и англичанина Мартин Гулд в шефийлдския театър \"Крусибъл\" ще бъде дадено началото на световното първенство по снукър за 2019 г. Отново 32-мата най-добри майстори на зеленото сукно ще си оспорват най-ценното отличие в снукъра, като шампионатът ще приключи на 6 май. Надпреварата през 2019 г. ще влезе в историята като тази с наличието на най-много дебютанти (7) за последните две десетилетия. Сред тях най-сериозно впечатление прави присъствието на аматьора Джеймс Кейхил, който премина квалификациите и в първи кръг ще се изправи срещу петкратния шампион Рони О’Съливан. Кейхил е първият аматьор, който достига до основната схема на световното първенство. Сред 32-мата участници се класираха и рекордните шест китайци: Ли Ханг, Луо Хонгхао, Жао Кситонг, Жу Йелонг, Дин Дзюнхуей и Тиан Пенфей. Общо азиатците на световното са седем, след като участва и тайландцът Тепчая Ун-Но. В основната схема попаднаха осем световни шампиони водачът Марк Уилямс (2000, 2003, 2018), Рони О’Съливан (2001, 2004, 2008, 2012-13), Марк Селби (2014, 2016, 2017), Джон Хигинс (1998, 2007, 2009, 2011), Шон Мърфи (2005), Стюърт Бингам (2015), Греъм Дот (2006) и Нийл Робъртсън (2010). От тях единствено Дот трябваше да мине през ситото на квалификациите. Общият награден фонд на турнира е 2.2 милиона паунда, като шампионът ще получи рекордните 500 хиляди паунда. Премия от 50 хиляди се полага на този, който реализира максимален брейк от 147 точки. Ракетата и походът към шеста титла След отличното си представяне дотук през сезона Рони О’Съливан стартира световното като един от големите фаворити. Ракетата спечели три ранкинг титли и още две, които не носят точки за ранглистата, но беше стабилен в абсолютно всяка надпревара. Спечелването на  UK Championship , Шампионата на играчите и Tour Championship му позволи да се върне  начело в ранглистата  за пръв път от девет години. Ракетата изгуби един ранкинг финал – в Северноирландския оупън, където отстъпи на Джъд Тръмп. Отново  Тръмп победи О’Съливан на \"Мастърс\" , където Ракетата се бореше за осмата си титла. О’Съливан стигаше поне до полуфинал в осем от 10-те турнира, които игра дотук през сезона. Само в Гран при той отпадна в първия кръг, а на Уелския оупън стигна до трети кръг. Напрежението върху него е голямо, след като всички очакват той да спечели рано или късно шестата си титла. О’Съливан не е печелил в \"Крусибъл\" от 2013 г., а за последно игра финал през 2014-а. Нов триумф в шефийлдския театър ще го изравни със Стив Дейвис и ще го остави само на една титла зад Стивън Хендри. \"Напрежението винаги го има, ако не го усещаш няма да се представиш добре. Не разбирам хората, които се оплакват от това. Ако ви кажа, че имате 24 часа да излезете от тази стая, защото животът ви зависи от това, то със сигурност ще намерите начин да го направите\", каза Ракетата преди турнира. През сезона О’Съливан стана и първият играч, който  достига 1000 сенчъри брейка  (серия от 100 или повече точки) в кариерата си. Англичанинът вече прескочи границата от 10 милиона паунда приходи, а ако достигне до полуфинал в \"Крусибъл\" ще е първият спечелил повече от 1 милион в рамките на един сезон. \"Никога не съм бил воден от рекордите и постиженията, а просто от това да играя снукър. Роден съм, за да го правя и искам да продължавам възможно най-дълго. Ако ме питате каква е годината ми, ще кажа, че е много добра, но не заради рекордите, а защото наистина всичко мина отлично\", каза още петкратният шампион. Останалите фаворити и схемата Според специалистите и букмейкърите след О’Съливан с най-голяма шанс да спечели е Джъд Тръмп, който вече победи два пъти ракетата във финали през годината. Титлите на британеца са три: \"Мастърс\", Гран при и Северна Ирландия, като той няма загубен финал този сезон. В \"Крусибъл\" 29-годишният англичанин има един финал през 2011 г., когато загуби от Джон Хигинс. Преди година Тръмп стигна до четвъртфинал. Сега седмият в схемата започва срещу Тепчая Ун-Но, а във втори кръг може да срещне Дин Дзюнхуей. Схемата и жребият отредиха евентуален сблъсък с О’Съливан още на четвъртфинал. \"Не виждам нищо лошо в жребия си, защото обичам да срещам топ играчите. Тогава очакванията са по-малки, можеш да се фокусираш върху играта си. Искам Дин във втори кръг, Рони в трети и Марк Селби на полуфинал\", каза Тръмп пред BBC. Трикратният шампион Селби е трети според букмейкърите, като и той е в половината на О’Съливан и Тръмп. В първи кръг Веселякът от Лестър има за съперник Кситонг, след което може да срещне Люка Бресел, а напред Марк Алън или Алистър Картър. При евентуален полуфинал Селби ще чака победителя от четвъртината на Тръмп и Ракетата. Намиращият се в страхотна форма Нийл Робъртсън е четвърти фаворит на букмейкърите, като имаше много добър сезон дотук. Австралиецът, който е шампион от 2010 г. игра шест финала и спечели три от тях. Гръмотевицата от долната земя, както е известен Робъртсън, триумфира в Рига Мастърс, Уелския оупън и Китайския оупън от ранкинг турнирите. Две от загубите му пък дойдоха в мачове с О’Съливан. \"Никога не съм бил в толкова добра форма, имайки предвид предишните турнири. Въпреки това имах достатъчно време да почивам и да се презаредя. Отдавна не съм печелил в \"Крусибъл\", мина дълго време, а това е нещото, което искам най-силно – да съм световен шампион отново\", каза австралиецът. Той е в горната половина на схемата, като започва с дебютанта Майкъл Георгиу. Това обаче е единственият по-лек мач, който може да има на хартия, защото във втори кръг евентуално ще срещне Шон Мърфи. В тази част на схемата има и други световни шампиони – на четвъртфинал Робъртсън евентуално би имал за съперник някой от двойките Джон Хигинс – Марк Дейвис и Стюърт Бингам – Греъм Дот. Водачът и  шампион от миналата година Марк Уилямс  попадна в най-лесната част на схемата, където той е единственото голямо име. Уелсецът стартира с Гулд, а след това във втори кръг отново ще има англичанин за съперник – Дейвид Гилбърт или Джо Пери. При стигане до четвъртфинал Машината за вкарване може да срещне Кайрън Уилсън или Бари Хоукинс, които са осми и девети поставени. Букмейкърите и специалистите обаче не дават големи шансове на Уилямс да повтори подвига си от преди година. Той остана обиден и отношението на Световната федерация, след като отсъства от промо клипа. \"Със сигурност те искат някой по-млад да спечели турнира, а не 44-годишен играч\", каза Уилямс. Уелсецът коментира реклама на световното в \"Туитър\", на която са Рони О’Съливан и Марк Селби с лаконичното: \"Отбележете световния шампион\". Световното първенство продължава до 6 май, когато е финалният мач. В България срещите се предават в ефира на \"Евроспорт\".", "date": "2019.04.20", "title": "Рони О'Съливан започва поход към шеста световна титла в снукъра"}
{"url": "https://www.dnevnik.bg/bulgaria/2019/04/20/3422689_ako_bsp_specheli_evrovota_ninova_shte_poiska/", "text": "Ако спечелим евровота, ще поискаме предсрочни избори. На Бойко Борисов му става все по-трудно да устиска властта. До изборите  няма да се върнем да се парламента . Това заяви лидерът на БСП Корнелия Нинова в ефира на в предаването ''ЕвроДикоФ'' по телевизия \"Евроком\". \"От колеги в парламента знам, че е ад да се удържи това състояние. Не се приемат закони, има пълно сливане на ДПС и \"Обединени патриоти\", каза още тя. Нинова определи думите на премиера Бойко Борисов за пълзящата диктатура като \"най-добрия му бисер за всичките му години на управление\". \"Няма случай в света, в който опозицията да налага диктатура\", смята тя. Преди 4 дни лидерът на ГЕРБ заяви, че всички сили на партията ще бъдат обединени срещу  \"пълзящата диктатура\"  от опонентите.  По повод гласуването за листата с кандидати на БСП за евровота, тя заяви, че партията не е вождистка, а решенията се взимат от колективен орган. Миналата седмица пленумът на БСП подмени  евролистата, предложена от Нинова, в която не влизаше Сергей Станишев . \"Публично се наложи, че имаме личен спор с него. За мен са по важни различията ни за политика. Той и левите в Европа подмениха автентичността на левицата. Втората разлика между нас е промяната срещу статуквото. От три години се опитвам да променим статуквото – първо вътре в партията, и после в държавата\", каза още Нинова. \"За да има претенции БСП да променя България, първо трябва да променим себе си. Затова и дадох път на младите, срещу които имаше отпор. Три години се опитваме да правим политика на светло без задкулисни договорки с ГЕРБ или с олигарси и бизнесмени, без ДПС. Предлагането на Делян Пеевски за шеф на ДАНС през 2013 г. беше пример за задкулисие\" добави лидерът на БСП. По повод номинацията за евродепутат на Иво Христов, който беше началник на кабинета на президента, тя уточни, че Румен Радев е знаел за това предварително. \"Говорим си с президента, но той е отделна институция. Друг мотив да бъде поканен е общата ни визия и идеи\", добави тя и акцентира, че не оттегля думите си, че  няма да носи и отговорност за изборните резултати  след пренареждането на листата от Националния съвет. Тя каза, че БСП ще иска нов закон за Антикорупционната комисия (КПКОНПИ) и много \"ясни\" правила за избора на европейски прокурори. \"Нужни са 10-15 души, които да не са свързани с олигарси. Аз не се чувствам застрашена, има вътрешна опозиция в БСП, която е от три години, това дойде след промяна на устава\", заяви Нинова. Председателят на БСП подчерта, че иска политика на светло.", "date": "2019.04.20", "title": "Ако БСП спечели евровота, Нинова ще поиска предсрочни избори"}
{"url": "https://www.dnevnik.bg/sport/2019/04/20/3422690_i_vtorata_proba_na_supernika_na_djoshua_e_polojitelna/", "text": "Втората  допинг проба  на британският боксьор Джарел Милър също се оказа, с което той отпада като вариант за следващ съперник на световния шампион Антъни Джошуа. Преди седмици Милър беше уличен в употреба на забранени стимуланти, като отхвърли да е вземал подобни вещества. В пробата от урината на 30-годишния американец, взета на 20 март, са открити следи от кардарин (GW1516). Той е забранен, тъй като се използва за увеличаване на аеробната сила, изгаряне на мазнини и повишаване на издръжливостта. Втората проба обаче доказва, че Милър е ползвал допинг. Лицензът му е отнет, с което мачът на 1 юни срещу Джошуа, който трявбаше да се състои в САЩ. Подробности за пробата на Милър не се споменават, но според промотъра на Джошуа Еди Хърн \"Милър се е провалил на втори тест за друга субстанция\". \"Искрено съжалявам. Сега не ми остава нищо друго освен да осъзная моята грешка и да направя така, че да се върна по-силен и по-добър боксьор\", каза Милър. Освен това Хърн обяви, че заместникът на Милър за съперник на Джошуа ще бъде обявен през следващата седмица. Британецът държи поясите на Международната боксова федерация (IBF), Световната боксова асоциация (WBA), Световната боксова организация (WBO) и Международната боксова организация (IBO). Българинът  Кубрат Пулев  е официален претендент за пояса на IBF. Какви са възможните варианти и потенциални съперници пред Джошуа четете  тук .", "date": "2019.04.20", "title": "И втората проба на съперника на Джошуа е положителна"}
{"url": "https://www.dnevnik.bg/bulgaria/2020/04/20/3422623_video_s_osakatiavane_na_kote_predizvika_vulna_ot_gniav/", "text": "Едно коте бе осакатено. Лапичката му - отсечена с брадва на дръвник. Бори се за живота, но дни по-късно се предаде. Един млад мъж снима осакатяването и публикува видео с жестоките кадри. Хиляди българи и чужденци, останаха безмълвни, потресени, разгневени, неразбиращи. Поредният случаи на безпричинно насилие над животно доведе и до  създаването на петиция , с която се настоява за ефективна присъда и максимално строго наказание. Видеото с жестоките кадри Датата е 29 март, а мястото – село Годлево край Разлог. Кадрите са жестоки. На тях се вижда как Петър Гешев слага телефона си на удобно място, за да заснеме това, което предстои да се случи на пън в двора си, до който е подпряна секира. После се връща с коте. Слага го на дръвника и го наглася системно и методично. Не бърза, но е твърдо решен да отсече главата му. Замахва с брадвата, но животното успява да се отмести. Главата му е спасена, но едната му лапичка е отсечена. Петър се хвали пред камерата и казва, че изобщо не му пука за подобни неща и че котките заслужават това. Животното все още е живо, но ден по-късно е открито от местен ветеринар. Той не успява да го спаси. Петър Гешев публикува видеото във Фейсбук – в някои от големите групи на Разлог и Банско. Следват гневни коментари от хора, които смятат, че може да постъпи по същия начин и с човек. Полицията и прокуратурата в Разлог са залети със стотици сигнали. На 8 април прокуратурата започва официално проверка по случая. Два дни по-късно Петър Гешев е задържан за 24 часа. От прокуратурата и полицията увериха, че разследване има. Разпитват се свидетели, изясняват се факти и обстоятелства. Законът предвижда присъда и глоба Умишленото убийство, жестокост или осакатяване на котки, кучета и други гръбначни животни е престъпление според българското законодателство. Наказателният кодекс (чл. 325б) предвижда наказание лишаване от свобода до 3 г. затвор и глоба от 1000 до 5000 лв. за всеки, който \"прояви жестокост към гръбначно животно, му причини противозаконно смърт, тежко или трайно увреждане\". Наказанието е от 1 до 3 г. затвор и глоба от 2000 до 5000 лв., ако е извършено: 1. от лице, което осъществява дейност или професия, свързана с отглеждане на животни или полагане на грижи за тях; 2. по начин или със средства, опасни за живота на хора или животни, по особено мъчителен начин за животното или с особена жестокост; 3. на публично място или в присъствието на малолетно или непълнолетно лице; 4. повторно. Петиция събра хиляди подписи от България и чужбина Жестокото отношение към котката обиколи социалните мрежи и доведе не само до гневни коментари, но и до петиция. От 16 април до днес близо 20 000 души от България, Франция, Германия, Великобритания, Испания, Дания и други европейски държави са подписали \"Петиция за искане на ефективна присъда за Петър Гешев, който отсича лапичката на коте и то умира в мъки!\". Основното им искане е извършителят да бъде осъден ефективно и да лежи в затвор. Инициаторите призовават: \"Нека всеки, който осъжда това деяние, и смята, че индивиди, извършили подобни издевателства над животни, следва да си понесат справедливо наказание, включващо затвор и сериозна парична санкция, да подкрепят петицията!\" В нея е описан случаят с линк към видеото. Публикувана е снимка от фейсбук профила на Петър Гешев, стопкадри от видеото и извадка от тълковен речник за думата \"садизъм\". В профила на Гешев вече се отправят закани и заплахи за саморазправа с него. Фондация \"Четири лапи\": Нужни са по-тежки санкции \"Всеки ден получаваме сигнали за насилие над животни. Първото, което правим, е да ги препратим към компетентните органи – полиция и прокуратура. Като фондация, ние нямаме правомощия и разследващи функции\", обясни Явор Гечев от \"Четири лапи\". Насилието над животни е криминализирано след промени в закона, влезли в сила през 2011 г. От тогава до днес, по данни на фондацията, има едва 2-3 ефективни присъди. Размерът е около 3 месеца затвор. Най-често налаганите наказания са парична санкция и условна присъда. \"Когато законът предвижда до 3 г. затвор, налаганата санкция най-често е условна присъда и глоба. Причината е, че както при всяко друго престъпление, се отчита чисто съдебно минало, опасност от извършване на друго подобно деяние и ред други фактори\", обясни Гечев. Според него условните присъди също не са за пренебрегване в някои случаи. \"Впечатление прави, че от полицията и прокуратурата гледат по-сериозно на този вид престъпления. Съдът е доста снизходителен. Нужна е промяна в закона, която да предвижда по-висока санкция и ефективни присъди за най-тежките случаи\", смята Гечев. По думите му, в много от случаите извършителите са със садистични наклонности или психопатия. От \"Четири лапи\" разказаха, че най-често получават сигнали за домашни или бездомни животни, пострадали от отровни примамки, които са изключително опасни. Сезирани са многократно за организирани боеве с животни, бракониерство, стрелба с огнестрелни оръжия. Къде да подадете сигнал Компетентните органи, които имат правомощия да се намесят в случай на насилие над животни са полицията, прокуратурата, Българска агенция по безопасност на храните и регионалните инспекции по околна среда и води. Ако станете свидетел на насилие над животни, което изисква спешна намеса, можете да сигнализирате на телефон 112, в най-близкото районно управление на МВР или районна прокуратура.", "date": "2019.04.20", "title": "Видео с осакатяване на коте предизвика вълна от гняв в социалните мрежи"}
{"url": "https://www.dnevnik.bg/sviat/2019/04/20/3422407_zashto_kosti_na_bebe_tiranozavur_se_prodavat_v_ebay/", "text": "За 2.95 млн. долара човек може да си купи много неща, но само един комплект вкаменелости на тиранозавър рекс. Поне това е изводът от офертата, направена от дългогодишен потребител на eBay. Данните в платформата сочат, че публикацията е от 26 февруари, но в последната си версия, с добавени снимки и друга информация като условия на доставка, се появява на 9 април. Откритите през 2013 г. вкаменелости са изложени в Музея за естествена история към Канзаския университет от 2017 г. насам. Алан Детрик, американецът, открил костите, обаче е решил да продава и палеонтолозите са бесни, пише \"Гардиън\". \"Най-вероятно Единственото БЕБЕ тиранозавър рекс в Света! Има 15-футово Тяло и 21-инчов ЧЕРЕП,\" започва  описанието на \"стоката\"  на страницата. Следва няколко изречения за изчезналия преди 65 млн. години животински вид, а по-нататък се казва: \"Чест е за нас да представим този предмет пред целия СВЯТ! Щом веднъж се изложил ОНЛАЙН, целият Свят може да се наслаждава\" 24 часа, 7 дни в седмица, 365 дни в годината, продължава текстът. Организация на палеонтолози, изследваща изчезнали гръбначни видове, публикува  изявление , според което не би трябвало вкаменелостта да се продава, преди да бъде внимателно проучена. Канзаският университет по-късно съобщи, че не е запознат с плановете на Детрик. Музеят към учебното заведение същевременно потвърждава, че експонатът е върнат на откривателя. Към 15 април, когато е публикуван материалът на \"Гардиън\", офертата се \"наблюдава\" едва от стотина души. Сега те са близо 5000.", "date": "2019.04.20", "title": "Защо кости на \"бебе тиранозавър\" се продават в eBay"}
{"url": "https://www.dnevnik.bg/sport/2019/04/20/3422694_grigor_dimitrov_ostanete_verni_na_sebe_si_i/", "text": "Григор Димитров отпадна рано на турнира от сериите \"Мастърс\" в Монте Карло, но продължава да работи за следващите етапи от сезона си. Българският тенисист не повтори постижението си на първия турнир на клей кортове от миналата година, когато стигна полуфинал, като вече тренира за следващите надпревари. Във видеообръщение към своите фенове Димитров обеща да се завърне по-силен. Той използва профила си в \"Инстаграм\", за да покаже как върви подготовката му. \"Добро утро, просто исках да споделя няколко неща с вас - да ви кажа, че завръщанията са по-силни от неуспехите. Седем часа сутринта е, а аз отново съм във фитнеса. Останете каквито сте - верни на себе си, вярвайте в себе си, продължавайте да работите здраво. Заради любовта към играта. Благодаря ви за подкрепата\", каза Димитров в обръщение към феновете си. Българинът публикува видеото дни след отпадането си в турнира \"Мастърс\" в Монте Карло, където  загуби от Рафаел Надал .   \"Благодаря много на всички. Обичам ви!\", добавя Димитров, като към видеото има и цитат на писателката Гейл Бланке: \"Когато захвърлим физическия хаос, пречистваме умовете си. Когато захвърлим психическото безредие, пречистваме душите си\". С отпадането в трети кръг на турнира в Монте Карло Димитров ще изпадне от топ 40 на световната ранглиста за пръв път от 2013 г. След Монте Карло, където тренира и живее през повечето време, 27-годишният българин ще се насочи към Барселона (22-27 април), а после му предстои участие в мастърсите в Мадрид (6 - 12 май) и Рим (13 - 19 май). Кулминацията на сезона на червени кортове ще е вторият за годината турнир от Големия шлем - \"Ролан Гарос\", който стартира на 27 май.", "date": "2019.04.20", "title": "Григор Димитров: Останете верни на себе си и продължавайте да работите здраво"}
{"url": "https://www.dnevnik.bg/analizi/2019/04/20/3422778_subraha_pod_stroi_uchiteli_magazineri_i_cialata/", "text": "Всички жители на Ивайловград са били вдигнати на крак заради посещението на заместник-председателя на ГЕРБ Цветан Цветанов в града. Придружаван от областния координатор на ГЕРБ за Хасково Делян Добрев и народния представител Евгения Ангелова, Цветанов е провел среща с членове и симпатизанти на партията по обяд в читалище \"Пробуда\". Цялата общинска администрация в работно време се е изнесла под строй, за да посрещне Цветанов, научи Хасково Прес. Още в 11,30 часа сградата на общината е била призрачно празна. За да се напълни залата в читалището, която е с 400 места, да се имитира масовост и \"всенародна любов\" , педагозите от детската градина също били спешени да отидат на срещата. Устно нареждане да посрещат Цветанов получили и работещите в училището – учители, хигиенисти, администратори. От бутафорната масовка не били пощадени дори продавачките в магазините, чиито телефони изпушили от заповеди да тичат в \"Пробуда\". Забелязани са и пълни училищни автобуси от съседните села, които пристигали по това време в Ивайловград. Не е ясно обаче дали и те не са били строени за срещата на Цветан Цветанов с гражданите.", "date": "2019.04.20", "title": "Предозиране: Събраха под строй учители, магазинери и цялата общинска администрация за среща с Цветанов"}
{"url": "https://www.dnevnik.bg/photos/2019/04/20/3422762_fotogaleriia_da_pushish_marihuana_pred_parlamenta/", "text": "Пред Народното събрание се проведе флаш моб, който апелира за декриминализиране на употреба на малки количества марихуана за лични и медицински цели. Точно в 4.20 часа следобед участниците в акцията запалиха цигара марихуана.", "date": "2019.04.20", "title": "Фотогалерия: Да пушиш марихуана пред парламента"}
{"url": "https://www.dnevnik.bg/citat_na_deniia/2019/04/20/3422733_citat_na_denia_domakinite_subota_na_obed_triabva_da_sa/", "text": "С тези думи премиерът Бойко Борисов започна речта си по време на отчета на партия ГЕРБ за гражданския диалог \"Европа в нашия дом\". В началото на словото си той подчерта, че е минал набързо да види съпартийците си и направи забележка защо се провежда по време на Лазаровден. \"Днес момите стават жени, не трябва да стоят в залата\", добави Борисов, след което последваха бурни аплодисменти. Какво още каза премиерът по време на форума четете  тук  и  тук.", "date": "2019.04.20", "title": "Цитат на деня: Домакините събота на обед трябва да са вкъщи, че после демографска криза"}
{"url": "https://www.dnevnik.bg/sport/2019/04/20/3422779_cska_i_levski_zavurshiha_naravno_v_polza_na_ludogorec/", "text": "Третото дерби през сезона между ЦСКА и \"Левски\" завърши с нулево равенство на Националния стадион \"Васил Левски\". Най-чаканият двубой от 30-ия кръг на Първа лига не оправда очакванията, след като показаното от двата отбора не впечатли по никакъв начин. За 90 минути ЦСКА и \"Левски\" отправиха само три точни удара - един за червените и два за сините. По веднъж съперниците удариха и греда, като доста повече бяха претенциите от двете страни за неотсъдени дузпи и съдийски грешки. Резултатът 0:0 облагодетелства шампиона \"Лудогорец\", който остава с две точки пред преследвача си ЦСКА. По-късно през деня тимът от Разград приема \"Ботев\" (Пловдив) в друг мач от кръга. ЦСКА остава втори с 65 точки, а \"Левски\" има 59. След като предишните две дербита между ЦСКА и \"Левски\" бяха спечелени от сините с автоголове, сега попадения нямаше. Преди почивката по-активният тим беше този на ЦСКА. Футболистите на Любослав Пенев обаче не успяха да създадат чисти голови положения, като последният пас им убягваше. През втората част червените отпаднаха физически, след като изиграха повече мачове през пролетта и това даде инициативата на \"Левски\". Любослав Пенев направи три промени в стартовия си състав, като най-любопитната от тях беше включването на Едвин Джеси. Котдивоарецът не беше започвал като титуляр от предишното дерби със сините, в което беше изгонен. При \"Левски\" след наказания в тима се върнаха Нуно Рейш, Живко Миланов и Луи Нганиони. След многото проблеми заради контузии обаче се наложи Мартин Райнов да играе като централен защитник. От първите минути нито един от отборите не искаше да се открива и да оставя празни пространства в половината си. Футболистите се ограничиха до битка в средата на терена, като \"Левски\" заложи повече на дългите подавания. Сините избягваха да разиграват в средата на терена, а търсеха фланговете с пасове към Станислав Иванов и Паулиньо. Пред ЦСКА се откри първата добра възможност за гол, при това от статично положение. Кристиян Малинов стреля от свободен удар, но нямаше късмет и топката срещна десния стълб на Николай Михайлов, който нямаше шанс да реагира. \"Левски\" опита да отговори, но стигна само до два неточни изстрела и няколко флангови атаки, но последното подаване убягваше. Костов остана изолиран в предни позиции, като нямаше шансове срещу Николай Бодуров и Нуно Томаш. Само веднъж централният нападател на \"Левски\" се освободи, но реши да играе индивидуално и сгреши. След 25-ата минута ЦСКА взе превес, възползвайки се от колебанията на \"Левски\". Средната линия на сините беше преодолявана лесно, а в защита липсваше синхрон. Това наказа Николай Михайлов да бъде много внимателен и той го показа, пресичайки подаване към Али Соу и избивайки с глава извън наказателното поле. След това последва нова опасност за червените, когато Рубен Пинто стреля с глава, но топката мина на сантиметри от страничния стълб на Михайлов. В самия край на първата част ЦСКА създаде най-добрите си положения. В 38-ата минута Жоржиньо се откъсна по десния фланг, но от много малък удар не успя да нанесе удар, а нямаше и подкрепа на свои съотборници. Две минути по-късно след комбинация с Малинов Али Соу пропусна най-доброто положение за червените, когато опит за негов удар беше избит от Живко Миланов с шпагат. При последвалия корнер Николай Бодуров се озова на стрелкова позиция, но не уцели вратата. Първата част завърши без точен удар към двете врати и много малко футболни моменти. При подновяването на играта \"Левски\" погледна малко по-смело в предни позиции. Сините бързо сътвориха интересна атака по лявото крило, която завърши с много неточен удар. В 49-ата минута символичните гости също отговориха с атака, подобно на ЦСКА преди почивката. Станислав Костов реши да стреля от около 25 метра, но топката срещна сглобката. В 56-ата минута ЦСКА на свой ред създаде опасност пред противниковата врата. След центриране от корнер Михайлов не се намеси много добре, а топката отиде в Пинто. Той стреля от границата на наказателното поле, но този път стражът на \"Левски\" внимаваше и спаси. Това беше и първият точен удар в мача изобщо. \"Левски\" също отправи такъв точно час след началото на срещата, когато Давиде Мариани стреля много слабо от фаул. В 64-ата минута сините поискаха и дузпа след контакт между Паулиньо и Иван Турицов. Съдията Станислав Тодоров даде сигнал играта да продължи, но допусна първата си грешка в мача, след като повторенията показаха, че Турицов не играе с топката. Шест минути по-късно съдийската бригада взе ново спорно решение. При атака на ЦСКА беше свирена засада на Жоржиньо, когато нападателят не беше зад линията на защитата при първото подаване. След това Нганиони изчисти топката в свои съотборник и така Жоржиньо беше изведен. Претенциите на червените продължиха и няколко минути по-късно, когато отново замесени бяха Жоржиньо и Нганиони. Нападателят на ЦСКА центрира, а топката срещна ръката на левия бек на \"Левски\". Според съдията Тодоров и този път дузпа не трябваше да се отсъди. До края на мача преобладаваха битката и острите влизания от двете страни, които доведоха до повече жълти картони. В добавеното време \"Левски\" стигна до втори точен удар чрез Мариани, но както и при първия, швейцарецът не затрудни Витаутас Черниаускас.", "date": "2019.04.20", "title": "ЦСКА и \"Левски\" завършиха наравно в полза на \"Лудогорец\""}
{"url": "https://www.dnevnik.bg/sviat/2019/04/20/3422794_dvama_muje_sa_arestuvani_v_severna_irlandiia_zaradi/", "text": "Двама души - на 18 и 19 години, са задържани във връзка с  убийството на журналиста Лайра Маккий , която беше простреляна по време на размирици в Лондондери, съобщава БТА, като се позовава на Ройтерс. 29-годишната Макий, която пишеше книга за изчезнали млади хора по време на продължилото няколко десетилетия кърваво насилие в британската провинция, бе застреляна в четвъртък, докато бе свидетел на атаки на млади ирландски националисти срещу полицаи по време на акция. Според полицаите Маккий е била улучена, когато въоръжен нападател от екстремистите открил огън в посока на пазителите на реда. Нейната смърт, предшествана от атентат с кола бомба в Лондондери през януари, отново разпали страховете, че малки екстремистки групички се опитват да експлоатират напрежението, породено от британското решение за напускане на Европейския съюз. Политическите партии в Северна Ирландия, които са разделени между ирландските националисти, стремящи се към обединение на британската провинция с Република Ирландия, и юнионистите, които искат тя да остане в състава на Обединеното кралство, излязоха с общ призив за спокойствие. \"Убийството на Лайра е атака срещу всички хора в тази общност, атака срещу мира и демократичните процеси, пише в декларация на лидерите на шестте главни северноирландски партии.  Според полицията стрелбата най-вероятно е дело на групировката Нова ИРА - ирландски ултранационалисти, противници на мирното споразумение от 1998 г., възстановило спокойствието в Северна Ирландия. Същата групировка е обвинявана и за взрива на кола бомба пред съда в Лондондери през януари.  Политици от цял свят заклеймиха убийството на младата журналистка. Бившият американски президент Бил Клинтън, изиграл ключова роля за постигането на споразумението от 1998 г., каза, че \"сърцето му е разбито\". \"Не можем да зачеркнем последните 21 години на трудно постигнат мир и напредък\", написа той в Туитър. Северноирландски политици предупредиха, че намерението на Великобритания да напусне ЕС може да подкопае мирния процес и че всяко връщане на ограничителни мерки и съоръжения по границата между британската провинция и Република Ирландия ще бъде взето на прицел от екстремистите. Главният преговарящ за Брекзит от ЕС Мишел Барние каза днес, че убийството в Лондондери е \"напомняне колко крехък е все още мирът в Северна Ирландия\". В редица градове в Северна Ирландия снощи се събраха стотици на бдение за Маккий, която беше и активистка на движението за права на хомосексуалистите. В рядка демонстрация на единство лидерката на главната пробританска Юнионистка партия Арлийн Фостър застана до лидера на главната партия на ирландските националисти \"Шин Фейн\" в силно националистически район близо до мястото на убийството, за да протестират заедно срещу него", "date": "2019.04.20", "title": "Двама мъже са арестувани в Северна Ирландия заради убийството на журналист"}
{"url": "https://www.dnevnik.bg/tehnologii/2019/04/20/3420326_meteoriten_dujd_moje_da_osiguri_neobhodimata_voda_za/", "text": "Бъдещите мисии на НАСА, които трябва да върнат отново човека на Луната, ще са силно зависими от наличието на вода на естествения спътник на Земята. Американската космическа агенция планира да изследва детайлно Луната и това си пролича от думите на нейния администратор Джим Бриденстин, който заяви, че \" този път ще останем там , за да не се налага да се връщаме отново след 50 години\". Именно наличието на вода ще е в основата на проучванията. Миналата година учени от НАСА установиха, че  наличието ѝ под повърхността на спътника не е ограничено в определен район  или тип терен, но е труднодостъпна. Първите предположения тогава бяха, че ако на Луната има достатъчно вода и добиването ѝ е сравнително лесно, тя ще бъде използвана или като питейна, или ще бъде разбита на водород и кислород за ракетно гориво, или ще бъде преобразувана в кислород за дишане. След проучване, продължило над пет години, изследователи от НАСА и Лабораторията по приложна физика към университета \"Джон Хопкинс\" в Лорел, Мериленд, установиха, че метеоритите, които се сблъскват с Луната, вливат в тънката лунна атмосфера краткотрайна водна пара. Предстои да бъде направен анализ на данните, за които се предполага, че могат да помогнат на учените в добиването на потенциалния ресурс за поддържане на дългосрочни операции на Луната. Проучването е базирано на данните на космически апарат, който обикаля спътника на Земята. Чрез него НАСА събира подробна информация за структурата и състава на лунната атмосфера. Установено е, че водата се освобождава от повърхността по време на метеоритен дъжд. Когато остатъците от комети се сблъскат в Луната и създадат ударна вълна в почвата, водата започва да се изпарява. Водните молекули от своя страна навлизат в лунна атмосфера. За да се случи всичко това обаче, ударът трябва да е достатъчно силен и да направи дупка с дълбочина поне 8 см. Тъй като лунната повърхност представлява пухкав слой прах, дори един малък метеорит може да проникне достатъчно дълбоко, за да освободи водна пара. С всяко въздействие малката ударна вълна излъчва и изхвърля вода. Две трети от тази пара излиза в космоса, но около една трета се връща на повърхността на Луната. Концентрацията на вода обаче е много ниска. Според учените от НАСА повърхността на Луната е по-суха от най-сухата земна почва. Трябва да се обработи повече от един тон от горния слой на спътника, за да събере близо половин литър вода.", "date": "2019.04.20", "title": "Метеоритен дъжд може да осигури необходимата вода за бъдещите мисии до Луната (видео)"}
{"url": "https://www.dnevnik.bg/sport/2019/04/20/3422793_italianec_detronira_nadal_v_monte_karlo_sled_grumka/", "text": "Мастърс\" турнирът в Монте Карло ще има нов шампион, след като 11-кратният първенец в Княжеството  Рафаел Надал  отпадна в полуфиналите. Кралят на клея отстъпи на Фабио Фонини с 4:6, 2:6, след като изигра най-слабия си мач на червено от няколко години. Срещата на централния корт продължи час и 37 минути. Двубоят сложи край на серия от 18 поредни победи на Надал в Монте Карло. Той спечели титлата в последните три сезона, а през 2019 г. се бореше за 12-а титла от надпреварата, с което да стане първият тенисист с подобно постижение. Общият баланс на Надал в Княжеството е 71 победи и само пет загуби. Участието беше 14-о за Надал в полуфинал в Монте Карло в последните 15 години. Той пропусна да играе на тази фаза само през 2014 г. Загубата на полуфинал пък е едва втора, след като през 2015 г. отстъпи на тази фаза от Новак Джокович. Срещу себе си Надал имаше много вдъхновен тенисист, който не спря да се бори през целия мач. Преди тази среща Матадорът беше спечелил 25 поредни сета, но сега не взе нито един. Фонини стигна своя първи финал в турнир от сериите \"Мастърс\" 1000. Италианецът е едва четвъртия играч, който печели три или повече мача на клей кортове срещу Надал. В съперничеството между двамата това е четвърта победа за него над бившия №1 в 15 мача. Фонини е и първият представител на Италия, който достига до финала в Монте Карло след Корадо Барацути през 1977 г. Във финала Фонини ще срещне другата изненада Душан Лайович. Сърбинът победи със 7:5, 6:1 Данийл Медведев, който ден по-рано  отстрани световния №1 Новак Джокович . Фонини имаше много критични моменти в турнира. Още в първия си мач с Андрей Рубльов той навакса изоставане от 1:4, а във втори кръг от 0:5 срещу Жил Симон. Преди надпреварата в Монте Карло италианецът беше в серия от четири загуби и нито една победа на червено през 2019 г. Надал беше пробит шест пъти в мача, докато той взе подаването на своя съперник само три пъти. Срещата започна с четири пробива в първите пет гейма, като Надал водеше с 3:2 след тях. Последва размяна между двамата и в края на сета Фонини проби, за да затвори частта с 6:4 след 56 минути. Това доведе до срив в играта на Надал, който загуби пет поредни гейма. Фонини дори сервираше за мача, за да затвори срещата с 6:0, но пропусна три мачбола и беше пробит. Надал взе и втори гейм, но това беше всичко от него в турнира, след което Фонини уверено завърши.", "date": "2019.04.20", "title": "Италианец свали Надал от трона в Монте Карло след гръмка победа"}
{"url": "https://www.dnevnik.bg/sport/2019/04/20/3422798_fotogaleriia_mnogo_bitka_i_malko_futbol_v_derbi_3/", "text": "Третото дерби през сезона между ЦСКА и \"Левски\"   на Националния стадион \"Васил Левски\". Най-чаканият двубой от 30-ия кръг на Първа лига не оправда очакванията, след като показаното от двата отбора не впечатли по никакъв начин.", "date": "2019.04.20", "title": "Фотогалерия: Много битка и малко футбол в дерби №3 между ЦСКА и \"Левски\""}
{"url": "https://www.dnevnik.bg/sport/2019/04/20/3422815_levski_i_cska_se_obediniha_okolo_teza_za_bezobrazni/", "text": "С претенции към съдийските отсъждания завърши дербито между ЦСКА и \"Левски\" от 30-ия кръг в Първа лига.  Двубоят между червени и сини не излъчи победител  след 0:0, а ръководителите и на двата тима обявиха, че реферът Станислав Тодоров е направил много грешки. Претенциите на ЦСКА са за три ситуации. Едната е за игра с ръка на Нуно Рейш, а другата дойде при спорно отсъждане на засада на Жоржиньо. Тогава нападателят на червените беше и повален от Луи Нганиони. Секунди по-късно французинът също игра с ръка в наказателното поле. \"Мисля, че загубихме две точки. Играхме добре, контролирахме мача, но не ни позволиха да го спечелим. Любослав Пенев не коментира съдиите, защото не го питаха за тях. Много добро съдийство според \"Диема\". Кое е доброто съдийство? Няма засада, а има дузпа. Левият бек играе с ръка в наказателното поле. Това навсякъде се свири дузпа\", каза директорът на червените Стойчо Стоилов след срещата. \"Съдията си свири мача за равен. Как да няма тенденция срещу ЦСКА? Ще изкараме едно видео от тези два мача с \"Левски\" и \"Ботев\", за да видите. Грешки, грубости\". Според Стоилов това е ключов момент в битката за титлата и припомни кой отбор има полза от полученият резултат в дербито. \"Не знам какво трябва да стане, за да ни свирят дузпа\", добави халфът на червените Кристиян Малинов. Изпълнителният директор на сините Павел Колев определи резултата като заслужен, но призна за грешки в двете посоки. \"В крайна сметка се получи заслужен резултат, въпреки че от гледна точка на съдийските отсъждания имаше безобразни такива и в двете посоки. И двата отбора имат основание да бъдат бесни на реферите. Имаше безобразни грешки и от главния съдия, а и от помощниците му. Те можеха да претендират за неотсъдени неща в тяхна полза, ние също\", каза Колев. Директорът на \"Левски\" открои положителните неща при сините. Той говори за все по-нарастващото присъствие на юноши в титулярния състав.", "date": "2019.04.20", "title": "\"Левски\" и ЦСКА се обединиха около теза за \"безобразни съдийски грешки\""}
{"url": "https://www.dnevnik.bg/sport/2019/04/20/3422820_snimka_na_denia_juventus_triumfira_s_osma_poredna/", "text": "Ювентус\" е шампион на Италия за осма поредна година, след като пет кръга преди края на сезона е недостижим в класирането. \"Бианконерите\" победиха \"Фиорентина\" на своя \"Алианц стейдиъм\" с 2:1. Виолетовите поведоха с гол на Миленкович още в началото, но \"Ювентус\" обърна с попадение на Алекс Сандро и автогол на Херман Пецея.", "date": "2019.04.20", "title": "Снимка на деня: \"Ювентус\" триумфира с осма поредна титла в Серия А"}
{"url": "https://www.dnevnik.bg/razvlechenie/2019/04/20/3422812_nai-chetenoto_v_dnevnik_prisudata_na_ivancheva_i/", "text": "1.  Десислава Иванчева получи 20 г. затвор и конфискация на първа инстанция (обновена)  - 33377 прочитания 2.  Гори катедралата \"Нотр Дам\" в Париж, куполът и покривът ѝ рухнаха  - 25913 прочитания 3.  Шефът на кабинета на президента Иво Христов ще е в евролистата на БСП, Станишев - не   - 24694 прочитания 4.  Пленумът на БСП подмени евролистата на Нинова, Станишев е на пето място  - 23455 прочитания 5.  Иван Кръстев: Влизането на Иво Христов в листата на БСП спира разговора за проект на Радев  - 21789 прочитания 6.  Нинова не успя да отстрани Станишев, евродепутатската листа на БСП ще се реди с таен вот  - 17510 прочитания 7.  Бебе загина при катастрофа, в която е участвал Лютви Местан  - 17412 прочитания 8.  България има 164 населени места без население  - 17023 прочитания 9.  На Борисов му се иска да хване един чук и да чупи покриви, тераси  - 16915 прочитания 10.  Ако не беше Костов   - 16353 прочитания", "date": "2019.04.20", "title": "Най-четеното в \"Дневник\": Присъдата на Иванчева и пожарът в \"Нотр Дам\""}
{"url": "https://www.dnevnik.bg/sport/2019/04/20/3422825_ludogorec_nadvi_botev_i_se_otkusna_s_pet_tochki_na/", "text": "\"Лудогорец\" направи поредна важна стъпка към осма поредна титла в Първа лига след успех над \"Ботев\" (Пловдив) с 3:0. Шампионът увеличи аванса си на върха в таблицата на пет точки пред ЦСКА. Съставът на Стойчо Стоев се възползва от  равенството на червените с \"Левски\"  по-рано през деня. Точни за успеха на \"Лудогорец арена\" бяха Драгош Григоре от дузпа и Якуб Шверчок, разписал се два пъти. \"Лудогорец\" записа седми последователен шампионатен мач без загуба. Впечатляващ факт е, че в този период съставът не е допускал гол в мрежата си. За последно \"Черно море\" вкара на шампионите като това беше преди 56 дни (23 февруари) при успеха с 1:0. От тогава \"Лудогорец\" в 707 минути запазва мрежата си суха. Успехът е и първи за шампионите като домакин от 16 март насам. След победата над \"Септември\" тогава, тимът на Стойчо Стоев записа две поредни равенства. Двубоят не започна добре за шампионите, които в 22-ата минута изгубиха Клаудиу Кешеру. нападателят, който преди началото на срещата получи плакет и специална фланелка с №100 за отбелязаните си 100 гола с екипа на тима, получи контузия. Вместо него на терена влезе Шверчок. В края на първата част \"Лудогорец\" нанесе своя удар и в рамките само на осем минути се разписа два пъти. Първо в 37-ата минута Марселиньо беше съборен в наказателното поле от вратаря Даниел Кайзер и домакините получиха дузпа. От бялата точка централният бранител Григоре не сбърка и откри - 1:0. В последната минута на редовното време Шверчок получи хубав пас в наказателното поле, излъга Костадин Ничев, а после и вратаря Кайзер и се разписа от малък ъгъл. След почивката \"Ботев\" опита да отговори, като увеличи агресията. Опитният тим на домакините обаче по никакъв начин не се огъна, а умело контролираше случващото се на терена. В края и умората си каза думата, след като в средата на седмицата гостите от Пловдив имаха мач за Купата на България. До края на редовното време дори остана време за трети гол, вкаран от Шверчок.", "date": "2019.04.20", "title": "\"Лудогорец\" надви \"Ботев\" и се откъсна с пет точки на върха"}
