{"url": "https://www.dnevnik.bg/analizi/2019/11/20/3994588_upravliavashtite_ne_se_kolebaiat_da_lujat_naselenieto/", "text": "                         Заради отделни българи, които понякога взимат болнични, за да си слеят празниците в малка отпуска, тези дни министърът на финансите стигна до обобщението, че \"българинът не е готов на солидарност, защото гледа на държавата като на чуждо тяло\" и има \"желание да я измами\". Министърът е сведущ по въпросите на солидарността – както се разбра неотдавна, години наред живее безплатно в луксозен апартамент на своите кръстници бизнесмени, проявили солидарност със семейството му след пернишкото земетресение. Но за другото не е съвсем прав. Да, мнозина българи наистина не възприемат държавата като своя и при случай са склонни да я мамят – явлението е старо и добре описано в класическата литература. Но не се дължи само на народопсихологията (която, според министъра, не се е променила през годините). Дължи се и на дълбока взаимност – държавата (или по-точно онези, които по стечение на обстоятелствата я олицетворяват) често гледа на населението като на досаден натрапник. И ако се налага, не се колебае да го лъже и мами (в това отношение и тя не се е променила кой знае колко). Примерите са изобилни. Ето два от последните дни. За първия вече стана дума. За да реши проблема с (предполагаемо) мнимите болни по празниците, държавата се закани да спре плащането на първия ден от болничните. Тоест да накаже целогодишно и \"солидарно\" всички. Включително мнозинството съвестни граждани, които чинно си плащат съответните осигуровки, без да мамят никого. Проблемът си има предистория, която започва с измама. Преди повече от 10 години държавата, която иначе прибира парите от осигуровките, наложи на работодателите да плащат вместо нея първите три дни от болничните. Уж само за една година - за да помогнат за преодоляване на кризата. Кризата отдавна мина, но тази \"антикризисна\" мярка продължава да действа и до днес. Предлаганото сега \"решение на проблема\" също е измамно. Не само защото е несправедливо, но и защото не би решило нищо. Освен да позакърпи коалиционните отношения в управлението и да позапуши устата на бизнеса, като му спести няколко десетки милиона лева годишно. За да намалеят фалшивите болнични, има нужда от други решения – например най-после да бъде въведен ред в здравеопазването. Впрочем и в много други сфери държавата мами по същия начин, като се прави, че \"решава проблемите\". А всъщност само поддържа батака в тях. Вторият пример е с така наречения избор на главен прокурор. Разиграно бе всъщност поредното представление за заблуда на публиката. Целта е тя да повярва, че за високите постове в държавата по един честен и прозрачен начин се избират хора с \"високи професионални и нравствени качества\". Драматургията обаче е слаба, а режисьорите (убедени в своето всесилие) отдавна не си дават много-много зор. И затова театрото се получава доста посредствено и грозно (с мутренски агитки, ругатни и заплахи по сцената). Тъй че накрая публиката остава с впечатлението за дирижирано иззад кулисите инсталиране на лица, които блестят с всичко друго, но не и с \"високи професионални и нравствени качества\". Въобще ако \"българинът гледа на държавата като на чуждо тяло\", то е защото разбира, че управляващите гледат на нея като на своя бащиния. И че вместо да работят в негов интерес, възловите държавни институции са впрегнати да изпълняват желанията на своите видими и невидими повелители. Парадоксалното в тази ситуация е, че мнозинството българи силно се възмущават в случаи като първия, когато държавата им бръкне в джоба за някой и друг лев. Но си мълчат и кротуват, когато им отмъква правата и свободите и ги замества с произвол. Въпреки че цената във втория случай е несравнимо по-висока. При държавата приоритетите са точно наобратно. Само заради шума, който се вдигна, тя по всяка вероятност ще се откаже от предложението за болничните. Каквото и да става обаче, новият главен прокурор ще поеме 7-годишния си мандат. Междувременно бе намерена подходяща работа и за стария – тези дни предстои поредният спектакъл. А българинът ще си отмъщава, като си пуска фалшиви болнични", "date": "2019.11.20", "title": "Управляващите не се колебаят да лъжат населението"}
{"url": "https://www.dnevnik.bg/sviat/2019/11/20/3994333_bulgariia_ne_tursi_talant_-_zashto_e_sred/", "text": "България изостава от почти всички европейски държави в умението си за създава, развива, привлича и задържа таланти сред българите и от чужбина. Тази година страната е подобрила резултата си спрямо миналата година, а за пет години се е оттласнала от дъното, но подробните данни показват, че това се дължи основно на единствените ѝ добри показатели - ниските разходи за живот и относителният ръст на работещите. Привличането и задържането на талантливи служители и дори възнаграждението на управленския персонал не е приоритет на компаниите, страната и бизнесът не могат да се похвалят с мотивация на работещите и забележими политики за спиране изтичането на мозъци. По-евтино е, но и качеството на живот не е високо, а състоянието на правораздаването не гарантира защита на частните права на ниво, което да прави страната привлекателна за талантливите българи и чужденци. Това са изводите в  доклад  на Института за развитие на управлението (IMD) в Лозана, едно от най-елитните учебни заведения за бизнес администрация в света. Световната класация за таланти (World Talent Ranking) проследява как страните \"развиват, привличат и задържат високо квалифицирани професионалисти\". Използват се три групи фактори - инвестиции и развитие, привлекателност за страната и подготвеност на кадрите. В тези групи има общо 32 критерия - от конкретни данни до оценка качеството на инвестициите - и всеки фактор има еднаква тежест в крайния резултат. За няколко години България се е изкачила в списъка от 63 държави - от самото дъно преди четири години (61-во място, когато  и измерваните държави бяха толкова ) до 52-ро през тази. Миналата година тя изпреварваше само Словакия, а тази - още две източноевропейски членки на ЕС, които са съвсем близо в класацията: Хърватия (53), Румъния (55) и Словакия (57). Авторите на доклада отбелязват, че обучаването и задържането на талантлива работна сила е ключово за укрепване на конкурентоспособността, \"особено в сегашния динамичен пейзаж\", в който предизвикателствата пред правителствата, бизнеса и обществата ще са все по-големи.      Освен повечето страни от ЕС преди България са и Саудитска Арабия, Казахстан, Индонезия, Филипините, Украйна и Йордания. Инвестиции и развитие  Резултатите на България в първата категория фактори - инвестиции и развитие (инвестицията в и развитието на таланти в страната) са най-добри от трите категории, макар че средната им стойност почти \"тъпче на едно място\" от 2015 г. насам (тогавашната 47-ма позиция става 44-та година по-късно и спада с 2 позиции тази година), но само там се отчита спад спрямо предходната година. В Европа с по-лош резултат са Словакия и Румъния (съответно 47-а и 54-та). Като силни страни са описани   (46.4% или 25-о място) и  , които се падат на ученик в гимназиалния етап на образованието, измерени като дял от БВП на глава от населението (21.7% или 27-мо място). Като по-добър спрямо други държави показател е отбелязано съотношението между учители и ученици в гимназиалния етап на образованието (12.64 или 36-о място). Но резултатите от оценката на PISA за уменията на 15-годишните българи поставят страната на 42-а позиция. Останалите шест показателя не са отбелязани изрично като слабите страни на България, но позициите ѝ по всички от тях са ниски: съотношение на ученици към преподаватели в началното образование (46), бюджет за образование като дял от БВП (48), общите публични разходи, които се падат на ученик (50), прилагане на професионално обучение на стажанти (53), обучение на служители (55) и здравна инфраструктура (58). Резултатът по последния критерий (оценката е доколко \"удовлетворява нуждите на обществото\") е един от най-ниските за България и в трите категории. Привлекателност - единствено с ниските разходи Във втората категория - привлекателност (\"степента, в която дадена страна ползва талантите в чужбина\") България не е подобрила резултата си спрямо миналата година, но се е качила с 2 позиции спрямо 2015-а и е на 58-мо място. Рязко се отличава като преимущество  . Тук България е четвърта: индексът на цените на стоки и услуги (вкл. жилищата) е 62.10 (за отправна точка се използва Ню Йорк с резултат 100). Преди България (т.е. по-евтино е там) са само Казахстан, Южна Африка и Румъния. Непосредствено след нас са Украйна, Колумбия и Турция. Не следва   на списъка: - привличане и задържане на таланти като приоритет на компаниите (60-о място) - качеството на живот (59) - възнаграждение на управленския персонал (58) - мотивация на работещите (57) - изтичане на мозъци (56) - правосъдна система, работеща безпристрастно за всички (53) - възнаграждение в сектора на услугите (52). Малко по-добри са позициите в облагането на доходите (36) и излагането на замърсяване на въздуха (45).      Подготвеност - слаби резултати с едно изключение В третата категория \"подготвеност\" или \"наличието на умения и компетенции у талантите\", където страната е на 55-о място (4 позиции по-добре спрямо 2015 г.) отново има един изключително висок резултат.   (2.86% в българския случай) поставя страната на трето място. Само Саудитска Арабия и Люксембург изпреварват България. След нея са отново Южна Африка и Колумбия, следвани от Мексико. Подобно на предишната категория и тук по всички останали критерии резултатите са по-скоро слаби. Най-добра (37-а) е позицията при дела на чуждите студенти във висшето образование (1.71 на 1000 души, но не се измерва дали и колко остават да работят в България или просто използват по-достъпните университетски такси), следват езиковите умения като отговарящи на нуждите на компаниите (39-а).   към конкурентността на съвременната икономика (59) и   (63, най-слабият резултат сред всички изследвани страни) са посочени като най-незадоволителните фактори. - наличие на квалифицирана работна сила (51) - съотносимост на началното и средното образование към нуждите на съвременна конкурентна икономика (51) - служители с финансови умения (57) - международен опит на мениджърите (55) - компетентни висши ръководители, които да бъдат наети (51) - дял на завършилите информационни технологии, инженерство, математика или природни науки (47) - владеене на чужд език на ниво, необходимо за нуждите на фирмата (39). Малки и средни европейски икономики оглавяват списъка Европейски държави оглавяват класацията и тази година - повечето от тях, малки и средноголеми икономики (най-голямата сред тях, Германия, е едва 11-а), инвестиращи много в образованието и високото качество на живот. Швейцария и Дания са първа и втора за седма поредна година. Швеция е трета в последното издание. Източна Европа обаче е по-ниско в класацията - с изключение на Естония и Литва. Под България са десетина страни, сред тях три от Европейския съюз: Хърватия, Колумбия, Румъния, Перу, Словакия, Турция, Индия, Мексико, Бразилия, Венецуела и Монголия. В долната част на таблицата проблемът е основно в изтичане на мозъци и слабите инвестиции в образованието. Най-голямата икономика в света, Съединените щати, е на 12-а позиция. Канада обаче се е сринала със 7 места (до 13-а) спрямо предходната година. Силни са резултатите в Азия - Сингапур е единствената неевропейска страна сред първите десет (с три позиции нагоре спрямо предишната година). В класацията 15-и е Хонконг (а континентален Китай, от който автономният регион е част, е едва 42-ри), Тайван - 20-и, Малайзия - 22-ра, Корея и Япония, съответно на 33-о и 35-о място.      Как е в Източна Европа Начело тук е Естония, следвана от Литва и Словения. Но авторите подчертават някои особености на това защо естонците са на 27-о място в класацията и те не говорят добре за реално наличие на таланти в страната. Естония е на позиция 21 по Инвестиции и развитие, на 23 по привлекателност и на 35 по подготвеност на кадрите. Силен положителен ефект оказват оценката според PISA (5), замърсеността на въздуха (6) и участие на жените на трудовия пазар (7). Но след това идва съвсем различна реалност за предприемачите, търсещи качествени служители и мениджъри. По наличие на квалифициран персонал се оказва, че Естония е на последното 63-о място. Служителите с финансови умение са такъв дефицит, че тя е 58-а по този показател. Компетентни ръководители също се намират трудно - 57-о място. Отговорът е в критерия \"изтичане на сиво вещество\" (41) и слизането до 40 позиция в използването на стажове. По същия начин Словения (31) има съвсем прилични позиции по правителствени разходи за образование (10) и съотношение преподаватели към брой гимназиални ученици (8). Но е 42-а по привлекателност сред талантливите словенци и 53-та сред чужденците. Няма много качествени мениджъри с международен опит (49), компетентни висши ръководители (46) и студентите ѝ не се връщат много от чужбина (41).      Защо реалното наличие на таланти е важно Успехът на инвестициите и развиването на таланти, както и способността да бъдат привличани и задържани те, се отразява в наличието на умения и компетентност сред работещите в страната, казват авторите. Когато оценяват реалното наличие на такива служители и лидери, те следят дали се увеличава работната ръка и качествата ѝ, както и доколко опитни и способни са наличните висши ръководители. Перспективите си личат по способността на образователната система да отговори на търсенето на таланти от предприемачите. Това се оценява според това дали училища и университети могат да запълнят вакантните места за опитни специалисти в икономиката и дали обучават достатъчно добре на чужди езици. Накрая, от IMD следят и оценките според PISA и дали следващите в чужбина след това се прибират в родината си.", "date": "2019.11.20", "title": "България не търси таланти - защо е сред най-неспособните в ЕС да ги привлича и задържа"}
{"url": "https://www.dnevnik.bg/bulgaria/2019/11/20/3994401_dnevnik_tursi_jurnalisti/", "text": "Дневник\" търси журналисти, които умеят да откриват новините от България, да ги проверяват съвестно и да ги разказват прецизно, но и интересно. Хора, които разбират смисъла и ценностите на професията, знаят как да задават въпроси и не се отказват, докато не получат отговори. От бъдещите членове на редакционния екип се очаква да уважават фактите, да са любопитни, наблюдателни, добре осведомени и да се ориентират бързо. Трябва да пишат грамотно и да се подготвят за всяко събитие, което ще отразяват, независимо дали изглежда голямо или незначително. Ако имат тези качества, ще се присъединят към срeда на добри колеги и професионалисти. - да могат да създават или редактират текст до кратко и ясно съдържаниe - да могат да предават новина в 140 знака - английският език е задължителен, а всеки друг се оценява като предимство - интересът към заснемане на видео- и фоторепортажи е предимство Можете да кандидатствате, като изпратите CV и мотивационно писмо на адрес   до  . вкл.", "date": "2019.11.20", "title": "\"Дневник\" търси журналисти"}
{"url": "https://www.dnevnik.bg/analizi/2019/11/20/3994604_detskoto_stradanie_i_smurt_vse_oshte_se_vuzpriemat/", "text": "                         Между 5000 и 8000 деца в България годишно се нуждаят от палиативни грижи, но у нас дори не е ясно какво означава това понятие. В България няма точна статистика колко деца се диагностицират с тежки заболявания годишно. Не се знае от какви грижи се нуждаят те и семействата им. Палиативната медицина не се изучава като отделна специалност. Като естествено следствие на тези особености, у нас няма регулация на палиативните грижи за деца, нито дори обществен дебат за нуждата от тях и техния характер. В същото време 3/4 от участвалите в онлайн анкета по темата отбелязват, че Едва под 10% от участниците в анкетата някога са чували за детски хоспис, като на под 1% това се е случвало често. Огромната част от респондентите (85%) не помнят да са чували за хоспис за деца с тежки заболявания преди. Важно е да се отбележи, че участниците в проучването не са избрани като представителна извадка, а са се включили доброволно и проактивно, като социодемографският им профил сочи, че са предимно активни и информирани хора, с по-високи доходи и образование от средните за страната, които се интересуват от здравни и социални теми. Симптоматично за липсата на информация и дебати по темата за (детските) палиативни грижи у нас е и обстоятелството, че в хода на дълбочинните интервюта почти всеки лекар пита интервюиращите \"какво разбираме под палиативни грижи\". Такава реакция е обяснима, защото у нас все още палиативна медицина не се преподава, опитът на български лекари от чужбина обикновено е много специфичен, а нормативно въпросът все още не е уреден. На този фон единици са включилите се в анкетата, които по-скоро не виждат нужда от създаване на детски хоспис у нас, като 74% декларират, че то е изключително необходимо, а според други 20% е по-скоро необходимо. Над 60% от респондентите са оценили системата с оценка слаб (2) или среден (3). По време на интервютата много от лекарите споделят, че между 6 и 8 от 10 деца, които са стигнали до тежки диагнози и смърт, е можело да бъдат спасени, ако у нас функционираше ефективна система за скрининг и ранна диагностика. Според родителите, участвали в интервютата, проблеми има както в системата, нерядко и във взаимоотношенията с медицински специалисти, но именно дефицитът от палиативни грижи у нас е причината много родители да се чувстват напълно изоставени и много лекари да се разкъсват между несвойствени ангажименти. Липсват каквито и да било възможности за подкрепа на семейството на деца, засегнати от тежки заболявания, а най-често липсва и разбиране на нуждите на тези семейства. У нас все още въпросите за детското страдание и детската смърт се възприемат като частни въпроси на засегнатите семейства, а не като обществен проблем, който трябва да бъде адресиран от преднамерени публични политики. Това прави крайно необходим задълбочения ценностен дебат за стойността на детския живот и за приоритетите на обществото ни. Организиране и провеждане на мащабна информационна кампания сред обществото по темите за палиативните грижи за деца и детските хосписи. Иницииране на специализирани курсове за детски палиативни грижи сред медицински специалисти. Стимулиране на съдържателен ценностен публичен дебат по въпросите на детското страдание и детската смърт.  Провеждане на национално проучване за нуждите от детски палиативни грижи у нас и за възможностите за изграждане на детски хоспис.  Проучване на нормативната рамка и предлагане на регулация на въпросите за детските палиативни грижи.", "date": "2019.11.20", "title": "Детското страдание и смърт все още се възприемат като частни въпроси"}
{"url": "https://www.dnevnik.bg/evropa/2019/11/20/3994383_namaliavashtoto_naselenie_na_veneciia_e_izpraveno_pred/", "text": "Един от само четиримата майстори, изработващи весла за прочутите венециански гондолиери, Паоло Брандолизио гази през наводненото си приземно ателие за трети път през една  седмица на рекордни наводнения , изгубил надежда за всякаква помощ от страна на националните или местните институции. \"Ако това явление продължи да се повтаря, трябва да помислим как да се предпазим\", казва той и добавя: \"Защото предпазните мерки, предприети от политиците, изглежда, са недостатъчни. Трябва сами да помислим за себе си\".      На венецианците им е писнало от неадекватните според тях решения за справяне с увеличаващите се проблеми на града: рекордни наводнения, заплахите за околната среда, безопасността на населението от трафика на круизните кораби и бремето върху обществените услуги от прекомерния туристически поток. Те се чувстват до голяма степен изоставени, като съвсем малко венецианци живеят в историческата част на града, за да могат да защитават интересите му и да го предпазят от превръщане му основно в туристическа атракция. Историческото наводнение, белязано от три покачвания на водата над 1.5 метра и най-високото от 53 години покачване от 1.87 метра, засили призивите за създаване на администрация, която да признае уникалността на Венеция едновременно заради концентрацията на културни съкровища и повишената й уязвимост. Щетите от наводнението се изчисляват на стотици милиони евро, но истинският им мащаб ще стане ясен след време. Архитектурните шедьоври като катедралата \"Сан Марко\" трябва да бъдат цялостно инспектирани, а увредените ръкописи от библиотеката на музикалната консерватория да бъдат прегледани от експерти, без да се споменават личните щети, понесени от хиляди жители и фирми. \"Срам ме е\", каза Фабио Морети, председател на историческата Венецианска академия за изящни изкуства, която някога е била ръководена от Тиеполо и Канова. \"Тези места са оставени на наше попечителство. Те не ни принадлежат. Те принадлежат на човечеството. Това е наследство, което трябва да бъде запазено\", допълни той.      Отчаянието се разпространява далеч отвъд неуспеха да се завършат и активират 78-те подводни бариери, предназначени да предотвратят точно такива щети, каквито Венеция понесе тази седмица. Предвид че системата все още не е завършена или частично изпробвана след 16 години работа и инвестирани 5 млрд. евро в нея, мнозина са скептично настроени дали тя някога ще заработи. \"Това е извънредно положение заради климата. Резултат от лошото управление на града\", каза Джейн Да Мосто, учен еколог и изпълнителен директор на неправителствената организация \"Ние сме тук Венеция\" (We Are Here Venice), чиято цел е опазването на Венеция като жив град, а не като музей или увеселителен парк. Майсторът на весла Брандолизио вижда системни недостатъци в отговора на властите, включително провала на местните власти да предоставят незабавна помощ на нуждаещите се - празнина която бе запълнена от доброволци. Например мрежа от студенти, които помогнаха да се разчисти наводнената покъщнина на нуждаещите се и професионалисти като водачите на водни таксита, които предложиха транспорт по време на извънредното положение.      Засега той взема нещата в собствените си ръце. За да защити работилницата си, където не само прави весла, но и орнаменти за дръжките на весла на гондоли или във вид на скулптури, Брандолизио твърди, че ще трябва да обмисли повдигането на пода с най-малко 20 сантиметра и купуването на помпа. Това са предпазни мерки, които дотогава не е смятал за необходими. \"Смятам, че ще изгубя най-малко две или три седмици в работа\", каза той и добави: \"Ще трябва да подсуша всичко. Много неща попаднаха под вода. Затова ще трябва да изчистя много инструменти, които могат да ръждясат. Ще трябва да се погрижа за мократа дървесина, която не мога да използвам, защото не може да бъде слепена\". На обществено равнище предложенията за по-добро администриране на града включват предоставяне на определено ниво на автономия на Венеция, на каквато вече се радват някои области като Трентино-Алто Адидже с нейното немскоговорящо малцинство, или предоставяне на данъчни облекчения за насърчаване нарастването на населението във Венеция.      Едва 53 хил. души живеят в историческата част на града, което е с една трета по-малко отпреди едно поколение и намалява с близо 1000 души всяка година. Населението на островите в лагуната, включително стъклопроизводителят Мурано и плажната дестинация Лидо, е малко под 30 хил. души и също намалява. Това означава, че по-малко хора ще се грижат за квартала си, ще следят за проблеми с поддръжката на обществените пространства или за изпаднали в нужда техни съседи. Мнозина напускат града заради нарастващите разходи или ежедневните трудности да живеят в град от канали, което може да превърне изпълнението дори на обикновена задача в малка одисея. Активистите казват също, че местните политици изглеждат по-задължени на населението от материковата част, нараснало до 180 хил. души, които не са пряко засегнати, до голяма степен, от същите проблеми като жителите на лагуната. Те настояват за произвеждане на 1 декември на референдум, който да даде на историческия център и островите собствена администрация, отделна от управляващата гъстонаселения район Местре и индустриалното пристанище Маргера. Тези райони бяха анексирани към Венеция от фашисткия диктатор Бенито Мусолини.  \"Именно защото имаме извънредно положение с климата, това нещо е още по-важно\", каза Да Мосто. \"Единственото нещо, което можем да направим с климата, е да се подготвим. Това изисква подходящи политики и инвестиции, както и отговорни инженерни дейности. И понеже политическият контекст във Венеция е толкова сгрешен, в момента Венеция няма шанс\". /БТА", "date": "2019.11.20", "title": "Намаляващото население на Венеция е изправено пред все повече неволи"}
{"url": "https://www.dnevnik.bg/zelen/2019/11/20/3994473_za_izkopite_na_r_vit_mejdu_tvurdeniiata_i_vuprosite/", "text": "Проверката на премиера Бойко Борисов от вторник на строителството на магистрала \"Хемус\" при Боаза привидно изглеждаше като  изясняване на въпроса изнася ли се баластра от коритото на река Вит  за строежа на аутобана. Премиерът предупреди строителите \"да не ме скарате с еколозите\", а строителите от своя страна увериха, че баластра не е вадена, а само е махан наносен слой, колкото да се осигури стабилност за 200-тонните кранове, които монтират гредите за мостовете на бъдещото съоръжение. Борисов поръча на строителите и да организират среща с риболовния клуб \"Балканка\" и местните жители, които планират протест идната събота, за да им разяснят какво се прави на мястото и да ги успокоят. Предупреди и институциите да са бързи в реакциите си по темата, но независимо от това до момента техните позиции си противоречат, а \"Дневник\" не получава отговори на отправени въпроси. Повод за думите на министър-председателя стана  сигналът на \"Балканка\" , че речна баластра от коритото на Вит се използва за строежа на магистралата и това застрашава реката и района от екокатастрофа. Мястото на дейностите попада в защитена зона за опазване на дивите птици от мрежата \"Натура 2000\". След като медиите обърнаха внимание на сигнала, в понеделник Министерството на околната среда и водите (МОСВ) първо съобщи, че проверка на Басейновата дирекция и регионалната екоинспекция не е установила техника в реката и изземане на баластра. Впоследствие  ведомството информира , че на мястото е извършвано почистване на наноси, което било възложено от областния управител на Ловеч, но без да е поискано задължителното по Закона за водите разрешително. Затова и екоинспекцията в Плевен е издала заповед за спиране на всякакви дейности по почистване на наносни отложения, премахване на дървесна растителност, добив на баластра и сеч в същия участък от река Вит, се посочваше в съобщението. Влага ли се материал от реката в \"Хемус\" От риболовния клуб \"Балканка\" обаче казват, че са видели как камиони насипват баластра от реката за строителството на бъдещата магистрала. Освен че са изпратили сигнали до екоминистерството и Министерството на регионалното развитие и благоустройството (МРРБ), те вече разпространиха няколко кратки видеоклипа, които показват машините в района на реката. Може да ги видите  тук . \"Ние го видяхме, камионите стъпваха върху тялото на магистралата.  , по този начин се създава риск за националната сигурност\", каза пред \"Дневник\" Димитър Куманов от \"Балканка\". Той посочи, че е лесно проверимо твърдението на Агенция \"Пътна инфраструктура\" (АПИ), че материал от реката не се вгражда в магистралата. Изрази обаче съмнение дали Дирекцията \"Национален строителен контрол\" (ДНСК) ще вземе и отчете коректно проби. Към момента не е известно дали и какъв контрол е осъществявала ДНСК на отсечката, както и дали предстои да вземе проби от мястото. \"Дневник\" се обърна към регионалното министерство, като все още очаква отговори. \"Те (ДНСК – б.а.) в момента дори да отидат да вземат проби, аз хващам бас, че пробите им ще покажат съвършено качество\", заяви Куманов. Добави, че ако се стигне до проверка на насипа за отсечката, ще настоява да присъстват и хора от \"Балканка\" и те да да посочат мястото и начина за вземане на пробата, \"защото иначе   на планетата\". Димитър Куманов призова и министър-председателя Бойко Борисов да присъства: \"Готови сме, когато иска, да дойде с нас на проверката, няма да ни вози нас в джипа, ние ще си отидем с наш джип\". Той попита къде са надзорът и проектантите, които трябва да осъществяват контрол, и изтъкна, че е налице ситуация, в която строителят на магистралата се контролира сам. \"В момента тази магистрала се изпълнява по схемата за пълен инженеринг, сиреч строителят е и проектант. Съгласно Закона за устройството на територията проектантите трябва да осъществяват авторски контрол и следователно  . И затова се случват такива неща\", смята Куманов. Тезата на строителя, че на мястото е имало разчистване, за да се осигури стабилна основа за тежките кранове, той коментира кратко \"глупости на търкалета\" и добави: \"Не им трябва 1 километър унищожена река за това нещо. И надолу при Торос са копали по същия начин. Като правят мостове в дефилета, как ги правят, ако не е тайна?\". Посочи, че \"Балканка\" е подала първия сигнал за случващото се още на 7 ноември, и добави, че \"ако не лъжеха, нямаше да бягат\". Кой и как е възложил почистване на речното корито След съобщението на МОСВ, че почистването на речното корито е възложено от областния управител на Ловеч, но без да поиска задължително разрешение, и заявката на Борисов, че ако бъдат установени действия извън обхвата на заповедта на областния управител, виновните ще бъдат санкционирани, изглежда, топката е в ръцете на областния управител. \"Дневник\" опита да се свърже с администрацията на областния управител на Ловеч за коментар. Оттам обясниха, че на 19 ноември Ваня Събчева е в командировка, отказаха контакт с пиара и обещаха, че ще се свържат с редакцията в рамките на деня. Обещанието остана на думи. По-късно администрацията все пак публикува позиция, в която се посочва, че от 28 октомври има сключен договор с \"Хидрострой\" АД с предмет на дейност \"Почистване речното корито на река Вит, в района на АМ \"Хемус\" в участъците от км 87+800 до км 103+150, включително пътен възел Боаза и пътен възел Дерманци, съгласно утвърдена програма за планово почистване на речните участъци в извън урбанизираните територии на област Ловеч за 2019 г.\". Според Закона за водите обаче областният управител следва да възлага обществени поръчки за плановите почиствания на речните корита. Информация за обявяването на подобен търг липсва на сайта на Агенцията по обществените поръчки, както и на страницата на областната управа. Областният управител може и директно да възлага почистване на речно корито, когато междуведомствена комисия установи, че е необходимо изземване на наноси заради риск от наводнения. Дали такъв риск съществува за района в иначе сушавата 2019-а година засега не е известно. От областната управа също уверяват, че са уведомили Басейновата дирекция, което не отговаря на информацията от МОСВ, че почистването е започнало без необходимото разрешително по Закона за водите. Има ли опасност от \"почистване\" и на други реки \"Маскирайки цялата работа като \"чистене на речни корита\", тези хора, начело с премиера,   на магистралата. Там има безплатна баластра. Като им мине номерът с чистенето на речното корито на Вит, вие как мислите, дали няма да приложат същия номер на всички останали реки, познавайки начина на мислене на премиера\", попита днес Димитър Куманов. Неговото сдружение \"Балканка\" досега е внасяло редица жалби, включително в Европейската комисия, заради нарушения на водни директиви, свързани с водните електрически централи по българските реки. Куманов посочи, че с изкопните работи на р. Вит се създава   по поречието. Наред с риска от наводнения, той изтъкна и че реките се вкопават в коритата, способностите им да се пречистват сами намаляват, подпочвените води падат и се създава риск от намаляване и замърсяване на питейните води. От \"Балканка: добавят и че вкопаването в коритата води и до подкопаване на всички съоръжения по бреговете и дават пример с моста на 6-и километър при Пловдив, чиято снимка публикуват в страницата си във Фейсбук.      \"Ще ни предизвикат да съберем доказателства за тези неща и да изпратим уведомления до всички компетентни агенции, дирекции и т.н. в Европейската комисия. Те ще бъдат информирани как се строят магистралите в България – коридори на ЕС, за които са изхарчени милиарди европейски средства\", каза Куманов. Магистрала \"Хемус\" се строи с финансиране от националния бюджет, но Куманов посочи, че предпроектните и прединвестиционни проучвания, както и докладите по оценка на въздействие и оценка на съвместимост са финансирани със средства на ЕС. \"Вследствие на тази дейност ние  , защото те очевидно ще правят същото нещо и в Кресненското дефиле\", смята още Куманов. \"Имаме ясно послание към министър-председателя: Човече, спри се навреме, преди да е станала голямата беля\", обърна се той към Бойко Борисов. Искания за уволнения в три институции Димитър Куманов заяви още, че \"Балканка\" настоява да бъдат уволнени директорът на Басейновата дирекция, чиято проверка установи липса на техника на мястото, областният управител на Ловеч, защото той \"не може да възлага чистене на речно корито на фирма X и Y без търг\" и министърът на околната среда и водите Нено Димов. \"Мотивите ни за уволнение на министъра са, че на 7 ноември им изпратихме доклад за това, което става, и те първо се опитаха да прикрият, казвайки, че не могат да хванат никого, после измислиха това чистене на речно корито\", обясни той. Куманов посочи, че е готов да се отзове на анонсираната от премиера Борисов среща със строителите. Посочи обаче, че е по-важна друга среща, за която сдружението \"Балканка\" е настояло в сигнала си от 14 ноември. \"Поискахме среща тук в МРРБ с министъра, с АПИ, ДНСК и Камарата на инженерите в инвестиционното проектиране и преди да отидем там на обекта, искаме тук среща с тях. Да ги видим тези хора изобщо съществуват ли – огромна магистрала се строи, тях ги няма. Тази среща я поискахме на 14 ноември и оттогава цари гробна тишина\", посочи той.", "date": "2019.11.20", "title": "Разкопаната река Вит – случаят не е приключен"}
{"url": "https://www.dnevnik.bg/sport/2019/11/20/3994216_koi_otbori_se_klasiraha_za_evro_2020_i_kakvo_predstoi/", "text": "Висока резултатност, рекорди и малко изненади... Това е равносметката от квалификациите за европейското първенството, след които 20 отбора си осигуриха място на турнира догодина. Големите футболни сили са сред финалистите, а Финландия ще запише историческо първо участие. На масата остават четири свободни позиции. За тях ще се борят 16 отбора, включително и България, като те очакват жребия в петък.    По случай 60-ата годишнина от създаването на европейските първенства догодина турнирът по изключение ще се проведе в разширен формат из целия континент. Шампионатът ще бъде в 12 града в 12 държави от 12 юни до 12 юли. Всеки участник в шестте групи ще получи по 9.25 милиона евро. Домакините вече са разпределени по групите, а жребият ще бъде теглен на 30 ноември. Класиралите се участници са Белгия, Италия, Русия, Полша, Украйна, Испания, Турция, Франция, Англия, Чехия, Финландия, Швеция, Хърватия, Австрия, Холандия, Германия, Португалия, Швейцария, Дания и Уелс. Българската мечта Националният отбор записа една от  най-слабите си квалификации . Българите бяха пред угрозата за пръв път да завършат без победа в групата си, но  успехът дойде в последния момент след 1:0 срещу Чехия  пред празните трибуни на \"Васил Левски\". С шест точки от осем мача националите останаха далеч от второто място, даващо право на участие на европейското, като тимът изпревари единствено последния Черна гора.      Доброто представяне в Лигата на нациите осигури втора възможност чрез участие в плейофите за класиране на Евро 2020. Преди година националите завършиха втори зад Норвегия в групата си в дивизия С и са 29-и в крайното класиране, което се оказа ключово за получаването на нов шанс България да стигне до голямо първенство за пръв път от Евро 2004. Жребият за плейофите в петък ще определи дали българите ще са в поток А или С. Три тима измежду България, Румъния, Израел и Унгария ще бъдат изтеглени в поток А, където е Исландия. Четвъртият отбор ще отиде в поток С, където в полуфинала ще гостува на Шотландия, а при евентуален успех ще спори с победителя от Норвегия - Сърбия. Мачовете ще се играят пролетта. Отборите в други два потока са известни. В поток В са Босна и Херцеговина, Северна Ирландия, Словакия и Ирландия. В поток D за място на европейското ще спорят Грузия, Северна Македония, Косово и Беларус. Големите отбори отново показаха надмощието си, като малко бяха тези, които разбиха статуквото. Седемнадесет от класиралите се досега 20 отбора бяха част от последното европейско преди три години.      Впечатление направи Италия , чийто отбор за пръв път в историята си завърши с пълен актив след десет победи в десетте си мача. \"Скуадра адзура\", която пропусна световното преди година, вкара 37 гола и записа най-добрата си голова разлика в квалификации (+33). \"Нещо специално се случи. Спечелихме всичките си мачове с отбор, в който хората нямаха голяма вяра. Щастливи сме с постигнатото и това е основата, върху която трябва да градим. След представянето ни си мисля, че другите отбори ще искат да избегнат Италия при жребия\", каза селекционерът на Италия Роберто Манчини.    Забележително се справиха и белгийците, които също спечелиха всичките си десет мача при голова разлика 40:3. Англичаните ще запомнят пресявките за европейското с проявите на расизъм към техни играчи и  дребните вътрешни конфликти . Инциденти имаше в  Подгорица  и София, като  скандалът от мача в България  придоби огромен отзвук и доведе до наказание от един мач без публика и глоба за 85 хиляди евро. Отвъд скандалите тимът на Гарет Саутгейт вдигна високо летвата с впечатляващото си представянето и мощта си в атака. Също като Италия и Англия вкара 37 гола, но \"трите лъва\" изиграха два мача по-малко. Отборът на Саутгейт отбеляза поне по четири гола в 7 от осемте си двубоя. \"Трябва да приемем високите очаквания. Би трябвало да сме уверени в себе си и също така да приемем, че има аспекти на играта, които трябва да се подобрим. Досега се справяхме добре с очакванията през последните 18 месеца\", заяви Саутгейт, който изведе тима до четвъртото място на световното преди година. Квалификациите за европейското влязоха в историята с високия резултат по отношение на средния брой вкарани голове за мач. В 250 мача бяха отбелязани 801 гола, което е средно по 3.2 на двубой. Най-напред от отборите по този показател е Англия, като футболистите на Саутгейт вкарват по 4.6 попадения на мач.      Най-резултатният играч в квалификациите стана Хари Кейн с 12 гола, като има и пет асистенции. Пет от головете му дойдоха срещу България. Другите големи отбори Франция, Испания и Германия също нямаха проблеми да излязат от групите. Шампионът Португалия трябваше да чака до последния кръг, за да се класира, но в състава на иберийците нямаше напрежение. Крал Роналдо и подвигът на Финландия Звездата на Португалия Кристиано Роналдо отново беше във вихъра си.  Нападателят стигна 99 гола  за националния отбор. Той вече има по 30 гола в квалификации за европейско и световно, като с този резултат е най-резултатният европеец в пресявките за големите футболни първенства. \"Всички рекорди трябва да паднат и аз ще подобря това постижение\", закани се Роналдо към рекорда за най-много голове за национален отбор, който се държи от иранската легенда Али Даеи (109). Изненадата дойде от отбора на Финландия, който сътвори исторически подвиг. В група с Италия и Гърция  тимът се класира за първия си голям шампионат . След кратка пауза и неучастие на предишното първенство Холандия и Дания също заслужи място в турнира догодина.", "date": "2019.11.20", "title": "Кои отбори се класираха за Евро 2020 и какво предстои за България"}
{"url": "https://www.dnevnik.bg/sport/2019/11/20/3991739_zelenata_vissha_liga_kak_angliiskite_klubove_opazvat/", "text": "Опазването на околната среда и борбата със замърсяването се превръща в един от най-големите проблеми на нашето съвремие, затова в последните години спортът също обърна сериозно внимание на това. В английската Висша лига са някои от най-богатите отбори в света, които са пример за бизнес модели и управление, но се оказва, че те се стремят да бъдат такива и при опазване на околната среда. За пръв компанията Sport Positive представи информация за различните инициативи и енергийната ефективност на клубовете в Англия. В специално проучване са събрани данни за въздействиието върху природата, които показват, че всеки клуб има програма за намаляване използването на пластмаса за еднократна употреба. Само на пет от всички 20 стадиона не се предлага храна за вегани, а общо 16 клуба има стратегия за водна ефективност. \"Най-хубавото е, че всеки клуб има още по-голямо желание да се развива и да работи в тази насока\", гласи проучването на Sport Positive.   Проучването на Sport Positive е разделено в осем категории: чиста енергия, енергийна ефективост, устойчив транспорт, намаляване използването на пластмаса за еднократна употреба, контрол върху отпадъците, водни ресурси, използване на растителна храна и инициативи за популяризиране на опазването на прироодата. На база на данните, които всеки клуб предоставя, за отделните категории се дават 0, 0.5 или по 1 точка. Максимален сбор от осем точки получават \"Арсенал\", \"Манчестър сити\", \"Манчестър юнайтед\" и \"Тотнъм\", които са клубовете, считани за \"най-зелени\" във Висшата лига. По 7.5 точки получават \"Брайтън\", \"Нюкасъл\" и \"Уест хем\". Два от клубовете с традиции \"Челси\" и \"Ливърпул\" са по-назад, получавайки едва 6.5 точки. Те не разполагат с възобновяеми енергийни източници, заради което не получават и точки в първата категория. Рециклиране на отпадъци и напояване с дъждовна вода Проучването на Sport Positive показва отделните начини, с които всеки клуб в Англия опитва да намалява своите вредни емисии. Общо 12 от всички 20 участника във Висшата лига вече имат на своите стадиони или тренировъчни бази различни системи от възобновяеми източници. Част от клубовете разчитат на соларни панели, а от \"Арсенал\" добавят, че чрез своята система са спестили отделянето на 7 милиона килограма въглероден диоксид. Всички клубове в страната имат и програма за рециклиране на отпадъците. Средно между 85 и 90% от всички отпадъци, които се събират по време на мачовете, биват рециклирани. Благодарение на климата в Англия и обилните валежи, клубовете в страната се стремят да бъдат и максимално водно ефективни. Те използват дъждовната вода, която се събира в резервоари и след това помага за напояване на терените на стадионите или тренировъчните терени.      Също така клубовете насърчават своите фенове да не пътуват с личните си автомобили до стадионите, а да използват публичния транспорт. Новакът \"Шефилд юнайтед\" предлага паркоместа само за електромобили около \"Брамал лейн\", а също така стимулира служителите си да ходят с велосипеди на работа. Друг клуб, който редуцира броя на паркоместата, е \"Арсенал\". \"Ясно е, че трудно може да се изчисли какво точно е влиянието на всеки един от клубовете върху природата. Ние не знаем и колко са вредните емисии, има много субективни фактори, тъй като тези клубове пътуват много, използват самолети, но това е стъпка в правилната посока\", казва Клеър Пуул, директор на Sport Positive. \"Футболистите и отборите са модели за подражание и това е още една област\", в която помагат на хората\".", "date": "2019.11.20", "title": "Зелената Висша лига: как английските клубове опазват околната среда"}
{"url": "https://www.dnevnik.bg/sport/2019/11/20/3994620_maradona_napusna_arjentinskiia_himnasiia_sled_edva_75/", "text": "Аржентинската легенда Диего Марадона вече не е треньор на  \"Химнасия\" (Ла Плата) , след като обяви, че напуска състава. Той прекара на треньорския пост едва 75 дни, след като беше назначен на 6 септември. Това беше първата треньорска работа на Марадона в родината му от 2010 г. насам. Той изведе \"Химнасия\" до три победи в последните осем мача, с които тимът успя да се изкачи малко в класирането. Престоят на Марадона в \"Химнасия\" не е най-краткият в кариерата му. През 1994 г. той водеше \"Текстил\" само за два месеца, а година по-късно прекара толкова време и в \"Расинг\". За едва 75 дни в \"Химнасия\" обаче Марадона привлече сериозно внимание. В мача с \"Нюелс олд бойс\", където той игра като футболист, световният шампион от 1986 г. беше  посрещнат с трон , на който водеше двубоя.", "date": "2019.11.20", "title": "Марадона напусна аржентинския \"Химнасия\" след едва 75 дни"}
{"url": "https://www.dnevnik.bg/sviat/2019/11/20/3994316_bezdimnite_vuglishta_sa_ubili_veche_sedem_dushi_v/", "text": "Това е най-студената столица на света - както и една от най-замърсените. За прочистването на въздуха Улан Батор насърчава семействата да ползват бездимни въглища, обаче тази суровина за отопление вече е взела осем жертви в монголската столица. Една октомврийска вечер Герел Ганбаатар решава да прекара нощта с родителите си в традиционна юрта в околностите на Улан Батор. Този избор се оказва фатален за бременната в четвъртия месец млада жена. Няколко часа по-късно Герел и родителите й получават гадене и дихателни нарушения. Повикват помощ, но твърде късно. Когато лекарите пристигат, 29-годишна бъдеща майка вече е мъртва. За пръв път тази вечер семейството е използвало брикети от бездимни въглища - безплатно раздавано топливо от властите, които са забранили обикновените въглища. Откакто населението започна да използва тези брикети миналия месец, още седем души починаха от задушаване, в повечето случаи деца, хора от третата възраст и бременни. Десетки други пострадали са приети в болница. \"Цял живот съм ползвала въглища и никога не сме се задушавали\", жалва се майката на Герел. До миналата зима  обикновените въглища  бяха широко използвани в юртите около Улан Батор, в квартали, където се струпват хиляди чергари от степите. Димът, който се отделя от тези непреработени въглища в град, където температурата с лекота слиза под минус 40 градуса зимно време, е обвиняван за рекордно високите равнища на замърсяване на монголската столица. Два пъти повече кислород Оттам и се появява идеята да се разпространят бездимните брикети, които са по-дълготрайни и отопляват по-добре от обикновените въглища, както уверяват властите. Стига обаче да се използват правилно. Тези по-плътни брикети консумират двойно повече кислород от обикновените въглища, подчерта физикът Бямбажаргал Лосол от Монголската академия на науките. Което повишава риска от задушаване с  въглероден окис. Държавният завод, където се произвеждат брикетите, подчерта, че семействата трябва да почистват печката си, преди да ги използват. Той започна да осигурява безплатна услуга по почистване след първите съобщения за задушавания в местната преса. В град, където само половината жители имат  централно отопление , правителството изпрати екипи в бедните квартали за информационни срещи как да се ползват брикетите и обеща да раздаде безплатно детектори на въглероден окис. Според експертите борбата на властите срещу замърсяването на въздуха започва да дава плодове. Г-жа Сономдагва от Монголския национален университет увери, че равнището на  фини прахови частици  ПМ 2.5, които проникват в белите дробове и артериите, вече е спаднало с 40 процента миналия месец спрямо октомври 2018 г. Това подобрение обаче може би се обяснява отчасти с необичайно мекото време тази есен, както и със страха от задушаване, който накара някои домакинства да ползват дърва вместо въглища. . . или да се отопляват по-малко. Енхджаргал Чулуун, медицинска сестра в зъболекарски кабинет, признава, че брикетите отопляват по-добре и са по-лесни за ползване. \"Обаче все ни е страх да не се задушим, затова почнахме да спим на отворен прозорец\", каза тя. /БТА", "date": "2019.11.20", "title": "Бездимните въглища са убили вече седем души в Монголия"}
{"url": "https://www.dnevnik.bg/photos/2019/11/20/3993804_fotogaleriia_uchenicite_koito_nauchiha_decata_da/", "text": "Съоснователите на проекта за компостиране \"Компола\", учениците Никита Шулга и София-Христина Борисюк разказват на малките ученици в училище в Киев за това как да събират боклука разделно и как да сортират отпадъците. Наскоро 12-годишният Никита Шулга стана победител в международния конкурс за млади еколози Eco Hero Awards.", "date": "2019.11.20", "title": "Фотогалерия: Учениците, които научиха децата да компостират"}
{"url": "https://www.dnevnik.bg/intervju/2019/11/20/3991970_niki_pavlov_pisatel_prez_socializma_psihiatriiata_v/", "text": "                         На български език току-що излезе \"Българският лекар\" (издателство \"Жанет 45\") - вторият й роман, в който тя разказва историята на своя баща. През 60-те години психиатърът д-р Павлов (бел. ред. - в романа д-р Николов) отпътува за ГДР, където се влюбва в германката Розе и двамата се женят. Десетилетия по-късно Ники Павлов се връща в миналото, за да открие що за човек е бил баща й, от когото тя цял живот се е страхувала и когото в същото време така много е обичала? \"Дневник\" разговаря с Ники Павлов за психиатрията през 60-те и 70-те години на миналия век, животът по онова време в България, ГДР и ФРГ и за Европа днес.  - Слабостта на моя баща ми даде силата да се доближа до тази материя. Ако той не беше в това безпомощно състояние, вероятно нямаше да съумея да пиша така радикално, смело и откровено. Така той разкри черта от своя характер, която не показваше публично. Казах му, че пиша тази книга, когато той беше в дома за възрастни. Той ми отговори: \"Продължавай!\". Но така и не успя да я прочете - почина, докато работих върху нея. Във всеки случай това ми даде възможност да го разбера по-добре. Много се занимавах с детството му и се опитвах да си представя как се е чувствал като млад мъж. Като дете баща ми е страдал от детски паралич и левият му крак остава по-къс. През целия си живот той ходеше с бастун и накуцваше. - Неговата страст беше работата. Той влагаше цялата си енергия там. Когато се прибираше, просто беше изморен, а аз бях едно диво и непослушно дете и му пречех. Затова и темата за психиатрията беше много важна за мен. Интересуваше ме по какъв начин той е практикувал в България, в ГДР и във ФРГ. Той казваше, че тогава психиатрията в България е била \"ад\". Използваше точно тази дума. Пациентите са били връзвани по леглата, изтезавани са по различни начини, връзвали са им косите, не са излизали на чист въздух. Баща ми се е опитвал да проявява човещина, да се отнася с тях като с отделни индивиди, да им позволи да се разхождат в двора на клиниката. След това са били въведени лекарствата за психичните заболявания. Те са били едновременно благословия, понеже са помагали, но и проклятие, защото правят хората зависими. Така психиатрията придобива едно по-човешко лице, въпреки че ефектът на тези таблетки върху определени части от човешкото тяло може да бъде унищожителен. После се появява електрошокът, който днес почти не се използва, но тогава е бил на мода. При хората, страдащи от епилепсия например, той се е прилагал масово. Има случай с един актьор в Източна Германия, на когото поради епилептични припадъци е приложен електрошок. Той забравя всичките си текстове, защото това уврежда мозъка. Тогава баща ми също е за електрошока, но използва и автогенен трениниг ( метод за релаксация, разработен от германския психиатър Йоханес Шулц). Използва и терапия, която работи с ограничаване на съня. Липсата на сън по време на депресия влияе по специфичен начин на тялото, така че то може да се справи с депресията по-леко. Да се работи по този начин в Източния блок по това време е било смела крачка, защото тогава е била много сънната терапия на Иван Павлов, която се фокусира върху точно - повечето сън. Баща ми използва метода и върху себе си, тъй като той самият страда от депресия, вземал е медикаменти. И му действа. - И в Германия е така. Битува мнението, че това са хора, които просто ти дават някакви медикаменти. В ГДР навремето това е била доста подозрителна професия. Смятало се е, че за да работиш с \"луди\", с хора с психични отклонения, трябва и ти да си малко луд. В училище съм била подигравана, че баща ми работи в психиатрията. А когато някой е изпадал в някакво психично отклонение - депресия, шизофрения, това не е трябвало да става в никакъв случай публично достояние. Но ние живеехме в малък град в Тюрингия ( днес федерална провинция в централна Германия). Беше наистина невероятно колко хора идваха при баща ми, за да ги лекува - учители, полицаи, офицер от ЩАЗИ. Но днес в Германия нещата са доста по-нормални - хиляди хора ходят на психотерапия и се опитват да се грижат за здравето си. - Той определяше Фройд като \"тълкувателя на сънищата\". Наистина нямам представа защо изобщо не го приемаше. Смятам, че ако беше тръгнал в тази посока, може би щеше да се излекува - да наблюдава проблемите си, да ги почувства, да ги приеме. Беше табу дъщерята на психиатъра да ходи на терапия. Това просто не се правеше. Затова и когато им го казах, те сякаш паднаха от облаците. Но го преживяха. - Не съм живяла в България, идвах тук със семейството си през летата. Но това, което видях, беше социализъм по български. - Липса на свобода. На опашка за хляб с дядо ми. Нямаш право да пътуваш. Не можеш да казваш какво мислиш в училище или на улицата. Всъщност по такъв начин съм израснала и в ГДР. Това е някакво двойно съзнание - едно публично и едно, което е за частно ползване. Много рано научих, че в училище и на други места трябва да говориш по различен начин, отколкото вкъщи. Баща ми беше убеден комунист, но с течение на живота в ГДР стана антикомунист. Майка ми винаги е била срещу системата. В същото време тя беше изключително несмела в това, което правеше или казваше - не искаше да изпада в публични конфликти заради мен, дъщеря й. Вкъщи гледахме западна телевизия и се дискутираше много, но за това не биваше да се говори навън. Израснах в този конфликт. Западът беше прозорецът на телевизора, през който виждаш свободата, но не можеш да я докоснеш. Виждаш книгите, които искаш да прочетеш, но до които нямаш достъп. Последва бягството на Запад - пълна свобода и същевременно загуба на родината, на корените. Нямаше кой да ти каже как да продължиш нататък, така че трябваше да се научим как да ковем собственото си щастие. Отношението към парите беше изцяло различно, отколкото на Изток, и това доведе до конфликти, които трябваше да реша сама за себе си. Но в общ план смятам, че да отидем на Запад беше добра крачка, защото това ни даде свобода и ние успяхме да я използваме. - Мисля, че хората се страхуват. Смятат, че няма достатъчно за всички и се чувстват застрашени от чужденците. До такава степен, че не искат да ги опознаят. Когато гледам новини по телевизията, виждам, че тъкмо тези чувства, тези страхове биват поощрявани. Не мога да си обясня защо е така. Затова и не гледам новини. - Нямам някакви рецепти за бъдещето, но не се чувствам добре с толкова радикално десни хора. Въпреки че разбирането на тези процеси може да помогне. Но с оглед на резултатите от изборите в Източна Германия виждам, че просто няма поле за каквито и да било аргументи, защото аргументите просто не достигат до хората. Дълго време писах за един берлински вестник и бях в женски комитет, който се занимаваше с бежанки - помагахме им да учат немски. Писах за това и получих изключително много критика, но и доста хора одобряваха това, което правя, и изразиха подкрепата си. Целта на тези статии беше да се опитват да редуцират страха. Може би това е един от начините за справяне със страха - човек да пише за своите преживявания. - Да. Отдавна чрез писането успявам да подредя себе си и да разреша свои вътрешни конфликти. Благодарение на работата ми върху тази книга сега съм начисто с баща ми.", "date": "2019.11.20", "title": "Ники Павлов, писател: През социализма психиатрията в България е била ад"}
{"url": "https://www.dnevnik.bg/evropa/2019/11/20/3994621_mariia_gabriel_e_kandidat_za_zam-predsedatel_na/", "text": "Българският еврокомисар Мария Габриел е един от дванадесетте кандидати за поста зам.-председател на Европейската народна партия (ЕНП). На  официалната интернет страница  за конгреса на ЕНП в Загреб, който се провежда днес и утре, се вижда, че сред останалите кандидати са италианецът Антонио Таяни, доскорошен председател на Европейския парламент, както и австриецът Йоханес Хан, който ще бъде еврокомисар по бюджет и администрация. В бъдещата Европейска комисия Мария Габриел ще поеме  ресора \"Младеж и иновации\" . В комисията на Жан-Клод Юнкер тя отговаряше за цифрова икономика и общество. Според програмата на конгреса днес се очаква да бъде избран нов председател на ЕНП, който да наследи Жозеф Дол. Единственият кандидат за поста е досегашният председател на Европейския съвет Доналд Туск (повече четете  тук ). За  втория ден  е предвиден изборът на 10 зам.-председатели на политическата формация.", "date": "2019.11.20", "title": "Мария Габриел е кандидат за зам.-председател на Европейската народна партия"}
{"url": "https://www.dnevnik.bg/pr_sfera/2019/11/18/3993630_ljubimi_bulgarski_produkti_v_evropa/", "text": "През изминалата седмица Лидл България обяви резултатите от износ, постигнати от български производители в търговската мрежа на веригата в Европа. За 2018 г. 36 български компании са изнесли 109 артикула в 20 държави, на обща стойност от над 30 млн. лева. Кои са любимите български продукти на европейските потребители и какво стои зад високите резултати, ще ни разкаже Милена Драгийска, главен изпълнителен директор на Лидл България. Нашите търговски екипи непрекъснато следят пазарните тенденции. Дали трябва да предложим иновативни здравословни продукти или да развиваме традиционни такива, зависи изцяло от нуждите на потребителя. Работим тясно с българските производители и им помагаме да се развиват, да работят в посока на продуктови иновации като чисти рецепти например, в отговор на потребителското търсене. Работата ни с тях е основно през собствените марки, които са в основата на нашия бизнес модел. В обобщен вид собствените марки се явяват мощен и цялостен инструмент за подкрепа на българските производители – те имат възможност да увеличат обема на реализираната продукция не само при откриването на нови магазини на Lidl в България, но и в над 30 държави, в които Lidl присъства. Имаме добри примери и в двете посоки. Колкото и неочаквано да звучи, продуктът с най-голям дял в износа, е хлябът. Той заема 21% за 2018 г. и съответно 26% за изтеклите месеци на 2019 г. от целия износ, като към момента изнасяме хляб в 7 държави. Друг традиционен продукт са сладки и солени баници, които се предлагат на най-много пазари в мрежата на Lidl – в цели 15 държави. Много красноречив пример за иновативни продукти са оризовите продукти, които предлагаме под нашата собствена марка Sondey, както и суровите барчета Alesto. И с двата производителя работим отскоро и за много кратки периоди те успяха да се реализират на външните пазари по изключително успешен начин. Първият ни износ на оризовки е през февруари 2018 г. за Австрия. В момента те са в постоянния асортимент на 6 държави, а износът, който реализират само за една година, е около 5 пъти повече от целия оборот на компанията в търговската мрежа на Lidl в България. Суровите барчета, за които споменах, са реално първият български продукт с касово позициониране в Германия - изключително признание от гледна точка на това, че позициите на каса са ограничени и съответно конкуренцията за тях е огромна. Това е признание за високото качество на самия продукт, конкурентната цена и качеството на производство, което тази компания предоставя. До края на 2019 г. суровите барчета ще се изнасят в 12 държави, или почти 5500 магазина в Европа, а ръстът в стойността на износа се очаква да надхвърли 50%. Обемите са наистина сериозни, но това не е на всяка цена. Точно тук голяма роля има отговорното отношение, с което Лидл България подхожда в работата си с българските производители. Ние работим и растем заедно с тях, планираме нещата така, че да могат да се случат по най-добрия начин. В момента освен сурови барчета, с гореспоменатия производител започнахме износ и на втори продукт за Германия – първоначално на акционен принцип, за да можем да преценим правилно обема и да се съобразим с възможностите на производителя. Обратното отношение, в което настояваме за големите обеми сега и веднага, крие рискове – за качеството най-вече, което би компрометирало трайно този производител. Успехите на тази съвместна работа се дължат именно на партньорското отношение, отговорността, с която подхождаме и разбира се, на професионализма на производителите. Най-важният ни съвместен резултат обаче, е за крайния потребител. Изключително високите изисквания на Lidl по отношение на качеството, постоянния и стриктен контрол, достъпът до външни пазари и всички допълнителни възможности за развитие, помагат на тези производители да се развиват, да стават по-конкурентни не само като качество, но и като цени – позитиви, на които пряк потребител е негово величество клиентът.", "date": "2019.11.20", "title": "Български продукти в над 20 държави"}
{"url": "https://www.dnevnik.bg/evropa/2019/11/20/3994625_djonsun_obeshta_burz_brekzit_korbin_-_nova_sdelka_i/", "text": "Британският премиер Борис Джонсън увеличи залога в своите предизборни обещания, като заяви, че само той е в състояние да изведе Великобритания бързо от Европейския съюз. Той пое този ангажимент в телевизионен дебат с лидера на опозиционната Лейбъристка партия Джереми Корбин по британската телевизия Ай Ти Ви във вторник, съобщи \"Ройтерс\", цитирана от БТА. След едночасовия дебат проучванията показаха, че зрителите са разделени по въпроса кой от двамата е излязъл победител. Според 51 процента това е Джонсън, а според 49 процента - Корбин. Анализатори коментираха, че този резултат е по-скоро в полза на лейбъристкия лидер, който изостава в социологическите проучвания. И двамата лидери се опитаха да подкопаят позицията на другия в първия подобен дебат преди общите избори на  12 декември , свикани от Джонсън  в опит да преодолее безизходицата около Брекзит , която вреди на позицията на Великобритания в света и на петата най-голяма световна икономика. \"Ние сигурно ще излезем (от ЕС) на 31 януари, защото имаме сделка. Всичко е готово\", заяви Джонсън. Британският премиер обещава да приложи сделката,  която договори с Брюксел , и да изведе Великобритания от Съюза  до 31 януари . Той се ангажира да спази срока до 2020 г. за постигане на търговско споразумение за дългосрочните отношения на страната с ЕС. Корбин обаче каза, че вместо бързина, Джонсън обещава още години на преговори, за да осигури търговска сделка в канадски стил, в която според него правителството планира да продаде  общественото здравеопазване . Джонсън отхвърли това обвинение. \"Мисълта, че сделката на министър-председателя Борис Джонсън може да бъде прокарана и приключена до края на януари, е направо безсмислица\", заяви Корбин. Лидерът на лейбъристите  иска да договори нова сделка  за излизане от ЕС и да я постави на референдум в рамките на шест месеца заедно с оставането в Съюза като възможен избор. По време на дебата Корбин каза, че ще уважи резултата от такъв референдум, какъвто и да бъде той. Джонсън отвърна на  Корбин , като го атакува за отказа му да каже дали ще се обяви за напускане или за оставане в ЕС на бъдещ референдум. Социологическите проучвания дават на Консервативната партия преднина от почти 18 процентни пункта пред лейбъристите, но резултатът е трудно да бъде предсказан заради различните съюзи и договорености и от двете страни на спора около Брекзит. Двамата лидери взаимно се атакуваха - Джонсън опита да представи съперника си като нерешителен, а Корбин изрази съмнение дали на Джонсън може да се има доверие.", "date": "2019.11.20", "title": "Джонсън обеща бърз Брекзит, Корбин - нова сделка и референдум"}
{"url": "https://www.dnevnik.bg/bulgaria/2019/11/20/3994622_osvobojdavaneto_na_noviia_post_za_cacarov_bilo/", "text": "Щастливо стечение на обстоятелствата е приключването на мандата на главния прокурор Сотир Цацаров и отварянето без време на позицията председател на Комисията за противодействие на корупцията и за отнемане на незаконно придобитото имущество (КПКОНПИ). Това мнение изрази депутатът от \"Атака\" и юрист по професия Явор Нотев в интервю за Нова телевизия. Постът начело на КПКОНПИ е свободен след като досегашният председател Пламен Георгиев се наложи да се оттегли, уличен от медиите, че има незаконните постройки на терасата на жилището си - факт, който той първоначално отричаше. Наложи се премиерът  Бойко Борисов да го предупреди  да ги премахне, за да не се лиши от следващия, осигурен от държавата, пост - генерален консул във Валенсия. Георгиев излезе в принудителен отпуск още през април, а оставката му беше гласувана от парламента на 31 юли. Въпреки че по закон депутатите имат двумесечен срок да изберат нов титуляр на поста, това не стана до края на септември. Според днешната прогноза на Явор Нотев гласуването няма да стане преди края на годината. Краят на мандата на сегашния главен прокурор е 10 януари.  Юристът от \"Атака\" каза, че процедурата за нов председател на КПКОНПИ няма връзка с това дали към датата на избора президентът ще е подписал указ за назначаването на Иван Гешев за нов главен прокурор. По думите му държавният глава е длъжен да подпише \"при условията на обвързана компетентност\" като предстои да видим какво Радев има предвид като казва, че ще го направи  в \"обозрим срок\". Нотев каза, че е научил за  номинирането на Цацаров  от председателя на парламентарната група на ГЕРБ Даниела Дариткова и се учуди, че депутатът от ВМРО Емил Димитров - Ревизоро, си приписва заслугата за преговорите с главния прокурор. Нотев описа Цацаров като неподатлив на натиск, непоказващ предубеденост, обръгнал на изкушенията на властта, стоящ стабилно на мястото, и извън всякакво съмнение - с авторитет и професионална подготовка. Днес изтича срокът за номиниране на кандидатите за поста председател на КПКОНПИ. Досега официално са известни имената на двама кандидати за поста - настоящият главен прокурор Сотир Цацаров, предложен от ГЕРБ, \"Обединени патриоти\" и независимите депутати от \"Атака\", и депутатът от партия \"Воля\" Симеон Найденов. Кандидатурата на Цацаров се коментира и от други юристи. Докторът по конституционно право Атанас Славов каза пред БНТ, че не мисли, че кандидатурата е безспорна най-вече по една причина - през целия мандат на г-н Цацаров няма решителен прелом по борбата с корупцията по високите етажи на властта, няма осъдителни присъди. \"Имаше сериозни подозрения и продължават, че бяха обвинени хора, които са към опозицията по една или друга форма - никой от тези, които са на власт не получиха обвинения. Г-н Цацаров е заслужил майстор крепител на статуквото и това очевидно устройва управляващата констелация\", каза Славов. Докторът по констиуционно право Борислав Цеков изказа обратното становище пред същата медиа. Според него мандатът на Цацаров не може да бъде наречен по-слаб от на предходните главни прокурори. \"Напротив - мисля, че в много отношения нещата тръгнаха напред, включително и с тези обвинения на знакови лица, които от години предизвикват обществено недоумение за необяснимото охолство, в което тънат\", каза той. Според Цеков държавата не трябва да \"изритва от сцената\" хората на високи постове, а да пази техния капацитет като им предлага друг пост.", "date": "2019.11.20", "title": "Освобождаването на новия пост за Цацаров било щастливо стечение на обстоятелствата"}
{"url": "https://www.dnevnik.bg/sport/2019/11/20/3994630_mourinyo_se_zavrushta_vuv_visshata_liga_nachelo_na/", "text": "Жозе Моуриньо е новият мениджър на \"Тотнъм\", след като клубът обяви назначението му в сряда рано сутрин. Специалния заема  мястото на Маурисио Почетино , който беше уволнен от \"шпорите\" във вторник вечер. Новината беше съобщена от клуба в 6.29 часа местно време, по-малко от 10 часа след раздялата с Почетино. Аржетинецът беше начело на \"Тотнъм\" от май 2014 г., като за пет години помогна на \"шпоорите\" да се утвърдят в челото на Висшата лига и да играят финал в Шампионската лига. За Моуриньо това е завръщане във Висшата лига по-малко от година след уволнението от \"Манчестър юнайтед\". Специалния водеше \"червените дяволи\" до 18 декември 2018 г. Това ще бъде трети английски клуб, който португалецът води в кариерата си, след \"Челси\" (2004-07, 2013-15) и \"Юнайтед\" (2016-18). С \"Челси\" и \"Юнайтед\" 56-годишният Моуриньо спечели общо 11 трофея. Договорът на португалеца с \"Тотнъм\" е до края на сезон 2022-23.   \"В лицето на Жозе ние вече имаме един от най-успешните мениджъри в историята на футбола. Той има огромен опит, може да вдъхнови отбора си е велик тактик. Жозе е печелил трофеи с всеки клуб, в който е работил. Вярваме, че той ще внесе много енергия в нашата съблекалня\", каза президентът на \"шпорите\" Даниел Леви. \"Тотнъм\" е осмият клуб, в който Моуриньо ще работи, а трофеите му дотук са общо 25. Завръщането му във Висшата лига ще поднови и неговото съперничество с Пеп Гуардиола и Юрген Клоп. В последните седмици той беше свързван с треньорския пост в \"Байерн\" (Мюнхен), както и в един от бившите си клубове \"Реал\" (Мадрид). \"Развълнуван съм да се присъединя към клуб с толкова богата история и много страстни фенове. Качеството в състава и академията ме радва много и ме кара да съм нетърпелив работата ни да започне. Да работя с тези момчета наистина ме привлече към \"Тотнъм\", каза Специалния. Моуриньо ще дебютира начело на \"Тотнъм\" в събота, когато тимът гостува на \"Уест хем\" от 14.45 часа. Дотук след 12 кръга \"шпорите\" са 14-и с баланс от три победи, пет равенства и четири загуби и едва 14 точки.", "date": "2019.11.20", "title": "Моуриньо се завръща във Висшата лига начело на \"Тотнъм\""}
{"url": "https://www.dnevnik.bg/evropa/2019/11/20/3994628_germanskite_socialdemokrati_izbirat_novo_rukovodstvo_-/", "text": "Членовете на Германската социалдемократическа партия (ГСДП) - губещ скорост участник в коалицията на канцлера Ангела Меркел - гласуват от вчера за ново ръководство, като за първи път то ще представлява тандем от мъж и жена, предаде \"Франс прес\". Партийната членска маса от 425 630 души ще може да гласува до 29 ноември електронно или по пощата за двойките, класирали се за втори тур. Резултатът ще бъде огласен на 30 ноември, седмица преди конгреса в Берлин за встъпването в длъжност на избраните. Фаворит на първия тур с 22.68 процента от гласовете  бешe двойката , съставена от настоящия вицеканцлер Олаф Шолц и депутата от парламента на провинция Бранденбург (в бившата ГДР) Клара Гайвиц. Другата двойка, с 21.03 процента на първия тур, се състои от двама опитни, но не особено известни на широката общественост личности - бившия министър на финансите на провинция Северен Рейн-Вестфалия Норберт Валтер-Борянс и депутата Саския Ескен. Изборите са резултат от оставката през юни на предишния лидер на ГСДП Андреа Налес след разочароващите резултати на партията на европейските избори на 29 май, на които тя събра едва 15.8 процента от гласовете. Шолц - сега министър на финансите и потенциален кандидат за канцлер, ако спечели вътрешнопартийните избори - ще се бори заедно с партньорката си Гайвиц за оставане на ГСДП в голямата коалиция начело с Меркел до 2021 г. При все това той призовава настоящата голяма коалиция - система, от която са доволни все по-малко германци -  да е последната . Втората двойка се отнася по-критично към участието на партията в коалицията, без обаче да настоява открито за край на съюза, сключен през 2018 г. след продължили с месеци преговори. Социалдемократите ще се произнесат по въпроса за членството в управляващата коалиция на конгреса си в Берлин от 6 до 8 декември. ГСДП е най-старата партия в Германия. Основана е под същото име през 1890 г. /БТА", "date": "2019.11.20", "title": "Германските социалдемократи избират ново ръководство - тандем от мъж и жена"}
{"url": "https://www.dnevnik.bg/na_put/2019/11/20/3994474_klitorut_ima_kraka_ili_kakvo_oshte_da_nauchim_ot/", "text": "Из виещите се странични улички на лондонския пазар Камдън, край стените, украсени с огромни кубинки и кецове, множество чейндж бюра и шарено разнообразие от места за храна, се е сгушило едно светло затворено помещение, където човек може да се озове, изправен пред огромен пластмасов тампон, обграден от не по-малки по размер менструални чашки. Наоколо по стените са поставени множество илюстрации на женски гениталии, а на показ като музейни експонати в стъклени кутии е изложено бельо. Може и да звучи леко сюрреалистично, но е съвсем реално и се случва благодарение на първия в света  Музей на вагината . Първата по рода си институция, посветена изцяло на гинекологична анатомия, отвори врати за посетители преди броени дни в Лондон, но целта й е е по-скоро да образова посетителите на тема обществено здраве, а не толкова да предлага историческа обиколка. Музеят съществува благодарение на публично финансиране, в което над хиляда души даряват общо близо 50 хил. паунда. Малкото помещение в Камдън ще е негов дом за поне две години, а след това има планове той да се разрасне. Пред \"Гардиън\" неговата основателка и директор Флорънс Шлехтър казва, че мотивите й за създаването на това пространство са съвсем прости: \"Открих, че има музей на пениса в Исландия, но никъде няма негов еквивалент на вагината, така че реших да направя един.\" Тя визира Исландския фалологически музей в Рейкявик, наричан още Музей на фалоса, в който са представени над 300 пениса и части от пениси на сухоземни и морски бозайници – от китове и моржове до хомо сапиенс. Той има голям успех сред туристите в Исландия, но го дължи на една постоянна експозиция. Така, както правят още Музеят на миграцията в града или Музеят на трансологията, описван като мястото с най-богата колекция, посветена на животите на транссексуални хора. Мисията на новооткрития музей в Лондон обаче е насочена повече към социална справедливост и инициативи за общественото здраве, отбелязва \"Ню Йорк таймс\". Първата изложба в Музея на вагината, която ще продължи до края на февруари, е посветена на . Тя се фокусира върху някои грешни разбирания, които заобикалят гинекологичната анатомия, сред които чистотата, външният й вид, месечният цикъл, секса и контрацепцията. \"Едва под 50% от световното население я има. Повечето от нас са дошли на този свят през една такава. И въпреки това вагината и останалата част от гинекологичната анатомия продължават да са тема табу\", гласи един от плакатите на изложбата.  Експозицията цитира данни от изследване на YouGov, проведено през март, което показва, че над половината от британската общественост, която е била анкетирана, не може да опише функцията или визуално да идентифицира вагината (52%), срамните устни, или лабии (47%), както и пикочния канал, или уретрата (58%). Кураторът на музея Сара Крийд твърди, че тези данни я изненадват. Тя изтъква още, че е изумително как статистиката показва, че \"една от всеки пет жени мисли, че трябва да махне тампона си, за да уринира\", цитира я \"Гардиън\". В телефонно интервю за \"Ню Йорк таймс\" тя допълва: , че открихме, че е най-добре първо да ангажираме хората чрез онова, което знаят, за да можем да ги научим на неща, които не знаят.\" Подобни теми, за които хората имат известни, но не съвсем пълни познания, са чистотата, менструацията, сексуалната активност и контрацепцията. Обикаляйки около експонатите, пред \"Гардиън\" тя обяснява: \"Вагината ви не мирише на букет цветя и не би трябвало да е така.\" Крийд допълва, че нито една част от тялото органично не мирише по този начин и сравнява усилията на хората да променят този факт с дезодорирането на подмишниците. \"Плюс това  - хората казват, че е мръсна или грозна и това спира жените да си правят скрийнинг на шийката на матката или пък да казват на личните си лекари за своите проблеми\", допълва основателката Флорънс Шлехтър пред изданието \"Сън\". Репортер на вестника изброява още различни любопитни факти, научени от обиколка из новото пространство, като например, че клиторът има крака, а жените в миналото са използвали \"Кока-Кола\" като средство за контрацепция. Когато тази изложба приключи, кураторката Крийд смята в следващата да се фокусира върху историята на менструацията и съвременните социални и политически проблеми по темата. Пространството на музея ще бъде домакин и на други събития и пърформанси, сред които комедийни срещи и литературни дискусии на тема феминистка литература. Музеят на вагината има и друга важна за всеки съвременен музей част -  магазин , в който посетителите могат да си купят като сувенир какво ли не - от картички с вулва, през чаши, платнени торбички, моливи и химикалки с името на институцията до плетени на една ръка фигури във формата на клитор и накити в същия тематичен диапазон. Крийд допълва още: \"В тази пост-Уайнстийн ера има повече страх, отколкото проучване, тъй като хората не искат да бъдат разглеждани като неподходящи, но те са част от разговора. Хората имат съпруги или дъщери и приятелки - хора с гинекологична анатомия - и за да могат да си взаимодействат с близките си по ефективен начин, те трябва да знаят повече за тях.\"", "date": "2019.11.20", "title": "Клиторът има крака, или какво още да научим от първия в света Музей на вагината"}
{"url": "https://www.dnevnik.bg/ot_vas/novini_ot_vas/2019/11/20/3994283_elenski_but/", "text": "Еленският бут е месен деликатес - солен и сушен свински бут, приготвян само в района на град Елена. Технологията на приготвянето не е сложна и не съдържа особени тайни. След като се заколи прасето, то се опърля и изстъргва, докато се премахне всичката четина. Отделят се бутовете и плешките от животното (предните и задните крака). Точното оформяне е според желанието на стопанина и майсторлъка на касапина.", "date": "2019.11.20", "title": "Еленски бут"}
{"url": "https://www.dnevnik.bg/evropa/2019/11/20/3994631_bivshi_ispanski_socialisticheski_lideri_biaha_osudeni/", "text": "Деветнадесет бивши испански социалистически лидери в областта Андалусия, бастион на Испанската социалистическа работническа партия, бяха осъдени вчера в рамките на най-големия корупционен скандал в страната за последните десетилетия, предаде \"Франс прес\", цитирана от БТА. Присъдите бяха произнесени от съда в Севиля и идват в деликатен момент за испанския лидер, социалиста Педро Санчес,  който се опитва да намери необходимата подкрепа , за да продължи да бъде премиер, след като  спечели изборите , но с по-малко проценти в сравнение с предишните избори. Деветнайсетте подсъдими, бивши членове на андалуското правителство или на регионалната администрация, бяха осъдени, защото при най-голяма непрозрачност са раздавали стотици милиони евро от фонд, предназначен по принцип за подпомагане на уволнени служители или за затруднени компании. В резултат на това физически лица или компании, които са били близки до социалистическата партия и не са имали икономически трудности, са получили помощи.  Процесът започна през декември 2017 г. и продължи година. Основният обвиняем Мануел Чавес, който няколко пъти е бил министър и ръководител на Андалусия в периода 1990-2009 г., получи забрана да се кандидатира и заема изборни длъжности в продължение на девет години. Неговият приемник начело на регионалното правителство от 2009 г. до 2013 г. Хосе Антонио Гринян получи пък 6 години затвор и забрана от 15 години да заема изборни длъжности. Заради тази афера, избухнала в разгара на икономическата криза в Испания, Гринян подаде оставка. Други девет бивши служители бяха осъдени на по между шест и седем години затвор. Всички имат забрана да заемат публични длъжности в продължение на няколко години отбелязва \"Файненшъл таймс\". Заради скандала като цяло социалистическото правителство беше свалено през януари в Андалусия, най-населената испанска област, в която управляваше в продължение на 36 години. Народната партия и либералите от \"Сиудаданос\" взеха властта там благодарение на крайната десница \" Вокс \", превърнала се днес в третата сила в испанския парламент. ", "date": "2019.11.20", "title": "Бивши испански социалистически лидери бяха осъдени за корупция"}
{"url": "https://www.dnevnik.bg/politika/2019/11/20/3994638_liderut_na_nfsb_valeri_simeonov_stana_zam-predsedatel/", "text": "Лидерът на Националният фронт за спасение на България (НФСБ) Валери Симеонов беше избран за зам.-председател на 44-тото Народното събрание. \"За\" избора му гласуваха 118 народни представители, шестима бяха \"против\", също толкова се въздържаха. Проектът на решение е внесен вчера от съпредседателите на групата на \"Обединени патриоти\" и беше включен днес в дневния ред на Народното събрание като първа точка. Симеонов заема овакантеното място на Явор Нотев от \"Атака\", който трябваше да освободи поста,  след като представителите на \"Атака\" бяха изключени  от групата на патриотите и съответно нямат право на ръководни постове в парламента. При обявяването на точката в дневния ред групата на ДПС напуснаха пленарната зала и не участваха нито в дебатите, нито в гласуването. \"Стигна се до безчестие да бъде предложен за зам.-председател на Народното събрание един провалил се вицепремиер\", заяви депутатът от \"Атака\" Павел Шопов. Той беше и единственият, изказал се по проекторешението. \"Поведението на \"Атака\" и ДПС спрямо кандидатурата ми за зам.-председател на Народното събрание е един вид номинация\", коментира по-късно в кулоарите на парламента Валери Симеонов. ДПС: Границата на търпимост е прекрачена \"Това е поредното падение на парламентаризма и на народните представители от ГЕРБ и БСП\", обяви по-късно в изявление пред медиите лидерът на ДПС Мустафа Карадайъ. Придружен от много от представителите на парламентарната група, той заяви, че изборът на Симеонов преминава границата на търпимостта. Това е пълно отрицание на демократичните достижения, нагла провокация към парламентаризма, към европейските ценности и към цялото общество, допълни Карадайъ. Той допълни, че така се легитимира противопоставянето, агресията, войнстващият национализъм. \"Кошмарът на майките на децата с увреждания сега се възнаграждава от ГЕРБ и ДПС\", допълни лидерът на ДПС, припомняйки поводът Симеонов да бъде сменен като вицепремиер. Карадайъ отбеляза, че явно ГЕРБ са решени на всичко само и само да се задържат във властта. От ДПС уточниха пред \"Дневник\", че обмислят бъдещите си действия по този въпрос, но няма да се изчерпят само с изявления пред медиите. Дариткова: Подкрепихме кандидатурата, защото такава е практиката Трайна парламентарна практика е, когато парламентарните групи предлагат депутат за зам.-председател на парламента, да се подкрепя това предложение, каза председателят на групата на ГЕРБ Даниела Дариткова пред журналисти. \"Има вакантно място, което се полага на \"Обединени патриоти\" за заместник-председател на парламента. Ние го подкрепихме, защото такава е практиката в Народното събрание\", посочи Дариткова. В отговор на въпрос тя отбеляза, че невинаги групата на ГЕРБ се е съгласявала с искания на партньорите си от \"Обединени патриоти\".", "date": "2019.11.20", "title": "Лидерът на НФСБ Валери Симеонов стана зам.-председател на парламента, ДПС напусна залата (допълнена)"}
{"url": "https://www.dnevnik.bg/evropa/2019/11/20/3994636_milioni_evro_shte_triabvat_za_restavraciia_na/", "text": "Базиликата \"Сан Марко\" във Венеция ще има нужда от милиони евро за реставрация, след като  беше наводнена миналата седмица  за шести път за последните 1200 години, предадоха световните агенции. Базиликата е била личен параклис на венецианските дожове по времето на Средновековието и Ренесанса, припомня \"Ройтерс\". Според експерти мозайките и колоните са били повредени от наводнението. Ще е нужно обаче известно време, за да се установят точните размери на щетите и точната сума, която ще е необходима за реставрацията. Експертите казват, че вече е ясно, че някои от мозайките по пода са повредени до известна степен. Основата на някои колони също е повредена, посочва АНСА. Според експерти сега има опасност солните кристалчета, които са останали в мраморните подове и мозайките на базиликата, след оттеглянето на водата да разядат повърхността и да отслабят структурата на криптата, която поддържа корпуса на църквата, допълва \"Ройтерс\".       Много от щетите ще могат да се видят след няколко месеца, защото корозионният процес протича бавно, но неумолимо, казва Пиерпаоло Кампострини, ръководител на фондация \"Фабричерия\", която следи за поддръжката и съхранението на базиликата. Той каза още, че в криптата, която пострада най-тежко в наводненията, колоните вече са били частично почистени от морската сол, предаде ТАСС. Кампострини заяви, че цената на незабавното разчистване на храма ще е пет милиона евро, допълва \"Ройтерс\". По повод парите за реставрацията на храма той каза: \"Имаме известно количество пари, заделено настрана, но ще поискаме от правителството останалите\". Кампострини разказа още, че много организации и физически лица от целия свят предлагат финансова помощ.      Базиликата \"Сан Марко\" привлича милиони туристи от цял свят всяка година и вероятно тази нейна популярност ще е от полза при намирането на средства, както се случи и с катедралата \"Нотр Дам\" в Париж, която пострада тежко при пожар на 15 април. Междувременно стана ясно, че руски олигарси са предложили един милион евро за подпомагането на Венеция, а руският диригент Валерий Гергиев организира концерт в италианското посолство в Москва с цел набиране на средства за града. Италианските власти по-рано вчера обявиха, че ще отпуснат допълнително 65 милиона евро за възстановяване на Венеция. Парите ще бъдат за запазване и защита на  Венецианската лагуна . От тях 46 милиона евро ще бъдат насочени за възстановяване на самия град. Тази сума е допълнение към вече предоставените 20 милиона евро.  Вчера венецианските църковни власти съобщиха, че освен базиликата \"Сан Марко\" от наводненията са пострадали още 50 църкви в общо 120 в града, допълва \"Асошиейтед прес\". Според предварителните оценки щетите са средно за 60 хил. евро на църква, без да се взима предвид базиликата \"Сан Марко\". Властите казаха, че наблюдават и 13 от 80-те венециански камбанарии за евентуални структурни дефекти от наводненията. Същевременно вчера президентът на Италия Серджо Матарела заяви, че повече закъснения в завършването на проекта \"Мойсей\" за защита на Венеция от наводненията ще бъдат неприемливи, предаде АНСА. /БТА", "date": "2019.11.20", "title": "Милиони евро ще трябват за реставрация на базиликата \"Сан Марко\" след наводнението"}
{"url": "https://www.dnevnik.bg/sviat/2019/11/20/3994641_izrael_napadna_siriiski_i_iranski_celi_krai_damask/", "text": "Израел е осъществил атаки срещу ирански и сирийски военни цели в Сирия в сряда в отговор на ракетите, изстреляни срещу Израел предишния ден, заяви говорителят на израелската армия подполковник Авихай Адраи, предаде \"Ройтерс\". По-рано сирийската държавна информационна агенция САНА съобщи, че в ранните часове на сряда сирийската противовъздушна отбрана е унищожила повечето от израелските ракети над Дамаскq преди да достигнат целите си. Според \"Джерузалем пост\" държавната агенция обаче е потвърдила, че ударите са засегнали райони край столицата и ще бъде оказана помощ на засегнатите от \"израелската агресия\". Агенция \"Асошиейтед прес\" съобщава, че жертвите са поне 11 души и че според досегашната информация става дума за иранци. Сирийски медии твърдят, че са поразени и жилищни сгради, а САНА говори и за цивилни жертви - поне двама - и за семейство с майка, баща и две деца, откарани в болница. Сирийският център за наблюдение на човешките права, който наблюдава конфликта в Сирия, говори за седем иранци и четири други жертви. Израелската армия заяви, че противоракетните й системи са свалили четири ракети, изстреляни от Сирия срещу Израел във вторник. \"Военни самолети атакуваха десетки военни цели, принадлежащи на иранските сили \"Кудс\" и на сирийската армия на сирийска територия, включително ракети земя-въздух, щабни квартири, складове за оръжие и военни бази, в отговор на вчерашния ракетен обстрел от Сирия срещу Израел\", написа Адраи в \"Туитър\".      Елитните сили \"Кудс\" са подразделението за външни операции на Корпуса на гвардейците на Иран. Според агенция САНА при израелската контраатака са били ранени трима души. Израел твърди, че е нанесъл стотици удари в Сирия срещу цели на Иран, който се опитва да установи трайно присъствие там, и срещу доставки на модерно въоръжение за подкрепяната от Техеран ливанска милиция \"Хизбула\". \"Няма да позволим на Иран да се окопае в Сирия,\" заяви говорителят на израелската армия Хидай Зилберман пред репортери. Според него Израел \"е подготвен да отговори остро, ако се наложат още нападения\", тъй като страната \"няма да приеме ирански сили близо до границата\".", "date": "2019.11.20", "title": "Израел нападна сирийски и ирански цели край Дамаск"}
{"url": "https://www.dnevnik.bg/detski_dnevnik/2019/11/21/3994612_na_forum_na_unicef_mladeji_s_uvrejdaniia_razkazvat/", "text": "Днес УНИЦЕФ организира форума \"С очи за всички\", посветен на включването на децата и младежите с увреждания. Форумът е кулминация на  националната кампания , организирана от Детския фонд на ООН и най-големите родителски и граждански организации, работещи с деца и млади хора с увреждания. Той ще се проведе и в деня на 30-та годишнина на Конвенцията на ООН за правата на детето. Събитието ще събере деца и младежи, родители, представители на парламента, правителството, местните власти, гражданското общество, научните среди, частния сектор и медиите. Форумът ще даде възможност на участниците да обсъдят постиженията и добрите практики и в същото време ще очертае оставащите бариери пред пълното социално включване на децата и младите хора с увреждания. Събитието ще бъде предавано на живо в каналите на \"УНИЦЕФ България\" във  Фейсбук ,  Туитър  и  Инстаграм.  Вижте   програмата  на събитието и го гледайте от 9 до 13 часа на живо или в зала 8 на НДК. Очаквайте интервю с мотивациония лектор Янис Макдейвис в \"Детски Дневник\", който е сред медийните партньори на кампанията.", "date": "2019.11.20", "title": "На форум на УНИЦЕФ младежи с увреждания разказват вдъхновяващите си истории"}
{"url": "https://www.dnevnik.bg/evropa/regioni/2019/11/20/3994643_s_evropari_shte_se_pomogne_na_110_malki_i_sredni/", "text": "Сто и десет малки и средни предприятия в пограничния регион на България и Гърция кандидатстват за финансиране в размер на 20 млн. лв. по Програмата за трансгранично сътрудничество между двете държави за 2014-2020 г. Това стана ясно по време на заседание на съвместния комитет за наблюдение на програмата, предаде Министерството на регионалното развитие и благоустройството, Срещата бе председателствана от заместник-министъра на регионалното развитие и благоустройството Деница Николова и държавния секретар на Министерството на развитието и инвестициите на Гърция Ники Дандолу. В дискусиите се включиха водещите заинтересовани страни от трансграничния регион, сред които областните управители на Благоевград, Хасково, Кърджали, представители на местната власт и гражданското общество. \"За първи път малките и средните фирми от двете страни на границата имат възможност да получат директно европейско финансиране за дейности, които целят повишаване на конкурентоспособността, разширяване на производството и достигане на нови пазари. Малкият и среден бизнес носи най-голяма добавена стойност в регионите\", отбеляза заместник-министър Николова. В рамките на крайния срок за подаване на проектни предложения са получени 55 апликационни форми, като 30 са с водещ партньор от гръцка страна, а 25 от българска. Предложенията са в етап на оценка. Компаниите ще получат 65% безвъзмездна помощ за проектите си, а останалите 35% са собствен капитал. Бе отчетено, че по този начин финансирането ще достигне около 15.5 млн. евро. Най-много проекти са подадени от МСП в сферата на туризма, възобновяемите енергийни източници, развитие на нови технологии, текстилната промишленост и други. Още 7 млн. евро от програмата ще бъдат отпуснати за индиректна подкрепа на стартиращи малки и средни предприятия от трансграничната територия. Те са предназначени за проекти за насърчаване на предприемачеството и нови бизнес инициативи, създаването на нови предприятия, включително чрез бизнес инкубатори. Към момента са получени 48 заявления за интерес, като след оценката им ще се пристъпи към подаване на пълна апликационна форма. Заместник-министър Деница Николова отбеляза, че към момента по трансграничната програма между България и Гърция се изпълняват проекти за около 110 млн. евро. Най-големият сред тях е разкриването на нов граничен пункт Рудозем- Ксанти на стойност 38 млн. евро, който се очаква да бъде въведен в експлоатация до края на програмния период. По проекта от българска страна се извършва и рехабилитация на път Момчилград – Крумовград – Ивайловград, като предстои въвеждане на участъка в експлоатация. Като част от проекта се финансира и реконструкция на пътя Средногорци – Рудозем и околовръстен път на Рудозем. Към момента са изпълнени над 40% от дейностите. От гръцка страна се финансира строителството на пътна отсечката от Димарио до българско-гръцката граница с дължина 8 км.", "date": "2019.11.20", "title": "С европари ще се помогне на 110 малки и средни предприятия по границата с Гърция"}
{"url": "https://www.dnevnik.bg/video/svobodna_evropa/2019/11/20/3994270_kak_se_govori_za_perioda_sled_1989_g_v_uchilishte/", "text": "Как в различните европейски училища се говори за периода след 1989 година и може ли преподавателите да се абстрахират от своите лични впечатления от прехода. Експерти от няколко страни се опитват да намерят отговора в наръчник за учители.", "date": "2019.11.20", "title": "Как се говори за периода след 1989 г. в училище"}
{"url": "https://www.dnevnik.bg/sviat/2019/11/20/3994645_jertvite_na_protestite_v_iran_sa_nai-malko_106_spored/", "text": "Най-малко 106 души са загинали в Иран от началото на протестите, които започнаха заради повишаването на цените на горивата в страната, съобщи във вторник международната правозащитна организация \"Амнести интернешънъл\", предаде \"Асошиейтед прес\". Според организацията действителният брой на жертвите може да е много по-висок. Иранското правителство не е оповестило данни за броя на арестуваните, ранените и загиналите в протестите, които започнаха в петък и бързо се разпространиха в поне 100 града. Чрез мисията си в ООН обаче то отхвърли данните на \"Амнести интернешънъл\" като \"безпочвени твърдения и измислени числа\". \"Амнести интернешънъл\" е събрала данните си чрез интервюта с журналисти и правозащитници, като е сравнила информацията им. Организацията се позовава и на видеозапис, който показва силите за сигурност да използват огнестрелно оръжие, водни оръдия и сълзотворен газ, за да разпръснат демонстрациите. На кадрите се виждат гилзи от бойни муниции по земята. Според очевидци, цитирани от \"Амнести интернешънъл\", по демонстрантите е стреляно и от снайперисти, разположени по покривите, а в един случай - и от хеликоптер. По-рано от кабинета на Върховния комисар за човешките права на ООН изразиха \"дълбока загриженост\" от информациите за употреба на бойни муниции. Иранските власти прекъснаха достъпа до интернет в страната, което остави единствено държавните медии и официалните представители на иранското правителство като източници за събитията в страната. Отделни информации в държавни и полуофициални медии споменават за само шест жертви при протестите. /БТА", "date": "2019.11.20", "title": "Жертвите на протестите в Иран са най-малко 106 според правозащитници"}
{"url": "https://www.dnevnik.bg/biznes/2019/11/20/3994654_kum_kraia_na_septemvri_chujdite_investicii_narastvat/", "text": "Предварителните данни на БНБ показват, че към края на септември нетните чуждестранни инвестиции в българската икономика достигат 714.5 млн. евро. Сумата надхвърля с 431.1 млн. евро инвестициите за същия период на миналата година, съобщава  \"Капитал\" . Продължава тенденцията парите да влизат в икономиката основно чрез заеми, предоставени от компаниите майки в чужбина на българските им дъщерни дружества. За първи път от май насам обаче те също бележат спад на месечна база. От местните поделения на чуждестранния бизнес са били изтеглени заемни средства в размер на 89 млн. евро, но данните подлежат на ревизиране.  Към момента нетният обем на чуждите инвестиции е над 1.4 млрд. лв., като притокът идва главно от второто тримесечие, докато през първото и третото тримесечие сумите са по-скромни. Числата за първото обаче са повлияни съществено от изплащането през януари на парите за покупката на Сосиете женерал Експресбанк от ДСК. Ефектът от сделката продължава да се усеща и към края на септември. Отрицателна остава и сумата на реинвестираната печалба, като числото е непроменено спрямо съобщенията от август и от юли – минус 72.1 млн. евро.  Най-големите източници на инвестиции в България остават компании от Холандия (323.4 млн. евро), Германия (206.1 млн. евро), Великобритания (142.4 млн. евро).", "date": "2019.11.20", "title": "Към края на септември чуждите инвестиции нарастват"}
{"url": "https://www.dnevnik.bg/sviat/2019/11/20/3994653_senatut_v_sasht_prie_zakonoproekt_pozvoliavasht/", "text": "Сенатът на САЩ прие законопроект в подкрепа на човешките права в Хонконг след месеци на протести в китайския полуавтономен район, съобщи \"Асошиейтед прес\". Законът за човешките права и демокрацията в Хонконг беше гласуван от Сената във вторник. Сега той трябва да бъде изпратен за одобрение в Камарата на представителите, която вече е гласувала подобно законодателство. Законопроектът ще позволи да бъдат налагани санкции на официални представители на Китай и на Хонконг, които са нарушили човешките права, и изисква ежегоден преглед на благоприятния търговски статут, предоставен на Хонконг от Вашингтон. Републиканският сенатор Марко Рубио заяви при представянето на законопроекта, че той ще изпрати послание на подкрепа към народа на Хонконг, който протестира за основни свободи пред лицето на китайското правителствено потисничество. Китайското правителство обеща да наложи в отговор засега неуточнени ответни мерки. Във вторник външното министерство на Китай определи случващото се в Хонконг като вътрешна работа и предупреди САЩ да не се намесват с \"безотговорни изказвания\". /БТА", "date": "2019.11.20", "title": "Сенатът в САЩ прие законопроект, позволяващ санкции заради Хонконг"}
{"url": "https://www.dnevnik.bg/evropa/2019/11/20/3994668_za_niakolko_dena_ispaniia_shte_sledi_horata_chrez/", "text": "Милиони испанци, използващи мобилни телефони, ще бъдат следени тази седмица като част от социологическо изследване, което според критици е стъпка към шпиониране на хората, предаде Би Би Си. Испанският Национален статистически институт INE настоява, че осемдневният проект е анонимен и цели да се придобие по-добра представа къде ходят испанците през деня и вечерта. Трите най-големи мобилни компании в страната участват в схемата. Те твърдят, че предавайки данните, не нарушават никакви закони. Каква е идеята? Статистическият институт  иска да проследи движението  на испанците в рамките на осем дена първо до работните им места или местата, където учат, от 18 до 21 ноември и след това в почивните дни. Втората част от експеримента ще се извърши в неделя на 24 ноември, в деня на Коледа и през два дена идното лято. Трите компании - Movistar, Vodafone и Orange – покриват 78.7% от потребителите на мобилни телефони в Испания и ще получат общо 500 хил. евро за участието си в изследването. Страната ще бъде разделена на 3200 клетки с над 5 хил. жители всяка и операторите ще изчисляват колко телефона има във всяка клетка по няколко пъти на ден. Те ще изследват позициите на телефоните между полунощ и 6 часа сутринта, за да видят къде живеят хората, а след това между 9 сутринта и 18 ч. ще се следи потокът от жители, които пътуват за работа или по други причини (до училището или университета си). След като данните бъдат анализирани, институтът се надява да има по-ясна идея кога и къде испанците пътуват и да използва информацията за подобрение транспортните и обществените услуги. INE иска да използва подробностите за следващото преброяване на населението през 2021 г. Мобилните оператори настояват, че няма начин потребителите да бъдат идентифицирани, тъй като не се предават никакви лични данни. Какво казват критиците? Особено в социалните мрежи испанците изразиха опасения за неприкосновеността на личния си живот. По думите на адвокат в областта на технологиите мобилните оператори не би трябвало да използват данни от клиентите си за статистически цели. Някои хора предложиха телефоните да се изключват или да се включат на самолетен режим докато се провежда проучването. Други посочиха, че много клиенти на Orange и Vodafone може да нагласят настройките си или да изпратят имейл на своя доставчик, за да не бъдат данните им предавани на трети страни. Други се изненадаха от критиките предвид липсата на притеснения при използването на разнообразни приложения като \"Гугъл мапс\", \"Фейсбук\" и \"Амазон\" в ежедневието.", "date": "2019.11.20", "title": "За няколко дена Испания ще следи хората чрез мобилните им телефони"}
{"url": "https://www.dnevnik.bg/sviat/2019/11/20/3994655_pentagonut_isliamska_durjava_se_vuzpolzva_ot/", "text": "Ислямска държава\" се е възползвала от нахлуването на Турция в Североизточна Сирия и от изтеглянето на силите на САЩ от региона, сочи доклад, публикуван във вторник от главния инспектор на Пентагона, съобщи \"Ройтерс\", цитирана от БТА. В доклада се казва, че терористичната група вероятно ще има \"време и пространство\", за да вземе на прицел Запада. Сблъсъците между силите след началото на операция \"Извор на мира\" създават и нови вълни на вътрешно разселени. Изпразнени са поне два лагера за разселени край границата, избягали са и малко под 200 задържани, свързани с \"Ислямска държава\". Като цитира разузнавателното управление на министерството на отбраната на САЩ, докладът предупреждава, че \"Ислямска държава се е възползвала от турското нахлуване и последвалото изтегляне на силите на САЩ, за да възстанови способностите и ресурсите си в Сирия и за засили възможността си да планира нападения в чужбина\". В доклада се казва още, че смъртта на лидера на \"Ислямска държава\" Абу Бакр ал Багдади \"вероятно ще има малко отражение върху способността на \"Ислямска държава\" да се възстанови\". Ал Багдади загина миналия месец заедно с някои от децата си, когато взриви заредена с експлозиви жилетка по време на бягство от ръководена от САЩ атака в северозападна Сирия. Към момента на заповедта на Тръмп от миналия месец имаше около 1000 войници на САЩ в Сирия. Очаква се да останат около 600, след като президентът се отказа от почти пълното изтегляне, за да остави войници в районите на петролните находища в Сирия. Освен това главният инспектор на Пентагона Глен Файн заявява във встъпителните думи, че пристигането на сирийския режим и руските сили в североизточна Сирия вероятно ще \"повлияе на мирното решение на сирийската гражданска война\".", "date": "2019.11.20", "title": "Пентагонът: \"Ислямска държава\" се възползва от изтеглянето на САЩ от Сирия"}
{"url": "https://www.dnevnik.bg/sport/2019/11/20/3994683_lebron_djeims_vleze_v_istoriiata_na_nba/", "text": "Леброн Джеймс влезе в историята на Националната баскетболна асоциация (НБА), превръщайки се в първия играч, записал трипъл-дабъл срещу всеки от 30-те отбора в Лигата. Крилото на \"Лос Анджелис лейкърс\" се отчете с 25 точки, 11 борби и 10 асистенции при победата над \"Оклахома сити тъндър\" със 112:107. От началото на сезона Джеймс има пет трипъл-дабъла в 14 мача за \"езерняците\", които спечели 12 пъти дотук. В историята на НБА Джеймс е на пето място по брой на трипъл-дабъли с 85.", "date": "2019.11.20", "title": "Леброн Джеймс влезе в историята на НБА с \"трипъл-дабъл\""}
{"url": "https://www.dnevnik.bg/regioni/2019/11/20/3994688_vodniiat_rejim_v_pernik_dovede_do_protesti_s_iskane_za/", "text": "Стотици перничани излязоха на протест пред сградата на местното ВиК дружество заради режима на водата в града, който започна в понеделник, съобщава Би Ти Ви.  От 18 ноември в Перник вода има от 5.00 до 10.00 и от 17.00 до 22.00 часа.  Въвеждането на воден режим се налага заради драстично намалелия обем на язовир \"Студена\". Част от протестиращите се опитаха да нахлуят в сградата на ВиК дружеството, но пазещите реда полицаи успяха да ги спрат. Едно от исканията на перничани е шефът на дружеството Иван Витанов да подаде оставка, а заедно с него постовете си да напуснат и другите ръководни органи. Очаква се по-късно през деня част от протестиращите да бъдат приети от представители на ВиК дружеството, за да обсъдят проблема. Перничани се оплакаха, че дори и в обявените 10 часа, в които има вода, такава няма през цялото време заради слабото налягане. Хора, живеещи на по-високи етажи, обясниха пред БНТ, че при тях водата идва два часа след пускането ѝ. Освен това водата имала и жълт цвят. Пред \"Свободна Европа\" протестиращи граждани поискаха да разберат защо не са били информирани предварително за проблема, за който се е знаело от месеци. Според тях ръководителите на ВиК дружеството са чакали да минат местните избори и тогава да дадат гласност. Някои дори директно обвиниха предишния кмет Вяра Церовска за проблема, като уточниха, че и преди изборите е имало режим на водата, за който обаче нищо не се е говорило. Вчера новоизбраният кмет на Перник Станислав Владимиров (БСП) обяви, че с изключение на премиера Бойко Борисов, с когото има добра комуникация, надолу по йерархията не вижда някой активно да се стреми да решава проблема с недостига на питейна вода в Перник. Той обясни още, че  ръководството на ВиК дружеството не дава ясна и точна информация , а първоначално предложеният режим на водата в града и още няколко населени места е бил неадекватен и не е бил съгласуван с никого. По думите му и сега въведеният режим не е адекватен, защото данните сочат, че се харчи толкова вода, колкото и преди въвеждането му. Така не може да се осигури снабдяване с питейна вода до април, което би било гарантирано, ако не се харчат повече от 1 млн. куб. м на месец.", "date": "2019.11.20", "title": "Водният режим в Перник доведе до протести с искане за оставки във ВиК дружеството"}
{"url": "https://www.dnevnik.bg/politika/2019/11/20/3994685_borisov_poiska_da_budat_otstraneni_direktori_na/", "text": "Премиерът Бойко Борисов разпореди на здравния министър Кирил Ананиев в началото на правителственото заседание да бъдат отстранени още днес директорите на болниците, които са си прехвърляли болно дете, което в крайна сметка почина. Сутринта родителите на детето са били на среща при премиера. Детето първо е постъпило в Специализираната детска болница \"Проф. Иван Митев\", откъдето са го изпратили в болница \"Лозенец\", там са го изписали за домашно лечение. После детето се влошава и бива откарано в \"Пирогов\", където е починало. Отстраняването на директорите ще трае, докато продължават проверките на прокуратурата и се прави съдебномедицинската експертиза. Борисов разпореди още на здравния министър да каже на прокуратурата да ползва ВМА за експертизите, където са \"едни от най-добрите лекари\". \"Трябва да има възмездие. От наша стана да бъде направено днес. Това бездушие, разстроих се, незабавно да се махат оттам, докато свършат проверките и се намерят виновните. Направихме детски отделения, толкова пари за здравеопазване се дават\", коментира премиерът. Малко по-късно Ананиев извика тримата директори на болници на среща в министерството и очаквано ги отстрани временно докато текат проверките. Заедно с това е отстранена и лекарката, приела болното дете в педиатрията - Емилия Георгиева. Премиерът обяви пред медиите и решение на кабинета, с което се отпускат 6.7 млн. лв., с които да се платят данъците на болница \"Лозенец\". \"Само отпускаме пари, само плащаме, Ананиев, и ефектът е разплакани родители при мен. Ако това е правилно...\", заключи Борисов.", "date": "2019.11.20", "title": "Борисов поиска да бъдат отстранени директори на болници заради починалото дете"}
{"url": "https://www.dnevnik.bg/analizi/2019/11/20/3994319_naciiata_otpraznuva_borisovata_otmiana_na_shashmata_s/", "text": "                          – Нацията изликува, че ще може спокойно да си се лекува, след като вчера премиерът скастри подопечните си и отново взе популярното решение. Платеността на болничните се запазва и основно народът на държавна служба мигновено си пусна един троен за до края на седмицата, за да се възстанови от създалия се тия дни стрес. Предложението първите ден, два или три от болничните да не се плаща от никого няма да бъде внесено в парламента и стана тема за широки дебати, отвлякла вниманието на народонаселението от рисунки за Хари Потър, Грета Тунберг, Данчо Лечков и истински ли са намаленията за Black friday. \"Ох, Блек фрайдей. Взимам си болничен, за да намажа и от офертичките за него\" – рече нацията, потъркала ръце и джоб, че всичко ще е наред. \"Да са живи и здрави, ще им съберем повечко данъци догодина и всички ще сме добре\" – рече великодушно и Влади Горанов.", "date": "2019.11.20", "title": "Нацията отпразнува Борисовата отмяна на шашмата с болничния"}
{"url": "https://www.dnevnik.bg/politika/2019/11/20/3994695_nai-bednite_pensioneri_shte_poluchat_koledni_dobavki/", "text": "В началото на правителственото заседание, \"докато медиите са още тук\", премиерът Бойко Борисов обяви решение, с което се отпускат малко над 51 млн. лв. за коледна помощ за пенсионерите с най-ниски пенсии. Тези средства ще бъдат за сметка на преструктурирането на разходите и трансферите по централния бюджет за 2019 г. С парите ще се дадат по 40 лв. към декемврийските пенсии на около 1 276 200 пенсионери, чиито пенсии заедно с всички добавки не надхвърлят 363 лева, обясни социалният министър Бисер Петков. Сумата е и определената линия на бедност за 2020 г. Така се продължава установената практика да се подпомагат пенсионерите с пенсия под линията на бедност в навечерието на коледните празници, допълни Петков. Премиерът изчисли, че такава празнична помощ се отпуска за осми път при неговото управление и че кумулативно това означава, че са отпуснати половин милиард лева за пенсионерите. Борисов подчерта, че тази помощ е в допълнение на увеличените с 6.7% пенсии и обещаното за догодина повишение на минималната пенсия.", "date": "2019.11.20", "title": "Най-бедните пенсионери ще получат коледни добавки"}
{"url": "https://www.dnevnik.bg/evropa/2019/11/20/3994704_malta_zadurja_biznesmen_vuv_vruzka_s_ubiistvoto_na/", "text": "Полицията в Малта арестува един от най-влиятелните бизнесмени в страната във връзка с разследването на убийството на журналистката Дафне Каруана Галиция, съобщиха източници, цитирани от \"Ройтерс\". Йорген Фенек бе задържан, след като полицията прихвана яхтата му край средиземноморския остров, обясниха запознати източници. Арестът му идва ден след като правителството заяви, че ще предложи помилване на  предполагаемия посредник  в случая от 2017 г., ако той предостави доказателства кой стои зад убийството. Фенек е директор и съсобственик на бизнес група, която спечели през 2013 г. обявен от малтийското правителство търг за построяване на топлоцентрала, работеща с газ, на острова. През февруари 2017 г., осем месеца преди да бъде убита с кола бомба, Каруана Галиция написа в блога си за мистериозна компания в Дубай, наречена 17 Black Limited, твърдейки, че тя е свързана с малтийски политици, но без да публикува доказателства. Тя не успя да разкрие кой е собственик на компанията. По-късно разследване на \"Ройтерс\" установи, че това е Фенек. Според имейл от декември 2015 г., разкрит от малтийските финансови регулатори, тайни панамски компании, притежавани от тогавашния министър на енергетиката Конрад Мици и Кийт Шембри, началника на канцеларията на премиера Джоузеф Мускат, трябвало да получат пари от 17 Black за неопределени услуги. Според имейла панамските компании са очаквали плащания от до 2 милиона долара в рамките на година от 17 Black. В него не се говори за топлоцентралата и няма доказателства за извършени плащания. Шембри и Мици казаха ред \"Ройтерс\" през октомври миналата година, че не знаят за връзка между 17 Black и Фенек или за план за получаване на пари, свързани с бизнесмена или с енергийния проект.", "date": "2019.11.20", "title": "Малта задържа бизнесмен във връзка с убийството на журналистката Дафне Каруана Галиция"}
{"url": "https://www.dnevnik.bg/sviat/2019/11/20/3994690_zashto_izchezna_sauditskata_princesa_basma/", "text": "                         Принцеса Басма Бинт Сауд Бин Абдул Азис Ал Сауд, която е много високо в йерархията на кралското семейство в Саудитска Арабия, изчезна по мистериозен начин. Наблюдатели предполагат, че е под домашен арест с една от дъщерите си, макар че официално обвинение срещу тях няма. Според източник, близък до принцесата, който желае да запази анонимност поради опасения за сигурността си, тя на няколко пъти била в контакт със семейството си, но не можела да говори открито, защото комуникациите ѝ били под наблюдение. Коя е принцеса Басма Принцеса Басма открай време се застъпва за конституционни реформи и хуманитарни каузи в Саудитска Арабия и в целия регион. И открай време говори по тези въпроси пред различни световни медии. Тъкмо в момента обаче подобни изяви предизвикват истинска ярост у фактическия лидер на страната - престолонаследника Мохамед бин Салман. Принцеса Басма е най-малката дъщеря сред общо 115-те деца на покойния саудитски крал Сауд. Известна е с това, че от години се застъпва за реформиране на кралството. Сега обаче принцесата изчезна по мистериозен начин. Източникът ни в Рияд твърди, че принцеса Басма е била задържана още през март тази година - по подозрение, че под предлог за лечение в Швейцария се е опитала да избяга от страната заедно с дъщеря си. Саудитските власти не отговарят на нашите запитвания, но според документи, с които разполагаме, на 18 декември 2018 Басма е получила разрешение да лети заедно с дъщеря си за Швейцария - за спешна медицинска интервенция, предписана от швейцарския ѝ лекар. Американският адвокат Леонард Бенет, който е организирал пътуването, заяви за ДВ, че самолетът на принцесата е бил задържан в последния момент. Два месеца по-късно Бенет бие тревога: \"Тя просто изчезна и никой не знае къде е. Страхувахме се от най-лошото.\" След многобройни опити връзка все пак била установена, но принцесата звучала \"като заложница\". Според източника на ДВ, който е близък до принцесата, в началото е имало разследване дали принцесата е искала да избяга от страната. Установено било, че това не е вярно, но въпреки това все още не се знае защо Басма е задържана. Източникът смята обаче, че арестът не е политически мотивиран и не е извършен със знанието на управляващите кралски особи. Според друг източник обаче, който е бил в лични и бизнес контакти с принцесата, престолонаследникът Мохамед бин Салман би трябвало да знае къде се намира тя. Басма, която е майка на пет деца, започва да пише за саудитските медии през 2006 година. По-късно се захваща с бизнес и успоредно с това се превръща в публичен глас за повече реформи в страната - една кауза, на която властите в Саудитска Арабия не винаги гледат с добро око. След развода си принцесата се премества в Лондон, където привлича силно медийно внимание. Сред основните теми, по които говори, са корупцията и несправедливото разпределение на благата не само в Саудитска Арабия, но и в целия регион. Принцеса Басма се застъпва и за конституционни реформи, които биха ограничили правомощията на саудитската религиозна полиция и биха дали повече права на жените. През 2012 година принцесата изрази пред Би Би Си съжалението си, че Саудитска Арабия не осъществява идеята за конституционна монархия, разделяща властта между краля и премиера, каквато беше волята на покойния ѝ баща крал Сауд. В интервю за \"Индипендънт\" през същата година принцеса Басма се оплака, че нейните критики се посрещат с неодобрение в Саудитска Арабия. През 2016 година Басма закрива някои от лондонските си компании и се връща в Саудитска Арабия. А през 2018 прехвърля останалата част от бизнеса на една от дъщерите си. Макар да твърди, че не е под натиск, от началото на 2018 година принцесата на практика преустановява публичните си изяви. Предполага се, че първоначално принцесата е била заподозряна в опит да избяга от страната. Но има и други възможни обяснения за нейното изчезване: семеен спор, свързан със синовете ѝ. Миналата година саудитските медии съобщиха, че нейните синове са били замесени в нападение срещу полицай, след което били задържани без обвинение в очакване на разследването. Възможно е именно този сюжет да е задържал принцесата в страната. Според неин бизнес партньор, принцеса Басма е успяла да се пребори за освобождаването на синовете си. Сложни взаимоотношения Мадауи ал Рашид, експертка за Саудитска Арабия в Лондонското училище по икономика, изказа пред ДВ и следното предположение: че принцеса Басма може да е замесена в семеен спор за наследство или за попечителството над децата ѝ. Ал Рашид обяснява, че по принцип членовете на кралското семейство могат да пътуват в чужбина само със специално разрешение, а за принцесите важи цял пакет от предпазни мерки: \"Защото се тревожат за тяхната чест\", обяснява експертката. Според нея е малко вероятно член на кралското семейство да бъде задържан без знанието на управниците. Като най-малка дъщеря сред общо 115-те деца на покойния крал Сауд принцеса Басма принадлежи към един клон на семейството, който навремето е бил смятан за потенциална алтернатива на сегашната власт в лицето на крал Салман и неговия син. Днес кралското семейство се състои от около 14 хил. души, като различните разклонения често се борят помежду си за власт и влияние.", "date": "2019.11.20", "title": "Защо изчезна саудитската принцеса Басма"}
{"url": "https://www.dnevnik.bg/politika/2019/11/20/3994696_petur_moskov_edinstvenite_spechelili_ot_mestnite/", "text": "Единствените, спечелили от местните избори, са БСП и ДПС. ГЕРБ губят около 300 хил. гласа спрямо предходните избори през 2015 г., но тези гласове не преливат към \"Демократична България\", която губи около 150 хил. привърженици спрямо предходния вот. Това мнение изрази пред Би Ти Ви бившият активист на ДСБ и съосновател на новата партия Консервативно обединение на десницата Петър Москов. \"Десницата пада, а ДПС и БСП качват\", подчерта Москов и добави, че явно дясноориентираните избиратели имат нужда от \"контрапункт на всички утопии, експерименти комунистическия, либералния, зеления\", в които живеем в момента. Москов разкритикува политическото обединение \"Демократична България\", включващо \"Зелено движение\", \"Да, България\" и ДСБ, за това, че на местните избори се е обявило за промяна, докато избирателите искат запазване на основните ценности, с които живеят. \"Когато нямаш ясна единна идеология и единствената ти заявка е промяна, това включва много лица, включително лицето на Мая Манолова\", каза той, помолен да коментира, че на втория тур в София част от десните избиратели са се обявили за подкрепената от БСП Манолова. Москов заяви, че КОД се появява заради необходимостта от консервативна сила, различна от ГЕРБ, която застава зад ценностите на силната държавност, която гарантира образованието, здравеопазването, реда и личната сигурност, стои зад връщането на личната свобода и скъсването на връзката между бизнеса и администрацията води политика на запазване на държавната идентичност. КОД ще се яви на парламентарните избори през 2021 г. като целта е да постигне \"такова присъствие в местните и националния парламент, че да е непреодолима за формиране на мнозинство.", "date": "2019.11.20", "title": "Петър Москов: Единствените, спечелили от местните избори, са БСП и ДПС"}
{"url": "https://www.dnevnik.bg/evropa/2019/11/20/3994721_hurvatiia_shte_pregovaria_s_germaniia_za_zavoda_na/", "text": "Хърватското правителство започва днес разговори с германския канцлер Ангела Меркел за идването на \"Фолксваген\" в Хърватия, съобщи вчера на конференция във Вараждин министърът на икономиката Дарко Хорват, цитиран от в. \"Вечерни лист\" и БТА. Преди три седмици Андреас Тостман, член на съвета на \"Фолксваген\", отговарящ за производството, заяви за \"Ройтерс\", че компанията не търси  алтернативна локация на турския град Измир  за своя нов завод. Въпреки това министър Хорват твърди, че правителството е подготвило оферта за германския инвеститор и ще се бори тази инвестиция от милиард и половина евро да се реализира в Хърватия. Хорват каза, че правителството предварително е получило и обработило всички изисквания на ръководството на \"Фолксваген\" и дори е избрало три възможни места за завода. \"Утре започват разговори с госпожа Меркел \"Фолксваген\" да реализира инвестицията си в Хърватия, а правителството подготви оферта за компанията и намери три места, на които има свободни един милион квадратни метра площ и изпълняват всички други условия\", каза вчера Хорват. Концернът  замрази плановете за  вложенията в Турция на фона на международните критики срещу военната операция, която турската армия започна в Сирия. Преди няколко дена след заседание на надзорния съвет на концерна  бе съобщено , че до края на тази година \"Фолксваген\" ще реши дали ще строи новия си завод в Турция.", "date": "2019.11.20", "title": "Хърватия ще преговаря с Германия за завода на \"Фолксваген\""}
{"url": "https://www.dnevnik.bg/analizi/2019/11/20/3994717_kakvo_da_ochakvame_ot_cacarov_nachelo_na_kpkonpi/", "text": "                         Главният прокурор отстъпва преждевременно поста на заместника си, за да оглави борбата с корупцията по високите етажи на властта по предложение на същите тези етажи. Така ще изглежда \"екипът\" на Сотир Цацаров и Иван Гешев, когато в \"обозрим срок\" единият бъде избран от парламента за председател на Комисията за предотвратяване на корупцията и отнемане на незаконно придобито имущество (КПКОНПИ), а другият  бъде назначен от президента Румен Радев като главен прокурор. Представителите на ГЕРБ и \"Обединени патриоти\" не направиха подробен анализ на досегашната работа на Цацаров и не огласиха какво очакват от него като ръководител на КПКОНПИ. Досегашната му кариера обаче показва, че осъдени за корупция от \"високите етажи\" няма, а отношенията му с изпълнителната власт винаги са били близки. Дори и след като привидно е демонстрирал воля да разследва най-висшите ѝ представители. Депутатите от управляващото мнозинство се обосноваха така : \"Г-н Цацаров е това, което всички останали не са\"; \"все ни е едно кой ще бъде друг, ако не той\"; \"Сотир Цацаров знае къде е границата между институциите и уважава разделението на властите.\" Тези твърдения, произнесени от Емил Димитров от \"Обединени патриоти\" и Валентин Радев от ГЕРБ, обаче не бяха подкрепени с оценка на мандата на досегашния главен прокурор. Запитан дали номинирането му за председател на КПКОНПИ издава политическа обвързаност с управляващите, Радев отрече. Какво обаче показват фактите от последните 7 години, в които той ръководеше независимата прокуратура? През 2012 г. окръжният съдия на Пловдив Сотир Цацаров недвусмислено бе отличен от премиера Бойко Борисов като \"най-добрия\", с когото той е работил като главен секретар на МВР. Още преди кандидатурата му официално да бъде издигната от седмина членове на ВСС (петима от парламентарната квота­) Борисов заяви, че предпочита съдия да стане главен прокурор, а тогавашният вицепремиер и вътрешен министър в първото правителство на ГЕРБ Цветан Цветанов го определи като \"стабилен\". След официалната номинация на Цацаров преди седем години Борисов каза: \"Сотир Цацаров има безупречна репутация в Пловдив и това мисля, че е достатъчно, за да бъде избран за главен прокурор.\" Тогава управляващите пренебрегнаха факта, че пловдивският съдебен район бе станал известен с най-високия брой констатирани нарушения на човешките права от Европейски съд за правата на човека (ЕСПЧ). Цацаров пък бързо игнорира засвидетелстваната му от върховете на ГЕРБ подкрепа и малко след като първият кабинет \"Борисов\" подаде оставка през февруари 2013 г., прокуратурата се активизира тъкмо срещу негови представители. Междувременно в медиите се появиха тайни записи на бившия градски прокурор на София Николай Кокинов, който казва на Бойко Борисов по адрес на Цацаров: \"Не ми се подсмихвай, ти си го избира...\" Този разговор обаче така и не стана обект на прокурорско разследване под претекст, че е бил записан незаконно. Държавното обвинение обаче възобнови проверките си срещу Борисов по случаите за предполагаемо осуетяване на митническа проверка в пивоварна (\"Ало, Ваньо\") и употреба на гранатомет срещу барикадирал се заподозрян, който в крайна сметка загина (\"Чакъра\"). Освен това прокуратурата внесе в съда три обвинителни акта срещу Цветанов. И трите бяха резултат от сигнала на бившия премиер Сергей Станишев за незаконно подслушване в МВР. Всички те обаче завършиха точно както приключи и делото срещу Станишев за загубени секретни документи по сигнал на Борисов (със съдействието на Алексей Петров) – без осъдителна присъда. В деня преди изборите през 2013 г. дойде аферата \"Костинброд\", когато БСП, ДПС и контролираните от Цветан Василев и Делян Пеевски медии обвиниха ГЕРБ в подготвена фалшификация на изборите. Цацаров реагира още в деня за размисъл. Образувано бе разследване за евентуално престъпление срещу политическите права на гражданите, което завърши с оправдаването на настоящия транспортен министър Росен Желязков за това, че не е проконтролирал бракуването на 350 000 бюлетини. Докато ГЕРБ беше в опозиция на кабинета \"Орешарски\", прокуратурата образува дори противоконституционна проверка срещу действащия тогава президент Росен Плевнелиев, която в крайна сметка бе прекратена. Образувани бяха и други проверки и дела срещу представители на ГЕРБ, но всичките завършиха без успех за прокуратурата, а някои и с нейното осъждане (Мирослав Найденов, Божидар Нанев, Искра Фидосова, Емил Димитров). За сметка на това условно бе осъден бившият шеф на комисията за конфликт на интереси Филип Златанов, който бе записал в тефтерчето си емблематичната формула за \"удряне\" на неудобни \"ИФ→ЦЦ→ББ\". Отбелязването на въпросните инициали така и не бе разследвано по същество от прокуратурата, също както не бяха изяснени и буквите \"ДП\", които се оказаха коригирани на числото 10. Причината бе, че въпросният бележник изчезна от колата на вещо лице, който беше спрял, за да се облекчи по малка нужда. В края на 2014 г. Бойко Борисов отново е премиер на второто правителство на ГЕРБ в коалиция с Реформаторския блок. В този мандат подчинените на Сотир Цацаров се фокусираха единствено върху коалиционните партньори на Борисов. Обвинения получиха военният министър Николай Ненчев, колегата му от външно министерство Даниел Митов и заместникът му Христо Ангеличин, както и здравният министър Петър Москов. Към тази група беше прибавено делото срещу бившите финансов и икономически министър - Симеон Дянков и Трайчо Трайков, както и бизнесмена и издател Иво Прокопиев. Става дума за делото за приватизация на държавния дял от електроразпределителното дружество, притежавано от ЕВН. Към днешна дата няма нито един окончателно осъден по тези казуси. Тенденцията прокуратурата да не отчита успешни разследвания срещу висши представители на изпълнителната власт се запази и в третия мандат на ГЕРБ, който се отличи само с  прекратеното разследване за катастрофата с моторна шейна , при която загина синът на бившия транспортен министър Ивайло Московски. Освен представители на ГЕРБ разследващите под ръководството на Цацаров погнаха и зам.-председателя на парламента от ДПС Христо Бисеров, който в края на 2013 г. бе принуден да напусне всички политически постове заради няколко обвинения. Три години по-късно той бе напълно оправдан. Междувременно прокуратурата бе принудена да се занимае с доклад на турската служба за борба с контрабандата и организираната престъпност (КОМ), сочещ тютюневия холдинг \"Булгартабак\" за основен източник на контрабандни цигари в южната ни съседка. След като първоначално изрази съмнения, че такъв документ изобщо съществува, Цацаров в крайна сметка разпореди проверка, която наред с твърденията в него, се фокусира и върху въпроса – кой е авторът и каква е целта на констатациите му. Не е известно прокуратурата да е постигнала нещо повече в работата си по този случай. На фона на липсата на присъди по високите етажи на властта, ГЕРБ и ДПС осигуряваха през годините подкрепа в парламента за редица законодателни предложения на главния прокурор. Цацаров се радваше и на благоразположението на парламентарното мнозинство по случаи като \"Яневагейт\" и \"ЦУМ-гейт\", по които той бе обект на съмнения за търговия с влияние, но те така и не бяха проверени. В първия става дума за записи от разговори между съдийки, които описват с имена ролите в съдебната система. Вторият случай бе огласен от бизнесмена и издател Сашо Дончев, който се оплака от натиск от страна на Цацаров, по време на среща в офиса на бизнесмена Георги Гергов. Никой от двата обаче не предизвика интерес нито в парламента, нито във Висшия съдебен съвет (ВСС). Никой не пожела да изясни и най-скорошното признание на Цацаров –  че последните няколко избора на тримата големи в съдебната власт са се случили \"в две други сгради\". Нещо повече – управляващите вече 10 години упорито отбягват категоричните препоръки на ЕСПЧ, Европейската комисия, Съвета на Европа и Венецианската комисия България да въведе законови промени, ограничаващи фактическата безконтролност на главния прокурор. И така запазват ситуацията, описана красноречиво от първия главен прокурор, избран след 10 ноември 1989 г. – Иван Татарчев: \"Над мен е само Господ.\"", "date": "2019.11.20", "title": "Какво да очакваме от Цацаров начело на КПКОНПИ"}
{"url": "https://www.dnevnik.bg/zelen/2019/11/20/3994684_izlojba_za_kauzite_na_boian_petrov_shte_bude/", "text": "Изложба, посведена на каузите на Боян Петров, ще бъде представена на започващия днес \"Банско филм фест\". С нея организаторите и екокоалиция \"Да спасим Кресненското дефиле\" искат да припомнят това, за което алпинистът се бореше като природозащитник. Изложбата ще съпътства срещата на общността в Банско в периода 20–24 ноември 2019, където  фестивалът за приключения в планините  ще покаже общо 100 филма от 35 държави. От \"Да спасим Кресненското дефиле\" посочват, че експозицията акцентира върху част от личния живот на Боян Петров и най-силно върху една от личните му каузи, а именно спасяването на  Кресненското дефиле, застрашено от строителството на автомагистрала \"Струма\" . Организаторите заявиха, че Кресненският пролом съхранява изключително богато биоразнообразие, едно от най-богатите в Европа. Това е и мястото, където Боян Петров, завършвайки своето биологично образование, е правил теренните си проучвания. Специфичните характеристики на района - тясната долина на река Струма, затисната от стръмни планински склонове, го правят изключително уязвим, а всички животински видове и растения, които го обитават, са силно чувствителни към човешките дейности. На фона на липсващи екооценки и промени от българското правителство на одобреното от Европейската комисия трасе на магистрала \"Струма\" днес плановете са тя да се строи с национални средства и без европодкрепа, отново през защитеното Кресненско дефиле  . Изложбата представя фотографии от кръжока по зоология към Зоологическата градина, който Боян Петров е посещавал и който е запалил страстта му към природата. В нея са включени негови лични снимки, снимки на природата в Кресненския пролом, снимки на различни защитени видове земноводни, влечуги и птици, срещащи се в района на Кресна. Близки до Петров, който изчезна в опит за изкачване на Шишапангма преди година, призоваха за внимание как се използва името му. Повод за това е случаят, предизвикал остър отпор от негови колеги и близки преди дни, когато негова  снимка беше използвана за реклама  на хранителни добавки във \"Фейсбук\". Десетки граждани са подписали сигнал до Университета по архитектура, строителство и геодезия (УАСГ), където се оказва, че рекламиращият своите продукти е преподавател. В сигнала те твърдят, че са нарушени членове от  Етичния кодекс на УАСГ . По-късно и етичната комисия към университета обяви, че проверява преподавателя. За \"Дневник\" Андрей Ковачев от \"Да спасим Кресненското дефиле\", който е един от организаторите на експозицията в Банско, уточни, че изложбата изразява негов ангажимент към Боян Петров да се бори за опазването на дефилето. \"С Боян още като малки деца ходехме из Кресна. Нашите сърца останаха там, и на двамата. Той направи и дипломната си работа като биолог за прилепите в Кресненското дефиле. По-късно, когато се борехме за опазване на Кресна и за минаване на магистралата извън чувствителната зона, той не можеше непрекъснато да присъства. Знаете, че участваше в много неща. Но имахме уговорка: ако става въпрос за Кресна и опазването ѝ, да отида при него, където и да е, и да го измъкна и доведа да помогне. Направих изложбата заради обещанието си към него да направим всичко, за да запазим дефилето.\"  Автори на фотографиите са: самият Боян Петров; доц. д-р Стоян Бешков и проф. д-р Павел Стоев от Националния природонаучен музей към БАН; Асен Тасев - приятел на Боян от ученическите години; Андрей Ковачев - сдружение \"Балкани\", приятел на Боян от 1-ви клас.", "date": "2019.11.20", "title": "Изложба за каузите на Боян Петров ще бъде представена на \"Банско филм фест\""}
{"url": "https://www.dnevnik.bg/razvlechenie/2019/11/20/3994712_the_who_sa_purvata_grupa_sus_zvezda_na_novata/", "text": "Британската рок група The Who стана първата със своя плоча на новата Музикална алея на славата в Лондон, която бе открита във вторник с идеята да се превърне в културна атракция, подобна на звездната Алея на славата на булевард \"Холивуд\", съобщава \"Ройтерс\". След представянето на тяхната плоча на алеята, на която е изобразена грамофонна плоча, двамата живи членове на The Who Роджър Дoлтри и Пийт Таунсенд позираха за снимка с новата туристическа атракция в оживения лондонски квартал Камдън. \"Камдън винаги е бил жизненоважен за процъфтяващата музикална сцена на Лондон и е, както знаем, световно признат център на изкуствата\", заявиха Tho Who в свое изявление. Музикантите допълниха, че като лондончани за тях е \"сюрреалистично да бъдем увековечени в камък на главната улица в Камдън\". Организаторите на инициативата допълват, че всяка година на Музикалната алея на славата ще бъдат добавяни до 20 подобни плочи. Имената, които ще бъдат увековечени там, ще бъдат избирани от жури и разпределяни в няколко категории: икона, иноватор, вдъхновение, индустрия, невъзпят герой и артист на годината. Към алеята ще бъде създадено и мобилно приложение, с което посетителите ще могат да научават повече за историята на музикалната индустрия и представените имена от нея.", "date": "2019.11.20", "title": "The Who са първата група с плоча на новата Музикална алея на славата в Лондон"}
{"url": "https://www.dnevnik.bg/video/s_dve_dumi/2019/11/20/3994533_honkong_-_tigur_s_chasovnikov_mehanizum/", "text": "Протестите и сблъсъците по улиците на Хонконг не са просто спор за политически искания, а схватка между две системи. В Хонконг още има права и свободи, каквито другаде в страната са немислими, но Пекин се нуждае от автономния регион - врата към света.", "date": "2019.11.20", "title": "Хонконг - тигър с часовников механизъм"}
{"url": "https://www.dnevnik.bg/bulgaria/2019/11/20/3994752_dps_bogatstvo_e_za_vsiaka_durjava_da_izpolzva/", "text": "\"Няма как да не отбележа и моето мнение, и на моите колеги за  безспорната личност на главния прокурор , за безспорния професионализъм и качествата, които той притежава.\" Това коментира в кулоарите на парламента зам.-председателят на групата на ДПС Хамид Хамид. И допълни: \"Богатство е за всяка държава да използва този потенциал пълноценно и КПКОНПИ е мястото, където този потенциал може да се развие.\" Хамид уточни, че групата на ДПС още не е обсъждала внесените номинации за нов председател на антикорупционната комисия и предстои това да стане на база на концепциите, които те ще внесат. Но веднага след това даде да се разбере, че партията оценява високо кандидатурата на Сотир Цацаров. Хамид отбеляза, че веднага след встъпване в длъжност, независимо кой ще бъде избран, новият председател трябва да продължи законодателните промени, които висят в правната комисия. \"Има някои неуредени въпроси и пропуски, проблеми. Надявам се да работим изключително активно с новоизбрания председател в тази посока\", допълни Хамид.", "date": "2019.11.20", "title": "ДПС: Богатство е за всяка държава да използва потенциала на Цацаров"}
{"url": "https://www.dnevnik.bg/photos/snimka_na_denia/2019/11/20/3994733_snimka_na_denia_vuzmojnost_da_se_rodish_sus_zlaten/", "text": "Ако отскоро сте родители и обичате лъскавите неща, Агенция \"Митници\" предлага на търг два биберона със златен обков. Те били открити през август 2016 г. в картонени пакети под леглото в шофьорската кабина на турски камион, влизащ в страната от южната ни съседка. В камиона били укрити още 601 златни накита, които също са обявени за продажба на търга. Бибероните са син и розов, а на златния обков пише на английски \"Обичам те\". Задържаните накити са с приключили производства, което позволява на Агенция \"Митници\" да ги продаде.", "date": "2019.11.20", "title": "Снимка на деня: Възможност да се родиш със златен биберон в устата"}
{"url": "https://www.dnevnik.bg/bulgaria/2019/11/20/3994768_sudiia_uchastval_v_procesa_ivancheva_se_okaza_svurzan/", "text": "Централната избирателна комисия (ЦИК) изпрати писмо до апелативния спецсъд, в което се посочва, че един от съдебните заседатели от състава, осъдил бившия кмет на \"Младост\" Десислава Иванчева, заместничката й Биляна Петрова и посредника Петко Дюлгеров, е бил член на районна избирателна комисия от партия ГЕРБ. Мария Праматарова-Щуркова е била назначена от политическата квота и от 2013 г. до сега е участвала в 6 избора като член на районната избирателна комисия. Проверката от ЦИК бе наредена от апелативния спецсъд по искане на защитата, а според Десислава Иванчева и Биляна Петрова в случая има явен конфликт на интереси. Мария Праматарова-Щуркова бе съдебен заседател в състава на специализирания съд, който осъди Иванчева на 20 г. затвор, Петрова на 15 г. лишаване от свобода и определи 12 г. затвор за Дюлгеров за поискан подкуп от 187 500 евро от строителния предприемач Александър Ваклин. Според Иванчева и Петрова това е доказателство за намеса на ГЕРБ в делото. Все още не е готова експертизата, която съдът назначи в предишното съдебно заседание. Вещите лица трябва да направят нова допълнителна графологическа експертиза на тефтерче, открито в дамската чанта на Десислава Иванчева. Искането за експертизата бе на прокуратурата, която тогава припомни, че на първа инстанция вещите лица не са успели да установят кой е писал в него. Заради това новата експертиза ще сравни почерка от записките с почерка на Петко Дюлгеров, но днес той заяви, че отказва да даде допълнително сравнителен материал, тъй като вече е дал достатъчно. Подсъдимите поискаха от съда да вдигне запора, който е наложен на всичките им банкови сметки, тъй като не разполагат с никакви средства за живот. Съдът ще се произнесе по искането им в 16 ч.", "date": "2019.11.20", "title": "Съдебен заседател, участвал в процеса \"Иванчева\", се оказа свързан с ГЕРБ"}
{"url": "https://www.dnevnik.bg/bulgaria/2019/11/20/3994657_obedineni_patrioti_kani_cacarov_na_razgovor_predi_da/", "text": "Националният фронт за спасение на България, а и общо групата на \"Обединени патриоти\" не са обсъждали  кандидатурата на досегашния главен прокурор Сотир Цацаров  за председател на Комисията за противодействие на корупцията и отнемане на незаконно придобитото имущество (КПКОНПИ). Макар вчера в някои медии номинацията да е била представена като обща за ГЕРБ и \"Обединени патриоти\", само отделни депутати от патриотичната формация са подкрепили кандидатурата. А преди да се стигне до обща подкрепа, лидерът на НФСБ Валери Симеонов и групата на патриотите са поканили Цацаров на среща утре, за да го изслушат. Това се разбра от думите на Симеонов днес пред журналисти в кулоарите на парламента. Все пак от няколкото му последователни изказвания се разбра, че всичко това са по-скоро формални въпроси, а не конкретни забележки към номинацията. Просто процедурата изисквала такова решение на групата, което би било добре да бъде предшествано от разговор с претендента. На пряк въпрос дали в лично качество подкрепя кандидатурата на Цацаров, лидерът на НФСБ отговори: \"Като гледам, то няма друга.\" Още от сутринта Симеонов обясни на няколко пъти, че кандидатурата на Сотир Цацаров за председател на КПКОНПИ не е обсъждана с НФСБ. \"Отделни хора има от \"Обединени патриоти\", вие ги видяхте\", заяви още Симеонов. Той отбеляза, че \"Обединени патриоти\" нямат общо решение като група. \"Трябва групата да обсъди и да вземе решение. Ние сме поканили г-н Цацаров утре, след това ще може да вземем решение. Мисля, че така е редно\", уточни още Симеонов. Сутринта пред БНР и депутатът от \"Атака\" Явор Нотев също каза, че в \"Атака\" няма колективно решение за издигане на Цацаров, а индивидуално всеки сам за себе си е решавал. Вчера пред медиите при представяне на номинацията на Цацаров депутатът от ВМРО Емил Димитров заяви, че кандидатурата е обща. Днес в разговор със Симеонов разяснил, че не е бил разбран правилно, тъй като е казал \"ние\", а не \"Обединени патриоти\". По-късно в кулоарите също уточни, че е говорил в лично качество и в такова е водил разговорите с Цацаров. Не съм разговарял с НФСБ и не мога да говоря от тяхно име. Водил съм разговори в лично качество, няма бой и скандали, допълни той. \"Няма недоразумение. Вие сте чули, че ще има среща и изслушване на г-н Цацаров от групата на \"Обединени патриоти\". Всичко ще се изясни, така или иначе не беше възможно всеки един народен представител от двете парламентарни групи да се подпише под това предложение. Времето не позволяваше да се случи това, но наистина кандидатурата е консенсусна\", коментира пред журналисти и председателят на групата на ГЕРБ Даниела Дариткова.", "date": "2019.11.20", "title": "\"Обединени патриоти\" канят Цацаров на разговор, преди да го подкрепят за антикорупционната комисия"}
{"url": "https://www.dnevnik.bg/evropa/regioni/2019/11/20/3994350_veliko_turnovo_srednoto_carstvo/", "text": "Ако гледате икономическите данни, като нищо може да пропуснете Велико Търново. Областта се озовава в средата на почти всяка регионална класация, в която попадне, а дори в собствения си Северен централен регион често остава в сянката на Русе и Габрово, пише \" Капитал \". Областният център успява да привлече млади хора от съседни населени места с възможностите за висше образование и културен живот, но това не е достатъчно да свали напрежението на пазара на труда от недостига на хора с нужните за местния бизнес умения. Ниското ниво на чужди инвестиции и липсата на усилия от страна на местната власт да привлече такива е притеснителна, а продължаващото протакане на магистрала \"Хемус\" ограничава допълнително опциите за ускоряване на икономическото развитие в региона. Бавно, направо незадоволително Великотърновската икономика е девета по обем в страната - 2.2 млрд. лв. е стойността на създадените на територията на областта стоки и услуги през 2017 г., а добавената стойност за същия период надвишава 1.9 млрд. лв. По отношение на икономическо развитие обаче Велико Търново получава оценка \"незадоволително\" в последното издание на изследването \"Регионални профили\" на ИПИ. Растежът в региона изостава от други, по-малки, но по-бързо развиващи се индустриални центрове, като Добрич и Ямбол например. През последното десетилетие икономиката на Велико Търново нараства с 45% при 59.2% средно за страната. Дори ако премахнем столицата от това уравнение, областта изостава с почти 7 процентни пункта от средното увеличение в България.      Добра новина на пръв поглед е повишението на БВП на човек от населението - 68.5% до 9254 лв. през периода 2007 - 2017 г. Но и тук областта се движи под средното за страната ниво, а пред нея излизат близки региони като Габрово, Търговище, Разград с темпове над 70%. При създадената брутна добавена стойност картината е аналогична - увеличението през последното десетилетие е 48.1% при средно 62.7% в България. Усещане за туризъм Съдейки по последните регионални данни на НСИ, в икономическия профил на областта са силно застъпени услугите с дял 63.7% от генерираната през 2017 г. добавена стойност. Разпределението на основните икономически сектори през годините почти не се променя, като индустрията е отговорна за още 28.6%, а селското стопанство - за 7.7%. Традиционно в България търговията е един от доминиращите сектори и Велико Търново не е изключение - с 12 хил. души персонал и 2500 фирми по данни на К100 към края на 2018 г. Но за разлика от страната секторът лидер с най-високи приходи е преработващата индустрия.      Но оценките на община Велико Търново са, че шампионската позиция сред браншовете на местната икономика имат туризмът и свързаните с него индустрии с 47% от регионалния брутен продукт. Същевременно броят на наетите в хотели и ресторанти не е голям - от общо 67.4 хил. души, работещи на трудов или граждански договор, едва 4% са в хотели и ресторанти през 2017 г., докато във Варна и Бургас например делът е над 10%.  От друга страна, 1.3% работят в информационните и комуникационните технологии. Числото действително не изглежда много впечатляващо и представлява едва 875 души, особено на фона на столичните 10.2%, но е четвъртият най-висок дял сред областите в страната след София, Пловдив (2.3%) и Варна (1.8%). \"Според анализаторите на този бизнес Велико Търново се нарежда сред водещите 5 градове и региони в страната по темпове и мащаби в развитието на този тип бизнес и компании\", коментират от общината.      Други данни обаче показват, че перспективите за развитие на този фронт не са чак толкова обещаващи в средносрочен план. Според проучване на Агенцията по заетост от началото на тази година за регионалните нужди на работодателите фирмите във Велико Търново не са заявили \"очаквани потребности от компютърни специалисти със средно образование в близките 3 до 5 години\". Преглед на подробните въпроси и отговори в анкетата показва, че специалистите в ИКТ сектора почти не фигурират в бъдещите планове на бизнеса в региона. Възможно е обаче в извадката на агенцията да не са попаднали много местни фирми от сектора или такива с централи в столицата, а само с офиси в града. Голям брой наети има и в бюджетния сектор - 4 хил. души, или 6% от всички в областта. Делът е сравним с области, където бизнес активността е ниска и държавата осигурява значима част от заетостта, като Ловеч, Монтана, Силистра. Сладката индустрия На фона на добавената стойност, която услугите генерират във Велико Търново, индустрията остава леко на заден план със своите 552 млн. лв. през 2017 г. Други данни обаче показват, че мащабът на сектора не може да бъде пренебрегнат за сметка на други. По обем на приходите на бизнеса индустрията изпреварва търговията в региона с общ оборот 1.77 млрд. лв. и печалба над 133 млн. лв.  Водещи тук са производителите на храни, оръжие, производители на хартия, а големите представители на бизнеса са военният завод \"Аркус\" в Лясковец с над 2000 души персонал, свищовският завод за целулоза \"Свилоцел\" и 23 предприятия за храни и напитки, сред които \"Захарни заводи\", \"Престиж 96\", \"Ден и нощ\". В преработващата промишленост работят над 20 хил. души, което се равнява на 30% от наетите във Велико Търново по данни на националната статистика. Строителството също създава работа за 4.9% от наетите, но броят и делът им намаляват почти наполовина от финансовата криза насам. Работещите във Велико Търново Според националната статистика 106.8 хил. души в област Велико Търново работят или търсят работа, което се равнява на 70.4% от жителите на възраст между 15 и 64 години в областта. Активността на пазара на труда е над средната за Северен централен регион (69.3%) и близка до средната за страната (71.4%). Две трети от населението работят, а едва 5.4%, или 5.8 хил. души, си търсят работа активно през последните месеци. \"Велико Търново е сред градовете, които практически нямат безработица\", коментират от местната управа на областния център. Велико Търново е в средата на класацията в региона по тези показатели, като в Русе и Габрово те са по-силни, а в Разград и Силистра - значително по-слаби. От община Велико Търново отбелязват, че високото образователно ниво на служители и мениджъри в региона е един от плюсовете на областта като инвестиционна дестинация. Леко притеснителна обаче е тенденцията при хората с висше образование. Ако през последното десетилетие средно в страната броят на висшистите е нараснал с 5 процентни пункта до 27.8% от хората между 15 и 64 години, във Велико Търново той намалява с 2.5 пункта до 22.1% към края на 2017 г.      Средните възнаграждения в областта растат с темповете на тези в България, като така остават на ниво от около 78-79% от средните за страната през последните 10 години. Към края на 2018 г. средната брутна месечна заплата във Великотърновска област достига 909 лв., докато в България тя надвишава 1170 лв. И тук Велико Търново се конкурира с Габрово и Русе, където възнагражденията са по-високи - съответно 1051 лв. и 986 лв. Разград също отчита по-висока средна заплата, но там статистиката е изкривена от твърде висока стойност в сектор \"Култура, спорт и развлечения\" покрай футболния клуб. От друга страна, добра новина е растящият брой на населението, макар и само със 79 души в град Велико Търново. Градът отчита увеличение с 1645 души, или 2.4% на жителите, от 2010 до края на 2018 г., което се дължи на по-големия брой заселващи се в града спрямо изселващите се. \"От няколко години разрастващият се бизнес осезаемо изпитва глад за кадри на всички нива. Тази икономическа активност превръща Велико Търново в един от градовете в региона, които стават центрове на трудова мобилност и миграция и част от хората, които пътуват, за да работят тук, се заселват и трайно остават във Велико Търново и региона\", коментират от общината. Фактор са и университетите, които привличат млади хора от съседни региони. Градът успява да привлече хора и с качеството на живот. \"Културният живот в област Велико Търново е силно застъпен\", пишат от ИПИ. Регионът може да се похвали с най-големия брой посещения на библиотеки на човек от местното население в страната, а музеите са на второ място. Това в комбинация с ниското ниво на замърсяване на въздуха, слабата урбанизация и наличието на пречиствателни станции помага на Велико Търново да се добере до \"добра\" оценка по отношение на социалното развитие в \"Регионалните профили\" на ИПИ. Положителният механичен прираст на населението компенсира минуса от естествения прираст, но не е достатъчен, за да посрещне нуждите на пазара на труда. \"Усилено се търсят терени от компании, които стартират или разрастват своя бизнес\", казват от общината.      Проучването на агенцията по заетост показва, че 21% от бизнеса във Велико Търново ще търси нов персонал през следващата половин година, а близо 6.7 хил. нови работници ще са нужни през следващите 12 месеца. Експертите на агенцията сравняват заявените потребности спрямо свободната работна сила в региона и стигат до извода, че във Велико Търново има дефицит на кадри. А над 87% заявяват, че имат трудности при намирането на служители с нужните квалификации. Малки и местни Велико Търново далеч не е най-проблемният регион в държавата. Въпреки това развитието в областта видимо изостава от останалата част на страната. Бизнесът в региона е силно фрагментиран. Големи предприятия на практика липсват - те са само две към края на 2018 г., а средно големите са едва 41 по данни на К100. Преобладават микрофирмите с до 10 служители. А сравнението с числата отпреди десетилетие показва, че ситуацията не само не се е подобрила значително, а и донякъде се е влошила. Ако през 2008 г. броят на фирмите в региона е бил 11.3 хил., сега той е малко над 7 хил. Друга голяма сигнална лампичка светва по линия на инвестиционната активност. \"Велико Търново изостава по отношение на чуждите инвестиции спрямо останалите региони в България\", посочва Адриан Николов от Института за пазарна икономика (ИПИ). Проблемът е видим както в данните за стоте най-големи фирми в региона, където почти липсват чуждестранни, така и в числата на НСИ. Според националната статистика общата сума на преките чужди инвестиции в област Велико Търново е 134 млн. евро през периода 2000 - 2017 г., което е една от най-ниските стойности в страната. На човек от населението акумулираната сума възлиза на 561 евро, като по-ниски са само чуждите капиталовложения в Хасково, Ямбол, Кюстендил, Силистра и Монтана.      Ситуацията при местните разходи за машини, сгради и оборудване е малко по-добре - 381 млн. лв. разходи за дълготрайни материални активи през 2017 г., което означава, че на човек от областта се падат по 1593 лв. Това отново е по средата в класацията на регионите в страната, като напред излизат други области като Русе, Шумен, Пазарджик. Липсата на инвестиционен интерес към региона обаче остава странна. Велико Търново е на добра географска локация, през него минава Паневропейски транспортен коридор 9 с връзки в Гърция, Румъния, Украйна, Русия, Финландия. Успоредно с това областта е позиционирана в центъра на Северна България, близо до икономическите центрове като Габрово и Севлиево, Русе, както и относително близо до Шумен, Добрич и Варна. Велико Търново предлага и възможности за висше образование - тук са Великотърновският университет, филиал на Медицинския университет - Варна, Националният военен университет и филиал на частното Висше училище по агробизнес и развитие на регионите от Пловдив. Чиновници в миналото Местните институции стоят направо пасивни. Опитът на \"Капитал\" да се свърже с работодателските организации във Велико Търново беше или игнориран, или учтиво пренасочен към областната администрация. Тук обаче стана ясно, че каченият на интернет страницата инвестиционен профил на региона е с данни от 2004 г. и 2005 г., а по отношение на членството на България в Европейския съюз пише \"приключили технически преговори\". Страницата на община Велико Търново пък има само няколко раздела на английски, сред които не е \"Инвестиционният справочник\". Но това надали е голяма загуба, тъй като там така или иначе отново, изглежда, няма обновления, съдейки поне по данните за населението на територията на общината - те също са за 2004 г. По принцип усилията на местните власти да привлекат инвеститори невинаги са успешни или задължителни. Възможно е тази дейност да минава по други канали, които не са публично достъпни. От друга страна, липсата на лесно откриваема информация за ползите и условията за бизнес в региона не помага. Гимназии без профил Фактор за бавното развитие е и липсата на професионални гимназии. \"Центърът предлага относително ограничени възможности за професионално образование\", пишат експертите от ИПИ в своя анализ за икономическите центрове в страната. Макар че във Велико Търново има университет и съответно висок дял на висшисти сред потенциалните кадри, което обикновено привлича инвеститори от високотехнологични браншове, за ниско и средно технологично ниво на производство компаниите гледат повече към професионалните гимназии като източник на служители, става ясно от думите на Николов. Тук, изглежда, води община Горна Оряховица с пет професионални гимназии с фокус върху индустрията. Във Велико Търново пък има само една по електроника и две в сферата на строителството. Резултатите на Агенцията по заетостта показват, че именно в тази област търсят кадри местните работодатели. След строители най-голяма ще е нуждата от машинни оператори, електромонтьори и машинни монтьори, работници в хранително-вкусовата промишленост. Най-търсени през следващите 3 до 5 години ще са специалисти със средно образование в търговия, производствени технологии (текстил, хартия, пластмаса), електроника и електротехника, строителство, хранителна промишленост. Безпътица Макар че Велико Търново на теория е свързан с Европа посредством транспортен коридор, частта от него в България все още не е и няма изгледи скоро да бъде магистрала.  Качеството на пътищата към останалата част от страната донякъде изолира региона и от други близки икономически центрове. Според \"Регионални профили\" на ИПИ гъстотата на пътната и железопътната мрежа е по-висока от средната за България, но делът на магистрали и първокласни пътища е малък. Един от проблемите на Северна България като цяло е липсата на еквивалент на магистрала \"Тракия\". И докато \"Тракия\" превърна част от Южна България в една непрекъсната линия на икономически силни региони, продължаващото протакане на магистрала \"Хемус\" обрича областите на север от Стара планина в разхвърляни острови.", "date": "2019.11.20", "title": "Велико Търново: Средното царство"}
{"url": "https://www.dnevnik.bg/biznes/2019/11/20/3994770_kabinetut_tursi_koncesioner_na_tri_plaja/", "text": "Правителството откри процедурите за възлагане на концесия на морските плажове \"Сарафово\" в община Бургас, \"Дяволска река 1\" в община Приморско и \"Каваци-юг\" в община Созопол. Целта е обезопасяване на плажовете и предоставяне на услуги от обществен интерес за срока на концесията, се посочва в мотивите. Процедурите се провеждат по реда на Закона устройството на Черноморското крайбрежие (ЗУЧК). Предлага се срокът на концесиите да е по 20 години за всяка. Минималното годишно концесионно възнаграждение за плаж \"Сарафово\" е 45 502 лв. без ДДС, за плаж \"Дяволска река 1\" – 19 049 лв. без ДДС, и за плаж \"Каваци-юг\" – 55 581 лв. без ДДС. Той е определен съгласно приетата от Министерския съвет  Методика за определяне на минималния  размер на концесионното възнаграждение за морските плажове обекти на концесия. Трите морски плажа ще бъдат обезпечени задължителните дейности по закона - осигуряване на водното спасяване, обезпечаване на прилежащата акватория, здравното и медицинското обслужване и санитарно-хигиенното поддържане на морския плаж и предоставяне на услуги от обществен интерес.", "date": "2019.11.20", "title": "Кабинетът търси концесионер на три плажа"}
{"url": "https://www.dnevnik.bg/politika/2019/11/20/3994779_bsp_predlaga_partiinata_subsidiia_da_se_vdigne_na_8_lv/", "text": "БСП ще предложи преди второто четене на държавния бюджет за 2020 г. партийната субсидия да стане 8 лева. Това съобщи депутатът Александър Симов пред журналисти в Народното събрание. По разпореждане на премиера Бойко Борисов през лятото парламентът намали субсидията от 11 на 1 лев на глас. До предложението се стигна, след като \"Шоуто на Слави\" информира, че в продължение на години партиите са получавали не по 11, а - по 13.23 лв. на глас. Партиите и коалициите, които имат право на държавна субсидия, са ГЕРБ, \"БСП за България\", \"Обединени патриоти\", ДПС, \"Воля\" и \"Възраждане\". На парламентарните избори на 26 март 2017 г. са получили повече от 1% от гласовете на избирателите. Те получават  намалена субсидия от края на юли т.г. В проектобюджета за догодина правителството отново е заложило субсидията да е 1 лв. на глас. Като аргумент в полза на увеличаване на субсидията Симов изтъкна  поведението на финансовия министър Владислав Горанов , който наскоро в отговор на въпрос на журналистка от партийната телевизия на БСП отговори, че той определя на кого да отговаря и на кого не и предупредил, че ще им спре парите.  \"Отношението му беше като комендант на концлагер към хората в концлагера. Съжалявам за крайните думи, но те са необходими, защото тук виждаме ясна демонстрация на политическа арогантност, която не познава граници\", каза Симов, който също е журналист. \"Това не може да бъде толерирано. За първи път Горанов призна защо управляващите намалиха партийните субсидии – цялата идея беше опозицията да бъде поставена на колене, свободното слово да бъде заглушено, а свободните журналисти – поставени в ъгъла\", добави депутатът от БСП.", "date": "2019.11.20", "title": "БСП предлага партийната субсидия да се вдигне на 8 лв. на глас"}
{"url": "https://www.dnevnik.bg/bulgaria/2019/11/20/3994754_peevski_i_dogan_ne_znaeli_che_niakoi_iskal_da_gi/", "text": "Апелативният специализиран съд остави в ареста румънския гражданин Дорин Йордаке, обвиняем заедно с българина Дилиян Георгиев, че искали от Ахмед Доган и Делян Пеевски 12 млн. евро, за да заличат имената им от доклад за контрабанда на цигари през \"Булгартабак\". По делото са били разпитани от Специализираната прокуратура Доган и Пеевски, но и двамата не знаели, че някой искал да ги изнудва. За съдебното заседание по мярката за неотклонение на Йордаке информира  mediapool.bg. По време на заседанието става известно, че Доган и Пеевски били разпитани миналия месец и двамата казали, че никой не се е свързвал с тях да ги изнудва, нито са чували, че някой е смятал да го прави. На това основание адвокатът на румънеца Дорин Йордаке поиска промяна на мярката арест в по-лека, но съдът няколко пъти отказва. Другият обвиняем - Дилиян Георгиев, е под домашен арест. Има и трети, той е заподозрян и се издирва чрез Интерпол - също румънец - Овидиу Сименеску. За интригуващото  намесване на имената на Доган и Пеевски  в дело за изнудване се разбра през септември, когато от Специализираната прокуратура съобщиха, че още през май са били арестувани румънецът Дорин Йордаке и българинът Дилиян Георгиев. Защитата на Йордаке сега именно на това основание иска промяна на мярката в по-лека - че никой не се е свързвал с Доган и Пеевски, което самите те заявили на разпитите, да им обещава заличаване в някакъв доклад срещу 12 млн. евро. Въпреки това спецпрокуратурата настоя Йордаке да остане в ареста и съдът за пореден път не го пусна. Разследването започнало по сигнал от българин, който по-късно става таен свидетел, според който на среща в хотел в Букурещ с Йордаке, Георгиев и Сименеску последният му е показал доклад на френските специални служби, в който се споменавали имената на Пеевски и Доган във връзка с контрабанда на цигари през \"Булгартабак\" и се финансирали терористични организации. Йордаке, Георгиев и Сименеску възнамерявали да поискат 12 млн. от Доган и Пеевски, за да бъдат заличени имената им от доклада - на основата на това твърдение на тайния свидетел е образувано делото. Не е ясно и дали спецпрокуратурата се интересува от този доклад, ако наистина съществува. Йордаке е бивш служител в румънската Служба за борба с организираната престъпност, а понастоящем бизнесмен, осъществяващ контакти с български фирми. Не за първи път се появяват твърдения за контрабанда осъществявана през \"Булгартабак\". През декември 2017 г. дори започна проверка от прокуратурата  по доклад на турските служби,  в който се твърдеше, че чрез продукция на българската фирма \"Булгартабак\" се осъществявала контрабанда в Турция. Четири месеца по-късно прокуратурата съобщи, че не са се потвърдили информациите за контрабанда.", "date": "2019.11.20", "title": "Пеевски и Доган не знаели, че някой искал да ги изнудва"}
{"url": "https://www.dnevnik.bg/biznes/2019/11/20/3994785_kabinetut_odobri_preraboteniia_zakon_za_gorivata/", "text": "След няколко месеца обсъждане и  протести от страна на собствениците на малки бензиностанции  правителството одобри ремонтиран вариант на Закона за административното регулиране на икономическите дейности, свързани с нефт и продукти от нефтен произход. С одобрения проект на закона ще се облекчат изискванията за регистрация, сред които отпадане дейността по временно съхранение и/или зареждане от земеделски стопани, намаляване на изискуемия праг за капитал или активи, както и намаляване размера на обезпечението. Прецизират се общите и специалните условия за всички дейности, както и необходимите документи за регистрация, посочват в решението си министрите. Публикуваният преди време ремонтират проект за обществено обсъждане предвиждаше изискването търговците на едро да имат поне 1 млн. лв. капитал да отпадне, като вместо това размерът на минималния капитал ще се диференцира спрямо размера на бизнеса. За търговците на дребно се предлагаше да се върне възможността обектът да е преместваем, а за строителните компании - да снабдяват с горива както собствените и наетите от тях, така й превозните средства на подизпълнителите си. Настоящият секторен Закон за горивата беше искан от големите компании в Българската петролна и газова асоциация. Той беше внесен в Народното събрание миналата година от депутати от всички партии начело с Емил Димитров-Ревизоро с официалния мотив борба със сивия сектор при горивата. На фона на протести в началото на октомври депутатите удължиха с три месеца изтичащия на 27 октомври срок, в който търговците на нефтопродукти трябва да се регистрират.  Направените изменения и допълнения ще допринесат за ясното и точно прилагане на закона, както и ще спомогнат за ненарушаване на конкурентната бизнес среда на пазара на горива, съобщава правителствената информационна служба. Посочва се и че предложеният проект на акт няма да окаже въздействие върху държавния бюджет.", "date": "2019.11.20", "title": "Кабинетът одобри преработения Закон за горивата"}
{"url": "https://www.dnevnik.bg/analizi/2019/11/20/3994799_durjavata_na_kpkonpi_ili_koi_i_zashto_izluga/", "text": "                         В медиите се появиха анонимни коментари за позицията на генералния адвокат на Съда на ЕС Елинор Шарпстън по делото за т.нар. гражданска конфискация в България. Конкретният казус бе поставен пред съда в Люксембург от съдията Енчева от Софийския градски съд във връзка с гръмко рекламираното от бившия началник на антикорупционната комисия (КПКОНПИ) Пламен Георгиев \"дело срещу Цветан Василев\" за конфискация на имуществото за 2.2 милиарда. Това запитване бе направено всъщност по делото срещу множество юридически лица (и Цветан Василев някъде в множеството). Запитването се отнася до приложимостта на Директива 2014/42/ЕС на ЕП и Съвета към производствата по Закона за отнемане в полза на държавата на незаконно придобито имущество (ЗОПДНПИ). Според тези коментари становището на генералния адвокат Елинор Шарпстън е, че \"конфискацията без присъда е възможна\". Така обобщена, българската интерпретация на становището на генералния адвокат Шарпстън много известен и много уважаван генерален адвокат, е всъщност импровизация, на която, не по вина на медиите, липсва юридическа прецизност. Поднесен на публиката по този начин, изводът е изцяло подвеждащ. Създава се впечатление, че българският съдия е задал малоумния въпрос дали и доколко в Република България може да се прилага \"неоснована на присъда конфискация\". Подобен нелеп въпрос никой съдия не би си позволил да зададе. В националното право на Република България конфискация на имуществени права без присъда е имало преди \"Девети\" (9.ІХ.1944 г.), след \"Девети\", след \"Десети\" (10.11.1989 г.), ще има и в бъдеще. Съществуват поне няколко законови хипотези, в които съд или друг орган на територията на България конфискува/отнема в полза на държавата имуществени права, без това да се прави с присъда на наказателен съд. Всъщност питането на съдията Енчева не е за \"неоснована на присъда конфискация\" (според акта на конфискация), а за съответствието на българската \"конфискация на незаконно придобито имущество\" (според обекта на конфискация) с принципите и правилата на правото на ЕС. Въпросът всъщност е:   Основанието за питането е, че   – само защото не могат да установят или докажат произхода на своето имущество. Въпросът е и доколко съзвучна е подобна драстична непропорционалност с принципите и нормите на европейското право за ограничаване на правото на собственост. Масовата заблуда идва от съзнателно поднасяното на публиката невярно твърдение, че конфискация на \"незаконно придобито имущество\" и \"неоснована на присъда конфискация\" са едно и също нещо. Не, не са. Понятието \"неоснована на присъда конфискация\" няма юридическа дефиниция в българското национално право, в правото на ЕС или на страните членки от континенталния правен кръг. Тъкмо поради това няма единство по отношение на съдържанието и изпълнението на съдебните актове на различните държави-членки на ЕС, когато те се отнасят до различните варианти на конфискация, които не са постановени в наказателно производство или са постановени в наказателния процес, но не въз основа на присъда. В правото на ЕС бе направен опит да се създаде единен правен термин и правен институт на \"неоснована на присъда конфискация\" през 2012-2013 г. с проекта за сегашната Директива 2014/42/ЕС. След съдържателна критика на зрящи юристи този опит бе париран и сега правото на ЕС не познава понятието \"неоснована на присъда конфискация\" и не си служи с него. Както съм казвал неведнъж, държавите от континенталния правен кръг не признават това понятие и не го ползват в законодателството, теорията и в съдебната практика, защото  , лишени от прецизно собствено съдържание. Каквото и да си е представял българският законодател при създаването на това понятие, едва ли е предполагал, че ще дойде момент, в който държавата ще твърди пред ЕС, че \"имущество, придобито от престъпление\", както и \"незаконно придобито имущество\" са две различни неща, и най-вече – две различни имущества. С други думи – че придобитото чрез престъпление или административно нарушение имущество не е незаконно придобито. Шизофренността на подобна позиция не се нуждае от коментар.  Според неопровержимото определение на Хелвеций  . В производството пред Съда на ЕС държавата е била длъжна да разкрие всички обстоятелства, които определят характера на конфискационните производства и да изнесе пред съдебния състав истината.  Че обект на отнемане по наказателен път и на конфискация по конфискационните закони са различни имуществени комплекси, обособени по обективен признак. Не е обърнато внимание на простото обстоятелство, че обект на \"замразяване на активи\" (обезпечително производство), както по наказателното, така и по т. нар. гражданско производство, са едни и същи имуществени права. Всичко, което е запорирано и възбранено по наказателното дело, обичайно е втори път запорирано и възбранено по делото на КОНПИ, а често и по данъчни производства по ДОПК. Предмет и обект на отнемане и по двете процедури са едни и същи имуществени права и техните обекти. Претендираните за отнемане по конфискационните закони имуществени права практически фигурират в наказателните производства като обект на отнемане поради това, че са предмет, средство или облага от престъпленията. Вещите не отговарят пред съда и пред закона – не се постановяват съдебни актове срещу вещи, виновни или не. Е, българската правна история познава един случай на съдебен акт срещу куче, но присъдата срещу кучето на Дядо Вазов е със значението на юридически анекдот. Поради това исковете се предявяват срещу титулярите на правата, а не срещу обектите на правата (вещите). И за виновно правонарушение на титуляра или на негов праводател, което Конституционният съд на Република България е квалифицирал като \"нарушение на задължението на гражданите по чл. 58, ал. 1 от конституцията да спазват конституцията и законите\". И че действително вината не е обект на изследване в конфискационните производства, но причина за това е нейното законово фингиране. Щом имаш нещо, от баничка до банка, и не можеш да докажеш до стотинка средствата за придобиването му, значи то е незаконно придобито. Никой не е споменал също, че няма нищо гражданскоправно в производството по установяване на имуществото на проверяваното лице (непрестъпник), а това е едно пълноценно административно производство, в което КПКОНПИ упражнява власт и принуда с актове, които не подлежат на съдебно-административен контрол. И че КОНПИ иска да упражнява още по-тежки форми на принуда (за справка мечтата на Пламен Георгиев \"поне да може да задържа\"). Все в този дух на опущения държавата е пропуснала да уточни по делото, че конфискационните закони не съдържат правила за определяне какво е \"законен източник на имущество\", какво е \"законен източник на средства\", какво е \"законен\" или \"незаконен\" актив и какво, освен начина на придобиване, може да направи едно право или една вещ, придобити далеч в миналото и признавани от държавата до този момент за законни, внезапно и със задна дата \"незаконни\". И със сигурност никой не е споменал, че Върховният касационен съд вече е тълкувал въпроса за законността на доходите по начин, различен от тълкуването на държавата и КОНПИ. В мотивите на решение № 97 по гр. д. № 3224/2017 г. съдът изрично е постулирал: \"Само доходите от забранена със закон дейност са незаконни (те са краен брой, тъй като са изрично и изчерпателно посочени в действащите към съответния момент закони), всички останали доходи от всякакви възможни дейности са законни (те са неизброими)\". Очевидността на противозаконната дейност и личната отговорност за нарушаване на законова забрана чрез отнемане на облагата от нея не се нуждае от обосноваване. Видимо държавата е пропуснала да обясни и целта на упражняване на правото на държавата чрез граждански процес. Не защото правото на конфискация е гражданско – то не е и не може да бъде гражданско право, тъй като не урежда отношения между равнопоставени гражданскоправни субекти. Защото, от една страна, само чрез него държавата може да си осигури \"служебна победа\", като върже ръцете на съда да установява обективната истина, а от друга, само в този процес може да се възползва от презумпции и фикции, установени в нейна полза, ограничаващи едновременно свободното съдийско убеждение, правото на защита и ефективните правни средства за защита на ответниците в гражданския процес. И да преодолее презумпцията за невиновност, забраната за обратно действие на санкционна норма и забраната за налагане на две наказания за едно и също правонарушение. В нарушение на задължението за \"разкриване на истината\", чрез умело подбрани и манипулативно поднесени извадки от правни норми, които не позволяват да се узнае правната рамка в нейната пълнота, държавата е създала у генералния адвокат впечатление за един непротиворечив и кохеренентен правен ред с утвърдено тълкуване и прилагане на ясен и справедлив закон. Вероятно неволно представителите на държавата са пропуснали да съобщят на съда, че въпреки тази \"непротиворечивост\", всеки конфискационен закон предизвиква най-малко едно тълкувателно решение на Общото събрание на Гражданската колегия на Върховния касационен съд. Пропуснали са да обяснят на какво се дължат принципните разногласия с позицията на Венецианската комисия по проекта за конфискационен закон от 2010 – 2011 г. и защо становищата ѝ са игнорирани. Пропуснали са и състоятелните критики към актуалната правна уредба на правници от теорията и практиката. Изкушавам се да цитирам проф. д-р Лазар Груев, който в новата си книга \"Наказването за престъпление\" признава буквално: \"Гражданската конфискация\" все повече се отдалечаваше от наказателното производство, от предшестваща я престъпна дейност на лицето и все повече придобиваше \"свой облик\", самостоятелно изрисуван от законодателя, но – поне за мен – толкова неясен (размазан, мътен), че сега ми е трудно да определя физиономията му от правна гледна точка. Още по-трудно при сега действащия закон.\" Ясно е, в заключение, че ако дори за безусловните познавачи на санкционната система в държавата \"гражданската конфискация\" е неясна, не ще можем да искаме чудо от становището на генералния адвокат г-жа Шарпстън. Тя е юрист, не гадател. Възниква въпросът – какво точно се предполага да прилагат по делата съдилищата в страната или да тълкува Съдът на ЕС, ако на просветените умове им липсва яснотата на правонарушението и санкцията и мястото им в националната санкционна система?", "date": "2019.11.20", "title": "Държавата на КПКОНПИ, или кой и защо излъга Генералния адвокат"}
{"url": "https://www.dnevnik.bg/bulgaria/2019/11/20/3994816_kabinetut_prestrukturira_bolnica_lozenec_v_ednolichno/", "text": "На заседанието си днес Министерският съвет прие решение за обявяване на имот - публична държавна собственост, за имот - частна държавна собственост, и за преобразуване на болница \"Лозенец\" в еднолично акционерно дружество с държавно участие в капитала, съобщи пресслужбата на кабинета. С приемането на акта имот - публична държавна собственост, включващ поземлен имот с площ близо 170 декара, заедно с изградени върху него 32 сгради, ще бъдат внесени като непарична вноска в капитала на едноличното акционерно дружество, се уточнява в съобщението. В изпълнение на нормативните изисквания ще бъде приет и първият устав на лечебното заведение - еднолично акционерно дружество, учредено в резултат на преобразуването, и ще бъде назначен първият съвет на директорите, пише в текста. През февруари с приети на второ четене промени в Закона за лечебните заведения  парламентът реши окончателно да преобразува болницата  от ведомствена към Министерския съвет в търговско дружество към Министерството на здравеопазването. За преструктурирането беше даден срок от 6 месеца, който изтече през август, но то не е приключило заради забавили се подготвителни действия. Първоначалната идея за болница \"Лозенец\" беше тя да спре да е специализираното лечебно заведение на властта и да стане първата многопрофилна болница за комплексно лечение на деца. Тогава от Софийския университет  възразиха остро  и заявиха, че това ще попречи на студентите им да се обучават в болницата, както и ще отнеме акредитацията на Медицинския факултет на университета, чийто декан е директорът на болницата проф. Любомир Спасов. Заради критиките премиерът Бойко Борисов  отмени стъпката, но поиска \"Лозенец\" да не е към Министерския съвет . Беше обявено, че тя няма да бъде преструктурирана в детска, а ще стане търговско дружество, което ще бъде дадено за управление на университета. Освен това Борисов обяви, че правителството ще погаси дългове на болница \"Лозенец\" за 23 млн. лева. Преди това здравният министър Кирил Ананиев съобщи, че задълженията на  болницата са над 30 млн. лв.  и ще има проверка на държавната финансова инспекция. А ако скоро \"Лозенец\" не бъде трансформирана, \"може да е късно\". На заседанието си днес правителството също одобри отпускането на допълнителни до 6.7 млн. лв. за разплащане на задължения на болницата, както съобщи по-рано днес премиерът Бойко Борисов. Парите са предназначени за осигуряване на възможност за разплащане на местни данъци и такси, дължими от болница \"Лозенец\".", "date": "2019.11.20", "title": "Кабинетът преструктурира болница \"Лозенец\" в еднолично акционерно дружество"}
{"url": "https://www.dnevnik.bg/biznes/2019/11/20/3994825_zemedelskoto_ministerstvo_zapochva_da_subira_nadvzeti/", "text": "Министерство на земеделието започва процедура за възстановяване на надвзетите суми от бенефициенти, получили държавна помощ за горски заменки. Това обяви на брифинг в Народното събрание министърът на земеделието Десислава Танева, цитирана от пресцентъра си. Тя подчерта, че това са горските замени, извършени в периода 1 януари 2007 до края на януари 2009 г. Тази сага започна през първия мандат на ГЕРБ. Тогава министърът на земеделието информирапПрокуратурата за извършените заменки. Неправителствени организации бяха информирали вече Европейската комисия и тя започна проучване представлява ли това неправомерна държавна помощ, припомни Танева. По думите й именно в първия мандат на ГЕРБ бе наложен мораториум върху изключването на заменените горски територия от горския фонд и промяната на предназначението. \"Този мораториум впоследствие бе имплементиран в горското законодателство, което е в сила и до днес. ЕК се произнася, че извършените заменки в периода 1 януари 2007 г. до 28 януари 2009 г. представляват държавна помощ, което е неправомерно\", допълни още земеделският министър. Тя посочи, че това е причината за оценяване и остойностяване на неправомерно получената държавна помощ. Десислава Танева заяви, че обект на оценителна експертиза са били поземлени имоти с обща площ над 110 хил. дка, които са включени в 132 сделки или договори за извършване на замяната. Оценителната комисия е установила, че от общо 132 договора в 103 има неправомерно получена държавна помощ от страна на бенефициенти. Тези 103 сделки засягат 478 имота на обща площ малко над 22 хил. дка. Получената в повече стойност от бенефициенти се равнява на малко над 80 млн. лв. Министерството е изпратило уведомителни писма до тях.", "date": "2019.11.20", "title": "Земеделското министерство започва да събира надвзети пари за горските замени"}
{"url": "https://www.dnevnik.bg/sport/2019/11/20/3994822_jjustin_djupon_i_vulnata_na_jivota/", "text": "Френската сърфистка Жюстин Дюпон изживя едно от най-големите си предизвикателства в кариерата си. Тя се пусна по \"вълната на живота си\" край Назаре, Португалия. Докато все още се изчислява в точност височината на вълната, Дюпон се надява тя да е достатъчна, за да бъде счупен световният рекорд при жените на бразилката Мая Габейра (20.7 метра от октомври 2018 г.). \"Летях. Усещането да имаш нещо толкова огромно зад гърба е много странно. Сянката падаше пред мен. Толкова силно исках да карам до края. Шокирана съм, че успях. Най-голямата вълна в живота ми\", каза Дюпон.", "date": "2019.11.20", "title": "Хонконг - тигър с часовников механизъм"}
{"url": "https://www.dnevnik.bg/sviat/2019/11/20/3994854_makron_izpadna_v_izolaciia_predi_sreshtata_na_nato/", "text": "Черногледата диагноза на НАТО, която според Еманюел Макрон е в състояние на  \"мозъчна смърт\" , предизвика гнева на съюзниците и ще се наложи външният му министър Жан-Ив льо Дриан да успокоява духовете днес в Брюксел, за да не се озове френският президент в позицията на обвиняем на срещата на върха на алианса в началото на декември. Коментарите са силно отрицателни, а  Германия открито се разграничи.  Германският министър на отбраната и шефка на Християндемократическия съюз Анегрет Крамп-Каренбауер обвини в прав текст френския държавен глава, че иска да замени НАТО, а генералният секретар на алианса Йенс Столтенберг заяви, че такова намерение е опасно. \"Трябва да укрепим алианса, а не да го разрушаваме\", предупреди той вчера преди днешната среща на външните министри на 29-те страни от НАТО в Брюксел. \"ЕС не може да замени НАТО. Сигурността на Европа зависи от трансатлантическата връзка. Ако САЩ бъдат отдалечени от НАТО, това разделя ЕС и го отслабва\", заяви той. \"В националния интерес на всяка страна е да бъде част от един силен алианс\". Париж е изолиран. \"Острите критики на Макрон не намериха никакъв отзвук в НАТО\", сподели представител на близка до Франция страна. Няма никаква подкрепа и за призива му да се преразгледат отношенията с Русия. Зле разбрано послание \"Еманюел Макрон принуди Германия да заеме позиция, а за Берлин НАТО остава бъдещето за отбраната на Европа\", подчерта германският експерт Улрих Шпек, сътрудник на вашингтонския мозъчен тръст \"Германски Фонд Маршал\". \"Повечето държави от Източна Европа искат да оставят САЩ в играта, за да държат Русия на разстояние, и проявяват твърде слаб интерес към водената от Франция война срещу тероризма в южните страни\", каза той. Недоволството на Франция, която е една от трите държави от НАТО с ядрено оръжие и оперативен капацитет, обаче не може да бъде пренебрегнато. \"Отивам в Париж следващата седмица за разговори с президента Макрон, за да си изясня посланието му и причините\" за неговите критики, обяви Йенс Столтенберг. \"Когато имаме разногласия, е най-добре да ги обсъдим\", подчерта той. Френският държавен глава прецени, че НАТО е в състояние на \"мозъчна смърт\", след като осъди липсата на координация между САЩ и съюзниците им и едностранните действия на Турция след решението й да води  самостоятелна операция в Североизточна Сирия , където бяха разположени участващи в борбата срещу организацията \"Ислямска държава\" френски военни части. Йенс Столтенберг отхвърли критиките за липса на политически консултации по стратегическите въпроси. Американски ангажимент \"НАТО постоянно обсъжда въпроси от стратегическо значение. Правим го на всяко заседание. Ние обаче сме съюз от 29 страни и понякога имаме разногласия как да се подходи към дадена ситуация\", заяви той. Изразените от Франция упреци ще бъдат обсъдени на днешната среща на външните министри на НАТО, която подготвя срещата на върха в Лондон на 3 и 4 декември, посочи той. Очаква се Жан-Ив льо Дриан днес да представи предложения за поправяне на посочените от френския държавен глава недостатъци, обяви европейски дипломат. \"Ще имаме срок до 3 декември да дадем отговор\", уточни той. Еманюел Макрон вече е получил уверения за предвидената от Член 5 солидарност, след като я постави под съмнение. \"Всички трябва да са уверени, че в случай на нападение срещу някой от членовете на НАТО всички други ще реагират\", заяви Йенс Столтенберг. \"Едно е сигурно: Съединените щати остават ангажирани в подкрепа на  Член 5 , той е една от нашите силни страни\", увери постоянната представителка на САЩ в НАТО Кей Бейли Хъчинсън. /БТА", "date": "2019.11.20", "title": "Макрон изпадна в изолация преди срещата на НАТО"}
{"url": "https://www.dnevnik.bg/evropa/2019/11/20/3994917_ebvr_napomni_monitoringut_otpada_no_ima_poeti/", "text": "България трябва да продължи да работи за прилагането на поетите от нея ангажименти по Механизма за сътрудничество и проверка. Това е една от трите основни препоръки за страната от Европейската банка за възстановяване и развитие (ЕБВР). Те са отправени в  годишния ѝ доклад  за страните, в които извършва дейност. В текста се напомня, че оценката на Европейската комисия, че т.нар. мониторинг може да бъде прекратен, се основава на изпълнение на обещанията, поети към момента на влизане в ЕС, т.е. преди 12 години. Друг от приоритетите за 2020 г. според ЕБВР трябва да е \"засилване на подготовката на България за членство в т.нар. чакалня на еврото и банковия съюз на ЕС\", което правителството иска да стане едновременно. За да няма съмнение за какво става дума, се допълва: \"Докато България устойчиво отговаря на макроикономическите изисквания да стане част от ERM II, властите трябва да останат ангажирани с ключови структурни реформи, за да постигнат тази цел.\" Третата препоръка за фокусиране на управляващите догодина е \"прилагане на реформи за подобряване на бизнес климата\", защото\" бюрократичните процедури са пречка за правенето на бизнес, а достъпът до квалифицирани служители става все по-голямо предизвикателство\". Вниманието трябва да се насочи към реформиране на бизнес средата, задържането на качествените работници и подобряване уменията на съществуващата работна ръка. Българската икономика остава стабилна през годината след растеж от 3.1% през 2018 г., а прогнозата за 2019 г. е, че тя ще завърши с ръст от 3.7% от БВП - колкото бе средният темп на растеж през 2015-2017 г. Описвайки макроикономическите показатели, от ЕБВР обясняват, че основният двигател остава потреблението на домакинствата, задвижвано от повишаването на заплатите, особено в обществения сектор. Банката отчита и добро ниво на инвестициите, но тук се отчита усвояването на повече средства от еврофондовете. Бюджетът за 2019 г. може да приключи с дефицит след години на фискално консервативна политика и излишъци, но това е свързано най-вече с голямото еднократно плащане на сделката за американските бойни самолети. Публичният дълг ще продължи да намалява от сегашните 21% от БВП, което е един от най-ниските показатели в ЕС. През 2020 г. частното потребление ще остане основният двигател на икономиката (прогнозен ръст от 3% от БВП) и най-вероятно ще се ускори използването на еврофондове, защото изтича финансовата рамка 2014-2020 г. Ключов риск според банката ще са продължителни слаби резултати на големите търговски партньори на България - особено тези от еврозоната. Също така важен риск остава задълбочаване на недостига на работна ръка и на квалифициран персонал. \"Перспективите за сближаване с икономиките от ЕС остават добри, но при положение че БВП на глава от населението, измерен като покупателна способност, е едва половината от средното ниво в съюза, поддържането на високи темпове на растеж в дългосрочен план ще изисква съживяване на структурните реформи.\"", "date": "2019.11.20", "title": "ЕБВР напомни: Мониторингът отпада, но има поети ангажименти за изпълнение"}
{"url": "https://www.dnevnik.bg/kultura/2019/11/20/3994884_zadava_se_sedmoto_i_nai-mashtabno_izdanie_na_sofiiski/", "text": "Седмото издание на Софийския международен литературен фестивал, който тази година ще се проведе в дните между 9 и 15 декември, се очертава да бъде и най-мащабното досега, съобщават организаторите. Освен един допълнителен ден, в него ще се включат над 100 участници и близо 50 събития, а фокусът през 2019 г. ще е френскоезичната литература. Сред  , се открояват имената на Анна Мои, Самира Негруш, Жан-Марк Тюрин, Бернар Коман, Махи Бинбин, дени Терио, Армел Жоб, Жан Портанте, Франсоа-Анри Дезерабл и Ким Тхуи. В чуждестранната програма ще бъдат включени и три български писателки и поетеси, които пишат на френски - Елица Георгиева, Албена Димитрова и Аксиния Михайлова.  Първите два дни от фестивала са запазени за  , която се организира от Международната организация на франкофонията. В нея ще бъдат дискутирани разнообразните теми, които френскоезичните автори предпочитат, които често засягат политически и социални въпроси, множествеността на идентичността, сексуалността и насилието. Това проличава и от посланията в официалните плакати на фестивала, които гласят: \"Езикът, на който излизат наяве\", \"Езикът, на който ги чуват\" и \"Езикът, който изобличава\" и са дело на агенция The Smarts. Новост тази година ще бъде и панелът под надслов  , както и среща, посветена на публицистиката, с което организаторите ще направят първи опит да включат във фестивалната програма и нехудожествената литература. Интересни ще са още дискусиите върху творчеството на Цветан Тодоров, Ролан Барт, Мишел Фуко, френскоезичните автори от Африка, писатели от Централна и Източна Европа, както и за \"преходните\" 30 години от 1989 г. Антон Стайков ще изнесе лекция на тема  , която ще бъде съпроводена с изложба на комикси с обособен с нея кът читалня.  В рамките на фестивала Мраморното фоайе на НДК ще е домакин и на експозиция със селектирани книги с корици и илюстрации, дело на художника Яна Левиева.     с участието на Петя Кокудева, Радослав Парушев, Елица Георгиева и Момчил Николов пък ще дадат на публиката възможността за 5-минутна среща и личен разговор с един от авторите на случаен принцип.  За втори път е предвидено да се проведе и  , което в синхрон с името си все още пази в тайна както участващите поети, така и мястото, на което ще се проведе. За него е обявено единствено, че поетите ще имат задачата освен свои произведения да прочетат и по едно стихотворение, написано от френскоезичен автор, както и да споделят поне една тайна. Както за бързите литературни срещи, така и за тайното поетическо четене се изисква предварително записване, тъй като за тях е предвиден ограничен брой публика.  Ще има и срещи, посветени на  , като фестивала \"Пловдив чете\", филмовия проект \"Щрих и стих\", единственото по рода си в България \"Списание за танц\", подкаста \"Градски детектив\", \"Читателският клуб\" на Нов български университет.  Освен Мраморното фоайе на НДК домакини на отделни събития от Софийския международен литературен фестивал ще бъдат СУ \"Св. Климент Охридски\", Fox Book Cafe, \"ДНК - пространство за съвременен танц и пърформанс\" и Литературен клуб \"Перото\". Успоредно с фестивала НДК ще приюти и 47-ото издание на Софийския международен панаир на книгата. Подробности за програмата, срещите с писатели и отделните инициативи има на сайта на събитието, както и в неговата  \"Фейсбук\" страница . ", "date": "2019.11.20", "title": "Задава се седмото и най-мащабно издание на Софийския литературен фестивал"}
{"url": "https://www.dnevnik.bg/sport/2019/11/20/3994759_kogato_mourinyo_se_zavurne_ili_kak_se_rodi_mourinhoout/", "text": "За по-малко от десет часа феновете на \"Тотнъм\" бяха принудени да посрещнат вълна от силни вълнения. Докато привържениците на тима от Северен Лондон още свикваха с мисълта за  уволнението на Маурисио Почетино , рано сутринта на следващия ден - в 6.29 ч. местно време,  клубът обяви, че Жозе Моуриньо  ще замени аржентинеца. Португалецът се завръща във  Висшата лига близо година след раздялата с \"Манчестър юнайтед\". Назначаването на Моуриньо предизвика разнопосочни мнения сред привържениците на \"Тотнъм\" в социалните мрежи, повечето от които са с отрицателен оттенък. Часове след новината сред най-използваните хаштагове в \"Туитър\" за територията на Великобритания беше #mourinhoout (Моуриньо вън). Мнозина показват притеснение от стила на игра на специалиста и харченето на големи средства за нови играчи през годините. \"Не мога да се сетя за по-лош избор. Отвращавам се от този човек и неговия стил на игра. Той е бедствие на трансферния пазар и ще фалира клуба. Тъмни, тъмни времена очакват моя любим \"Тотнъм\", гласеше един от гневните коментари срещу Моуриньо. Назначаването на португалеца стана повод и за шеговити публикации в социалните мрежи. Журналистът Пиърс Морган, който е фен на градския съперник \"Арсенал\", наля масло в огъня в съперничеството между двата тима. \"Не се учудвам, че феновете на \"Тотнъм\" са бесни за Моуриньо. Той спечели шест титли в три държави, което е извън категорията за тези серийни загубеняци\", написа Морган в \"Туитър\". Ходът на ръководството на клуба срещна и подкрепа. \"Моуриньо е невероятен мениджър. Ако бях играч на \"Тотнъм\", щях да съм развълнувам да разбера, че той идва. Не мисля, че ще отнеме много време, преди да спечели съблекалнята. Ако бях играч, щях да се вгледам в това, което е спечелил. Той е мениджър, за когото играх\", каза легендата на клуба Пол Гаскойн. \"Това бяха нереални 12 часа. Легнах си без мениджър и станах с избирането на нов. Миналата вечер не бих го поискала, но колкото повече си мисля, признавам, че съм доста ентусиазирана. Той е доказан, докато Почетино не беше. Той не беше способен да извърви следващата стъпка\", каза фенът на \"Тотнъм\" Ема Нотидж пред Би Би Си. Голяма част от шегите са свързани с познатите теми - за защитния стил на Моуриньо, представян с \"паркиране на автобуса\", както и за харченето на много пари за трансфери. Припомнят се и негови думи, че никога не би станал мениджър на \"Тотнъм\".        ", "date": "2019.11.20", "title": "Когато Моуриньо се завърне, или как се роди #Mourinhoout"}
{"url": "https://www.dnevnik.bg/regioni/2019/11/20/3994943_upraviteliat_na_vik-pernik_shte_bude_uvolnen_zaradi/", "text": "Управителят на ВиК - Перник, Иван Витанов ще бъде освободен от длъжност. Това заяви зам.-министърът на регионалното развитие и благоустройството Николай Нанков на брифинг след среща с кмета на града Станислав Владимиров, съобщава Би Ти Ви. Той уточни, че причина за решението е късното уведомяване за водната криза. От 18 ноември (понеделник) в Перник вода има от 5.00 до 10.00 и от 17.00 до 22.00 часа.  Въвеждането на воден режим се налага заради драстично намалелия обем на язовир \"Студена\". Според Нанков липсата на достатъчно информация е довела до напрежение сред хората, които  днес излязоха на протест  с искане за оставки в местното ВиК дружество. Той заяви още, че вижда пропуски в справянето с безводието и водния режим. Зам.-министърът обясни, че няма резервен източник за водоснабдяване за Перник, тъй като първите проби на водата от язовир \"Диканя\" показвали, че тя не може да се ползва за питейно-битови нужди. Според Нанков при предишния програмен период общината е пропуснала възможността да кандидатства за европейски финансиране за подмяна на старата водопреносна мрежа.", "date": "2019.11.20", "title": "Управителят на ВиК - Перник ще бъде уволнен заради водния режим в града"}
{"url": "https://www.dnevnik.bg/politika/2019/11/20/3994927_upravliavashtite_imat_novi_idei_za_ogranichavane_na/", "text": "Работодателите да плащат не повече от 15 дни болнични на човек в годината. Това е една от идеите за справяне на проблема с фалшивите болнични, след като управляващите дадоха заден ход по въпроса с неплащането на първия ден болничен. Новата идея ще бъде обсъдена от социалните партньори в Тристранния съвет, каза пред БНТ министърът на социалната политика Бисер Петков. Сред предложенията за решаване на проблема с фалшивите болнични е и личният лекар да има право да дава по-малко дни болнични. \"Личният лекар сега може да издава болничен лист до 14 дни. Обсъжда се предложение да се намали този срок - мисля, че и от лекарските среди се изказа подкрепа, до 7 дни\", обяви Петков. Той допълни, че всички мерки за ограничаване на фалшивите болнични, обсъждани досега, отново ще бъдат обсъдени в тристранния съвет. \"Нека да оставим темата на един широк разговор и аз съм сигурен, че този път тя няма да се остави така в безвремието. А ще се намери решение, което да бъде подкрепено от всички и да бъде приведено в действие\", анализира той. Приходната агенция събира вноските за болнични, издаването им се контролира от здравните инспекции, а НОИ ги плаща. Това прави контролът неефективен, твърди председателят на парламентарната социална комисия Хасан Адемов. Ако НОИ, който плаща през всичките тези години болничните листове, има възможности за контрол, нещата може да се развият в друга посока, коментира той. Според министъра НОИ и сега осъществява контрол върху издадените болнични листове и е една от институциите, които имат право да ги обжалват. \"Явно трябва по-добре да се координират контролните механизми, така че да бъдат по-ефективни\", заключи той, без да навлиза в конкретика. Според омбудсмана Диана Ковачева трябва да има и механизъм, чрез който да се контролира спазва ли се режимът, предписан в болничния лист. \"Всъщност работодателят контролира. Той би могъл да оспори болничен. Има механизми, въпросът е, че те не се използват достатъчно адекватно\", каза тя, цитирана от БНТ. Все още не е известно кога ще се проведе Тристранният съвет, на който отново ще се набележат мерки за ограничаване на злоупотребите с болнични.", "date": "2019.11.20", "title": "Управляващите имат нови идеи за ограничаване на фалшивите болнични"}
{"url": "https://www.dnevnik.bg/sport/2019/11/20/3994947_ministerstvoto_na_sporta_proveriava_kak_bfs_razhodva/", "text": "Министерството на младежта и спорта (ММС) проверява как Българският футболен съюз (БФС) разходва средствата, получени от държавата. Това се казва в отговор на министерството след въпроси на \"Дневник\", свързани с  разследване на Би Ти Ви  на съмнителни сделки за купуване на екипировка като част от програмата на ММС и БФС за развитие на детско-юношеския футбол. Държавата подпомага БФС от четири години чрез министерството на спорта. От ММС заявяват пред \"Дневник\", че проверката е започнала преди излъчването на репортажа на Би Ти Ви. \"На 28 октомври 2019 г. е издадена заповед на министър Красен Кралев за стартиране на проверка на БФС. Инспекторатът на ММС проверява документите на БФС за разходване на финансовите средства, предоставени от ММС в периода януари 2015 - декември 2018 г.\" Посочва се също, че при отчетите на футболния съюз пред министерството до момента не са констатирани нередности. Според предоставената информация министерството е дало общо 4.58 млн. лева на БФС по програмата, като за миналата година сумата е близо 1.2 млн. лева, а за тази - 1.15 милиона лева. Във финансовия отчет на БФС за 2018 г. пише, че от министерството са получени 1.586 милиона лева \"за спортна екипировка и разходи, свързани с детско-юношески футбол\". \"Условията за финансово подпомагане на одобрените проекти се уреждат с годишен договор със съответната федерация и приложения, представляващи неразделна част от него. Начинът и условията на отчитане на дейностите по проектите на федерациите са разписани в договорите, сключени с ММС. Спортните организации изготвят отчети по образец по дейности (подготовка, възстановяване, държавен и международен спортен календар, наеми, материално-техническо осигуряване (МТО) и др.), придружени с описи на първичните счетоводни документи\", заявяват от ММС на въпрос как министерството контролира разходването на средствата. Според закона за спорта инспекторатът на ММС осъществява текущ и последващ контрол върху извършваните от спортните организации дейности, финансирани от държавата, за законосъобразното и целесъобразното разходване на средствата, допълват от министерството. През лятото министър-председателят Бойко Борисов заговори за по-широка помощ от държавата за развитие на детско-юношеския футбол. Той заяви, че това може да стане при представяне на ясна програма за развитие. БФС  разработи стратегия , но това съвпадна със сътресенията в организацията и  оставката на президента Борислав Михайлов . В момента вицепрезидентът Йордан Лечков оспорва вписването на Михаил Касабов за президент. Преди ден, отново в отговор на въпроси на \"Дневник\",  министерството заяви, че извършва проверка и във федерацията по волейбол , където  също се правят опити за смяна на властта .", "date": "2019.11.20", "title": "Министерството на спорта проверява как БФС разходва държавни пари"}
{"url": "https://www.dnevnik.bg/bulgaria/2019/11/20/3994806_sofiiskiiat_universitet_preizbra_rektora_si_za_nov/", "text": "Очаквано Общото събрание на Софийския университет \"Св. Климент Охридски\" преизбра за нов мандат досегашния ректор проф. Анастас Герджиков, който бе  единствен кандидат за поста . \"За\" бяха 254 от 318 участвали в гласуването, а вотът бе таен. Мандатът на ректора е четири години, а една от целите през новия ще бъде  п овишаване на качеството и по-голяма интернационализация на образованието и научните изследвания . Освен това ректорът обяви, че трябва да развият университета по модерен начин, тъй като технологиите се развиват със скорост, която университетите трудно догонват. Основно предизвикателство е и намаляващият брой на завършващите средно образование, което още повече повишава необходимостта от привличане на чуждестранни студенти. През академичната 2015/2016 година бакалаврите и магистрите в университета са били 23 330, а сега са 20 616, или с 2714 по-малко. В отчета си за изтеклия мандат, който също бе приет от събранието, проф. Герджиков обяви финансова стабилизация на Софийския университет и съобщи, че задълженията на университета към Столичната община и Националната агенция за приходите са изчистени. Ежегодният финансов дефицит е намален с половин милион лв. - от 4 млн. до 3.5 млн. лв. На заседанието бе потвърдено, че университетът няма главен мениджър от близо две години. В отчета бе обявено, че Софийският университет е единственият български университет, който е сред първите 1000 в света. За три години средната брутна работна заплата се е увеличила с повече от 53 на сто - от 1119 на 1713 лв. В момента основната заплата на професорите е 1100 лв., на доцентите - 980 лв., на главните асистенти - 850 лв., а на асистентите - 820 лв. В началото на мандата преподавателите са били 1705, а сега са 1590. В  програмата си за новия мандат  ректорът обещава възнагражденията да бъдат увеличени чувствително, като цел е увеличение до 60 на сто. По правилник от 2017 г. заседанията на Общото събрание са закрити, но днес бе взето решение на избора на ректора да бъдат допускани и хора, които не са членове на академичната общност, в т.ч. и медии. При отговори на въпроси преди избора проф. Анастас Герджиков каза, че замразеният договор с продуцента на университетската телевизия \"Алма матер\" няма да бъде възстановен, а ще се търси европейско финансиране. На питания за нуждата от ремонти той отвърна, че парите, с които университетът разполага, са по-малко от необходимите.", "date": "2019.11.20", "title": "Софийският университет преизбра ректора си за нов мандат"}
{"url": "https://www.dnevnik.bg/razvlechenie/2019/11/20/3994930_lizo_bili_ailish_i_rapurut_lil_nas_x_vodiat_v/", "text": "Тази година на номинациите за наградите \"Грами\" доминират млади поп изпълнители и вече утвърдени рок музиканти. В челната тройка са певицата Лизо с 8 номинации, а изпълнителката и автор на песни Били Айлиш и рапърът Lil Nas X са с по 6. Статуетките ще бъдат раздадени на 26 януари 2020 г. на церемония, чийто водещ за втори пореден път ще бъде Алиша Кийс, съобщи \"Ню Йорк таймс\". Лизо, Айлиш и Lil Nas X се борят и в четирите водещи категории - най-добър нов артист, песен, албум и запис на годината. До момента само един музикант е успявал да вземе четирите награди в една и съща година - Кристофър Крос през 1979 г. Шотландският певец и автор на песни Луис Капалди също получи номинация за песен на годината за Someone You Loved. В борбата за най-добър албум се включват и Лана Дел Рей, Ариана Гранде, американската инди група \"Бон Айвър\", HER и Vampire Weekend. ", "date": "2019.11.20", "title": "Лизо, Били Айлиш и рапърът Lil Nas X водят в номинациите за \"Грами\""}
{"url": "https://www.dnevnik.bg/bulgaria/2019/11/20/3994953_anastasiia_dimitrova_-_mozer_shtrihi_ot_edin_jivot_v/", "text": "Това е заглавието на току-що излязлата книга на Анастасия Димитрова-Мозер - \"Щрихи от един живот в трудно време\", издадена от издателство \"Сиела\" и представена във вторник в препълнената зала на Държавна агенция \"Архиви\". Мястото не е случайно - консултант на книгата е доц. Михаил Груев, директор на агенцията и доктор на историческите науки. Книгата е написана от съмишленика и съратник на Анастасия Мозер - Драголюб Гаджев - журналист на свободна практика и автор на множество книги, но има формата на автобиография. Анастасия Димитрова-Мозер е дъщеря на земеделския лидер от времето на Царство България и непосредствено след 9 септември 1944 г. - д-р Г. М. Димитров, популярен като ГеМе-то сред своите привърженици. Така \"Щрихи от един живот в трудно време\" е документ не само за живота на Анастасия Мозер и за нейния бележит баща, а за три етапа от българската история, като третият е преходът към демокрация и присъединяване към Европейския съюз. За противодържавна дейност - съпротива срещу включването на България в Тристранния пакт, д-р Г. М. Димитров е бил осъден в Царство България, но успява да избяга от затвора и през Истанбул се озовава и пребивава в различни страни от Близкия изток. След 9 септември 1944 се завръща в България, но заради опозиционната дейност на БЗНС е заплашен отново от затвор и благодарение на застъпничеството на САЩ успява да напусне страната заедно със съпругата си, А децата - Анастасия и брат й - остават тук при родителите на майка й. Ако д-р Г. М. Димитров бе останал тук, вероятно е щяла да го последва трагичната съдба на другия земеделски лидер Никола Петков, който беше обесен през 1947 г., отбелязаха на представянето на книгата стари членове на БЗНС. Те коментираха също, че земеделците горяни, които излизали на въоръжена съпротива у нас срещу комунистическия режим, черпели кураж и надежда от факта, че техният лидер се намира в САЩ и ще осигури подкрепа оттам. Едва през 60-те години на миналия век Анастасия напуска България и заминава при родителите си в САЩ. Там завършва Джорджтаунския университет. След падането на режима на Живков тя се завръща в България и заедно с други земеделци възстановява БЗНС и става депутат в три Народни събрания. Благодарение на само на авторитета на своя баща, а и заради своята диалогичност и толерантност Анастасия Мозер успява да респектира и увлече привържениците на земеделските идеи, пише в своите бележки в края на книгата доц. Михаил Груев. А при сътресенията в демократичната общност и СДС в началото на 90-те години тя заедно с лидера на Демократическата партия Стефан Савов успяват да създадат обединението Народен къюз (*БЗНС - Демократическа партия). Г-н Савов не обичаше земеделците, но беше истински и мъдър джентълмен и разбираше същината на политическия момент, който налагаше общи действия, коментира Анастасия Мозер пред \"Дарик радио\" по повод излизането на книгата. Анастасия Димитрова-Мозер след напускането на активната политика живее в САЩ, но пази българското си гражданство и си идва често в България. А на името на съпруга й е учредена фондация \"Д-р Чарлз Мозер\", която отпуска стипендии на студенти отличници от Нов български университет. \"Дневник\" ще публикува откъс от книгата \"Щрихи от един живот\".", "date": "2019.11.20", "title": "Анастасия Димитрова-Мозер: Щрихи от един живот в трудно време"}
{"url": "https://www.dnevnik.bg/sviat/2019/11/20/3994723_v_afrika_oshte_biiat_uchenicite/", "text": "                         Ниабенда Еманюеле и съпругът ѝ Мисаго Жан Мари още са в шок. Те живеят в северната част на бурундийската столица Буджумбура, не са богати хора. Когато една вечер майката се връща от работа вкъщи, съученици на дъщеря ѝ Шадия я посрещат с ужасна новина - момичето припаднало в час. Майката се втурва към училището, където учителката я засипва с упреци - Ниабенда не била предупредила, че дъщеря ѝ е болна и не бива да бъде удряна. За 13-годишната Шадия била извикана линейка, но тя починала още преди да стигне до болницата. Обстоятелствата около смъртта ѝ са неясни. Бащата разказва пред ДВ, че учителката междувременно е изчезнала; директорката на училището била задържана в следствения арест, но само след няколко дни била освободена. Властите обясняват случая с това, че момичето било болно от епилепсия. Но семейството не иска и да чуе. \"Тя беше здрава и имаше добър характер\", споделя сестрата на момичето. Според семейството тялото на Шадия било покрито със синини, а от носа й била текла кръв. Един от съучениците й разказал какво се е случило: Шадия била извикана на дъската, но не могла да отговори на зададения въпрос и учителката я ударила с пръчка по врата, кръста и гърба. Връщайки се на мястото си, момичето изпаднало в несвяст. Последствията за децата могат да бъдат ужасяващи Този случай, при който физическо наказание завършва със смърт, може да е просто едно жестоко изключение. Само че прилагането на насилие като възпитателна мярка винаги има сериозни последици за децата, посочва социалният работник Паленфо Горо от Международното бюро по правата на децата в Буркина Фасо. Той е на мнението, че няма смисъл да се правят разлики между по-леките и по-тежките физически наказания - тъй като от всички има цяла поредица последствия, и физически, и психически. А и този вид наказания не се прилагат само в училищата - те са толерирани като възпитателна мярка и в обществото, и в семейството, изтъква Горо. За да се сложи край на това, е необходимо да се засили вниманието на обществото към проблема с насилието, посочва правозащитничката Соня Фохито. Важно е боят като възпитателна мярка да бъде забранен със закон, тъй като само така засегнатите деца могат да бъдат защитени по съдебен път. Боят е забранен само в осем от 61 африкански държави Само че приемането на съответните закони изисква време. Обиагели Езеквесили, която е бивш министър на образованието на Нигерия, разказва пред ДВ следното: \"Имаме закон за защита на правата на детето, който е приет и предстои да бъде ратифициран\". В южните щати на Нигерия законът вече е одобрен, в северните щати обаче ратифицирането се бави, а тъкмо там през последните месеци са зачестили съобщенията за малтретирани ученици. През септември са били освободени над 300 малтретирани ученици в религиозно училище в Кадуна, през октомври още толкова в щата Катсина. \"Ако престъпленията не се наказват и хората, които причиняват страдания на деца, остават безнаказани, ако едно общество не се грижи за слабите и ранимите - това е опасна тенденция\", изтъква Езеквесили. Африка изостава от Европа Трийсет години след приемането на Конвенцията на ООН за защита на правата на детето (нератифицирана единствено от САЩ) засега африканските държави, които изцяло са забранили физическите наказания над деца, са осем. Последната държава, приела тази мярка през септември, е Южна Африка. Конституционният съд там постанови, че побоят над деца е нарушение на основния закон. Както в Бурунди, така и в Буркина Фасо физическото наказание продължава да е позволено у дома независимо от декларацията, че ще бъде приета пълната му забрана. Но макар Африка да не напредва бързо с прилагането на конвенцията, проблемът с побоя над деца не е специфично африкански, подчертава правозащитничката Соня Фохито. \"Доводите за запазване на физическите наказания като възпитателна мярка в Европа и в Африка са едни и същи\". Единственото различие е времево. В Европа първата държава, която през 1997 г. напълно забранява побоя над деца, е Швеция. В Африка такава забрана е наложена най-напред от Того – през 2007 г. Според Фохито от най-голяма полза в борбата срещу тази практика биха били положителните примери. \"Трябва да покажем колко добре се развиват децата, които не са подложени на физически наказания и че това не е равнозначно на липсата на дисциплина.\"", "date": "2019.11.20", "title": "В Африка още бият учениците"}
{"url": "https://www.dnevnik.bg/bulgaria/2019/11/20/3994967_prokurorskata_kolegiia_cacarov_ne_e_dlujen_da_podade/", "text": "Ако Сотир Цацаров подаде молба за предсрочно отстраняване от длъжност, тази молба ще бъде насочена към пленума на Висшия съдебен съвет (ВСС), който трябва да я разгледа и с мнозинство от минимум 17 гласа \"за\" да вземе решение, с което да предложи на президента Румен Радев да издаде указ за предсрочно освобождаване на главния прокурор от мандата. Президентът има правомощие да върне това предложение на ВСС, но при повторно внасяне на такова предложение има задължение да издаде указ за освобождаване на главния прокурор от заеманата от него длъжност. Това обясни говорителят на прокурорската колегия Даниела Машева, помолена да разясни процедурата, след като във вторник мнозинството в парламента  предложи Сотир Цацаров за шеф  на антикорупционната комисия КПКОНПИ. Миналия четвъртък  ВСС избра повторно  с 20 гласа \"за\" и 4 \"против\" Иван Гешев да оглави прокуратурата, но държавният глава  все още не е подписал указ  за назначението му, след като  веднъж вече върна процедурата  във ВСС. Възможно е, ако Радев издаде указ за назначаване на Гешев, той да встъпи в длъжност преди 10 януари 2020 г., когато изтича официално мандатът на Цацаров, а той самият след указ за освобождаване от поста да поеме антикорупционната комисия. \"Няма как да се стигне до криза, тъй като законовата възможност в тези случаи, преди да има назначен титуляр за главен прокурор, в правомощията по предложение на прокурорската колегия на ВСС, пленумът може да вземе решение за определяне на изпълняващ функциите на главен прокурор до назначаването на титуляр и до встъпването му в длъжност\", обясни Даниела Машева. Тя посочи, че липсват конкретни законови разпоредби, но по предложение на прокурорската колегия пленумът има правомощия да определи кой да заеме временно поста на Цацаров. Практиката обикновено е това да е някой от заместниците. \"Към настоящия момент след направената номинация за Сотир Цацаров за председател на КПКОНПИ не са налице предпоставки и задължение от негова страна за предсрочно прекратяване и освобождаване от поста. Условия на несъвместимост за изпълняване на двете функции биха възникнали едва след момента на неговото встъпване в длъжност, ако бъде избран за председател\", допълни Машева. На въпрос дали няма да има конфликт на интереси, след като за него трябва да гласуват депутати, а същевременно при него има преписки и сигнали за разследвания, свързани с народни представители и парламентарни групи, Машева отговори: \"Това е преценка, която вероятно г-н Цацаров ще направи в скоро време.\" Номинираните за председател на КПКОНПИ кандидати трябва  в срок от 7 дни да представят необходимите документи, в които да бъдат включени също декларация за имущество и конфликт на интереси, както и концепция за работата на комисията. След становища на неправителствени и научни организации кандидатите ще бъдат изслушани в ресорната комисия, а гласуването ще бъде в пленарната зала. Изборът е с обикновено мнозинство - с поне половината от гласовете на присъстващите депутати. За избран се смята кандидатът, който събере най-много гласове. Според депутати изборът ще бъде факт до три седмици, т.е. в мандата на Цацаров като главен прокурор. Няма законов срок за встъпване в длъжност, но до месец трябва да освободи стария пост, което на практика ще съвпадне с изтичането на мандата му. Новоизбраният председател на антикорупционното звено ще довърши мандата на  доскорошния председател Пламен Георгиев  и съответно няма да има пълния 6-годишен мандат, а се очаква да оглавява комисията в следващите около 4 години. Георгиев беше избран на поста през пролетта на 2018 г., но покрай продължителните  скандали с имотите на властта  и разкритието за незаконно надстроения му мезонет той подаде оставка през юли тази година.", "date": "2019.11.20", "title": "Прокурорската колегия: Цацаров не е длъжен да подаде оставка веднага"}
{"url": "https://www.dnevnik.bg/sport/2019/11/20/3994951_pushki_bez_patroni_kak_predlojenie_na_ek_zaplashva/", "text": "Може ли да има биатлон, ако се използват пушки без патрони? Този въпрос изникна за бъдещето на един от най-популярните зимни спортове след предложение на  Европейската комисия . Тя обмисля забрана за използване на патрони в спортовете, които се провеждат на открито, какъвто е случаят с биатлона. От ЕК са се обърнали към Европейската химическа агенция (ECHA), за да бъде изготвен доклад за влиянието върху околната среда, което имат патроните. Докладът трябва да бъде готов до края на 2019 г., а забрана може да се въведе от 2022 г. В биатлона се използват малокалибрени пушки с минимално тегло от 3.5 килограма, които се презареждат ръчно. Геометрията и конструкцията на оръжието са строго регламентирани и се проверяват преди всяко състезание. Един от вариантите, които се обсъждат от години, е използване на лазерни пушки. В официални стартове от Световната купа или на световни първенства такива не са използвани, но на Коледния фестивал в Гелзенкирхен биатлонисти са стреляли с такива оръжия. Според специалисти лазерни пушки не могат да бъдат използвани при снеговалеж, тъй като лъчът не се вижда. \"Едно такова решение ще промени изцяло биатлона. Правили сме опити да разработим нови патрони, но цената ще бъде висока и това ще отнеме много време\", казват от компанията Nammо, която е най-големият производител на патрони в спорта. Новият сезон на биатлона започва на 30 ноември в Йостерсунд, Швеция.", "date": "2019.11.20", "title": "Пушки без патрони: как предложение на ЕК заплашва бъдещето на биатлона"}
{"url": "https://www.dnevnik.bg/bulgaria/2019/11/20/3994993_na_granicata_s_turciia_se_e_obrazuvala_30-kilometrova/", "text": "Километрови опашки са се образували на границата с Турция, съобщи Би Ти Ви. На пункта Капитан Андреево колоната от камиони е близо 30 километра. Въпреки че се работи на пълен оборот, шофьорите на камиони прекарват на границата повече от половин ден. Шофьори се оплакват пред медията, че се очаква да престоят на границата поне още денонощие. В същото време митниците отчитат над 70 хиляди обработени товарa за месец през пункта, което е абсолютен рекорд. Само за последното денонощие през пункта за преминали близо 2400 камиона. \"Обработваме толкова, колкото турската страна може да поеме\", казва Диана Маркова, експерт в Агенция \"Митници\". Наредените по платното камиони обаче създават опасности за участниците в движението по магистралата, където допустимата скорост на движение е до 140 километра в час. Турските шофьори определят това като голямо неудобство и казват, че в Турция за целта има изградени паркинги.", "date": "2019.11.20", "title": "На границата с Турция се е образувала 30-километрова опашка от камиони"}
{"url": "https://www.dnevnik.bg/zdrave/2019/11/20/3994994_agenciiata_po_hranite_e_otkrila_otnovo_sluchai_na/", "text": "Българската агенция по безопасност на храните (БАБХ) е взела извънредно 300 проби от готови за консумация храни за наличие на листерия моноцитогенес. Пробите са взети от три групи продукти, в които е най-вероятно развитието на бактерията: месни сурово-сушени продукти - 143 проби, сирена с кратък период на зреене - 78 проби, и пушени, веяни и мариновани рибни продукти - 79 проби. Продуктите са с произход България, Европейски съюз и трети страни. Агенцията съобщава, че са установени \"две несъответствия\", за които са предприети всички необходими действия за изтегляне от пазара на засегнатите храни и за предотвратяване на нови случаи на замърсяване. В единия случай бактерията е открита в пушена скумрия на шайби, произведена в България, а във втория - в домашен свински суджук също българско производство. Извънредните проверки са проведени по инициатива на агенцията заради установени случаи на листерия в храни в кратък период. Агенцията провежда регулярен мониторинг на храните, пуснати на пазара, с цел проверка на ефективността на прилаганите от производителите и търговците мерки за осигуряване спазването на микробиологичните критерии, уверяват оттам. В случай на констатирани несъответствия незабавно се предприемат всички законови мерки за гарантиране на максимална защитата на здравето на потребителите. В средата на октомври от пазара беше изтеглена отново пушена скумрия от Румъния заради установено наличие на бактерията. Бактерията листерия е заразна за хората и причинява заболяването листериоза. Симптомите са общо неразположение – висока температура, главоболие, световъртеж. Рискът от заразяване е най-висок при хората с отслабена имунна система, болните, бременните, възрастните и кърмачетата.", "date": "2019.11.20", "title": "Агенцията по храните е открила отново случаи на листерия"}
{"url": "https://www.dnevnik.bg/sviat/2019/11/20/3995019_rodnata_kushta_na_hitler_stava_policeiska_centrala/", "text": "Министерството на вътрешните работи на Австрия разпространи съобщение, в което се казва, че в родната къща на Адолф Хитлер в Браунау ще се нанесе полицията. Сградата ще бъде преустроена и за тази цел още през ноември ще бъде обявен европейски архитектурен конкурс. Спорът за къщата между Република Австрия и собственичката продължи години. След като през 2016 г. парламентът реши да национализира сградата, собственичката оспори както решението, така и размера на обезщетението. През август Върховният съд отхвърли окончателно жалбата на тъжителката. С това беше открит пътят за определяне на ново предназначение на сградата. В бъдеще там ще се настанят районната полицейска служба и полицейският инспекторат. Според думите на министъра на вътрешните работи Волфганг Пешорн това ще представлява категоричен знак за окончателно скъсване със спомена за националсоциализма. Конкурсните работи за необходимото архитектурно преустройство ще бъдат оценявани от независимо експертно жури, което освен архитекти включва и представители на град Браунау, на Федералната служба по недвижими имоти и на други федерални институции. Очаква се резултатът от конкурса да бъде обявен в първата половина на 2020 година.     ", "date": "2019.11.20", "title": "Родната къща на Хитлер става полицейска централа"}
{"url": "https://www.dnevnik.bg/zdrave/2019/11/20/3995025_tejka_dvustranna_hemoragichna_pnevmoniia_e_prichinila/", "text": "Причината за смъртта в края на миналата седмица на 3-годишното дете,  което е търсило медицинска помощ в три столични болници , е тежка двустранна хеморагична пневмония (двустранни масивни кръвоизливи в белите дробове). Това сочи аутопсията на детето, пише в предварителния доклад от проверката на дейността на трите лечебни заведения - Специализираната детска болница \"Проф. д-р Иван Митев\", УБ \"Лозенец\" и УМБАЛСМ \"Н. И. Пирогов\", имащи отношение към случая. Засега в информацията, съобщена от здравното министерство за резултатите от назначената в петък проверка, не се дават подробности и насоки за това дали има лекарски грешки, забавяне в приема и грижите за детето или други подобни. За пълно проучване на случая са възложени три независими експертизи – от специалист по инфекциозни заболявания, детски пулмолог и вирусолог. На база резултатите от проверката, заключенията на експертите и аутопсията ще бъдат изготвени 4 констативни протокола и окончателен доклад. Докладът ще бъде изпратен на министъра на здравеопазването до края на следващата седмица В прессъобщението се казва, че \"в хода на проверката е изискана и обработена цялата налична медицинска документация както от болниците, така и от личния лекар на детето, взети са предвид и становищата на лекарите, участвали в диагностично-лечебния процес\". \"Пневмонията е причинена от вирусна инфекция, заради която са възникнали и допълнителни усложнения - тежки двустранни кръвоизливи в надбъбречните жлези. Към момента не са готови всички резултати от хистологичните изследвания, които се очакват до седмица\", съобщават още от министерството. И според първоначалните неофициални данни сочеха за причина за смъртта на детето двустранна хеморагична пневмония – състояние, което според водещи специалисти често има фатален изход. За починалото дете се  разбра в края на миналата седмица, когато здравният министър  назначи проверки в три болници, през които то е минало, преди да почине в четвъртък вечерта. Тогава от здравното министерство уточниха и първите данни за случая, базирани на разкази на родителите – момчето е било заведено първо в педиатрията сутринта, но там родителите са чакали дълго, заради което са се обърнали към болница \"Лозенец\". В бившата Правителствена болница обаче го прегледали и му назначили домашно лечение. Впоследствие детето се влошава, родителите отново отиват в националната педиатрия, там го приемат, но то се влошава още повече и го трансферират с линейка до реанимацията в \"Пирогов\", където детето почива. Родителите разказаха за часове чакане и за отказ да бъде прието детето им в педиатрията с аргумента, че няма свободни легла, подходящи за настаняването му. Версията на детската болница е, че  детето идва за първи път следобеда при тях  и сутринта изобщо не е било регистрирано като чакащо. При следобедния преглед от д-р Елена Георгиева е установено, че е в увредено общо състояние и е за болнично лечение, но не за интензивно лечение, заради което на родителите е предложено да бъдат прехвърлени в Александровска болница. Те отказали и в крайна сметка детето е прието в Педиатрията. Два часа по-късно състоянието му се влошава и е организирано прехвърлянето му в \"Пирогов\" заедно с анестезиолог от спешния институт, с когото лекуващата лекарка е работила. Въпреки усилията на лекарите то умира.  Заради случая и след среща днес с родителите  премиерът Бойко Борисов поиска , а по-късно министърът на здравеопазването временно отстрани тримата директори на болниците, докато текат проверките. Те няма да са на постовете си или до внасяне на обвинителен акт в съда, или до прекратяване на производството. Отстранена е и лекарката, приела в педиатричната болница детето. По-рано днес лекари от столичната детска болница излязоха с декларация в подкрепа на ръководството си. В декларацията, подписана от 103-ма медици, те изтъкват, че негативните настроения след случая с починалото дете се отразяват на работата им и призовават медиите да запазят добрия тон. Междувременно премиерът Бойко Борисов коментира случая от Загреб, където участва в годишната конференция на Европейската народна партия. \"И днес следователите са влезли, иззели са записи, разпитали са родителите, разпитали са свидетели, рецепти, документи... родителите са снимали буквално в какво състояние е детето - и то дълги записи. Те са снимали как се държат секретарките на шефовете на болници и просто съм потресен от това, затова са ми толкова резки решенията\", обясни той.", "date": "2019.11.20", "title": "Тежка двустранна хеморагична пневмония е причинила смъртта на 3-годишното дете в София"}
{"url": "https://www.dnevnik.bg/evropa/2019/11/20/3994880_vseki_treti_bulgarin_ne_vijda_polza_ot_mejdunarodnata/", "text": "Над половината (52%) от българите казват, че имат полза от международната търговия. Но на противоположното мнение са над една трета (35%) от анкетираните в страната, а 13% (най-високият процент в ЕС) дават отговор \"Не знам\". Спрямо 2010 г. има най-голям ръст (12 процентни пункта) на хората, които са на мнение, че \"донякъде\" имат полза от международната търговия. Намалели са (4 процентни пункта) тези, които посочват, че изобщо нямат полза. Това са част от резултатите в специално проучване на Евробарометър, представено днес от Европейската комисия. Но предвид демографската структура на населението, по-голямата българите изглеждат по-скоро предпазливи в оптимизма си и поради ниските доходи си представят търговията с други страни като източник на по-добри, но и по-евтини, стоки, опасяват се те да не са с по-ниско качество от същите продукти на друг пазар и гледат на сектора като заличител, а не създател, на работни места. Най-много от българите между 15 и 24 години (70%) например заявяват, че имат полза от международната търговия. Най-малък (40%) е делът на тази група в категорията над 55 години. Но съотнесено към  данните  на Националния статистически институт от края на 2018 г., това означава висока оценка сред 424 хиляди млади българи, но доминиращ скептицизъм и негативизъм сред 2.450 млн. техни сънародници над 55 години. - най-голям процент (63 на сто) казват, че   за потребителите - на второ място (26%) е отговорът, че  - следват отговорите   (25%) - добре е за   (19%) - търговията със страни извън ЕС   (19%).  На въпроса защо мислят, че   от международната търговия, най-често скептично настроените към нея дават отговора, че: - цените на   (46%; това е най-високият процент сред далите този отговор в ЕС, като все пак има спад с 11% спрямо август 2010 г.), - следван от   (32%) - създава  (32%) - лошо е за европейската икономика (11%).      Попитани  най-много в тяхната страна през идните години, най-много българи (45%) казват застаряващото население. Следват отговорите имиграция (40%), растяща автоматизация (24%), по-силна конкуренция заради свободната международна търговия (24%). На въпроса в каква степен са съгласни или не с твърдението, че   в световен мащаб, отколкото са ефективни държавите членки, ако действат самостоятелно, 19% от българите (най-високият процент в ЕС) дават отговор \"Не знам\". Съгласни с твърдението са 63%, а несъгласни са 18%.      Общо 45% от българите вярват, че  . По-нисък процент на съгласните с това твърдение има само във Франция (43%) и Латвия (34%). Българите, които не споделят това мнение, са 36%, а отговор \"Не знам\" дават 19 на сто от анкетираните (най-висок процент в ЕС).      Най-много отговори \"Не знам\" в ЕС (21 на сто) дават те и когато са питани дали са съгласни с твърдението, че търговската политика на ЕС взима предвид социалните и екологични влияния и въздействието върху правата на човека, както в ЕС, така и в търговските му партньори по цял свят. Съгласни с твърдението са 47% от българите (по-нисък е процентът само в Италия - 45%, и във Франция – 44%), несъгласни са 20%, а 12% казват, че зависи от търговския партньор и от вида на последиците.      Според 60% от българите   през следващите години трябва да е да предложи на потребителите най-широк избор от продукти и услуги на най-ниски цени. Вторият най-чест отговор, даден от 53% от анкетираните, е да се гарантира, че едни и същи търговски правила се прилагат навсякъде по света. На трето място (52%) е отговорът да се създадат работни места в ЕС. Следва да се гарантира спазването на стандартите на ЕС в областта на околната среда и здравето, даден от 47% от запитаните. Отговор да бъдат подкрепени европейските предприятия дават 32%, а да се помогне на развиващите се страни по света – 17% (по-нисък е този процент единствено в Латвия – 12 на сто и в Естония – 15 на сто). Общо 40% от българите са на мнение, че ЕС не трябва да прилага   за стоки от неевропейски страни и предприятия, които се конкурират несправедливо с европейските, тъй като осигуряват по-евтини стоки за потребителите. Че трябва да се прилагат по-високи вносни мита смятат 35% (по-нисък е този процент единствено в Малта – 27 на сто). Отговор \"Не знам\" дават 22% (най-висок процент в ЕС). Някои страни увеличиха митата за внос на стоки, за да защитят националните си индустрии. 43% от българите се обявяват против вдигане на митата от страна на ЕС, а за са 38 на сто. Не знам дават като отговор 18% (най-висок процент в ЕС).      Седемдесет и два процента от българите не са  през последните 12 месеца от продавачи извън ЕС. Правили са го 24% от анкетираните (на предпоследно място в ЕС преди Румъния – 20%, и заедно с Гърция – 24%).      От страните извън ЕС българите   (69%). От САЩ купуват 19%, от Япония 5%, от други държави 39%. Попитани кое твърдение описва най-добре мнението им за  , 33% казват, че тя води до по-широк избор на стоки в магазините и по-ниски цени, 32% - че променя света твърде бързо, но хората са безсилни да я спрат, 29% - че тя облагодетелства само големия бизнес и отново 29%, че носи нови възможности за износ и инвестиции за българския бизнес. Какво се казва за ЕС? Данните сочат, че 60% от европейците - с 16 процентни пункта повече от предходната анкета отпреди 10 години - смятат, че те лично са извлекли ползи от международната търговия. Проучването разкрива също, че 71% от отговорилите са на мнение, че ЕС защитава по-ефективно търговските интереси на техните държави, отколкото тези държави сами по себе си. -  : 54% от отговорилите посочват, че основният приоритет на търговската политика на ЕС следва да бъде създаването на работни места в ЕС. Опазването на околната среда и съблюдаването на здравните стандарти също са станали важни за европейците, като половината от отговорилите ги смятат за приоритет. Това представлява 20 процентни пункта повече от 2010 г. Същевременно повече от половината европейци признават, че търговската политика на ЕС вече отчита социалните, екологичните и свързаните с правата на човека въздействия в ЕС и по целия свят.  три четвърти от европейците са съгласни, че ЕС се нуждае от международни търговски правила - Доверие и прозрачност: шестима от десетима вярват, че ЕС води своята търговска политика открито и прозрачно. -   54% от считащите международната търговия за полезна го отдават на по-големия избор на продукти, докато за 36% най-важното предимство е по-ниската цена. Тези ползи изглеждат по-осезаеми за по-младите анкетирани и за онези с по-високо образование и доходи. -  : според една трета от запитаните е наивно да се очаква другите държави да спазват търговските правила. Мнението на повече от половината от анкетираните е, че ЕС следва да увеличи вносните мита за държавите извън ЕС или за предприятията, които не се придържат към международните търговски правила. Цялото проучване и данните за България можете да видите в прикачените файлове.", "date": "2019.11.20", "title": "Всеки трети българин не вижда полза от международната търговия"}
{"url": "https://www.dnevnik.bg/sviat/2019/11/20/3994944_licevoto_razpoznavane_se_izpolzva_vse_po-otkrito_vuv/", "text": "Експериментът е бил проведен при пълна дискретност. От 2016 до 2018 г. две камери за наблюдение са били инсталирани в лондонския квартал \"Кингс Крос\" и без предупреждение сканирали лицата на минувачите, което позволява тяхното идентифициране и проследяването на тяхното придвижване. Използването на тази нова технология близо до няколко доста натоварени гари в Лондон, разкрито това лято от в. \"Файненшъл таймс\", засили споровете около нея в една демокрация, в която употребата ѝ все още няма правна рамка. Компанията, натоварена с видеонаблюдението в района, заяви, че е действала \"единствено с цел да помогне на полицията да предотвратява и разкрива престъпления в квартала\", но не и за търговски цели. Британският надзорен орган за защита на личните данни, Службата на комисаря по информацията, обаче се сезира за случая. Той започна разследване и изрази безпокойство от нарастващата употреба на лицевото разпознаване, което позволява сравняването на заснетите от видеонаблюдението лица с бази данни. Този случай не е изолиран и асоциацията \"Биг Брадър Уоч\" осъди \"епидемията\", която се наблюдава от търговски центрове в Манчестър и Шефилд до музей в Ливърпул. Определяно от някои за напредък в областта на сигурността, лицевото разпознаване е критикувано от други, че посяга на основните права. \"Подложен на насилие\" Ед Бриджис, на 36 години, очаква с нетърпение разглеждането на жалбата си на втора инстанция във Висшия съд в Кардиф: той съди уелската полиция за това, че е използвала спрямо него тази технология, докато е правел покупки за Коледа през 2017 г. и при демонстрация миналата година. Това е първото подобно дело пред британското правосъдие. Полицията е действала в рамките на разрешени и добре обозначени с предупредителни табели тестове. Служителят на Кардифския университет обаче заяви пред \"Франс прес\", че се е почувствал \"подложен на насилие, ограбен\": \"Това са моите данни! Също както не разкриваме паролите си и не публикуваме онлайн банковите си декларации, имаме правото да очакваме, че ще спазват личната ни неприкосновеност, и държавата трябва да гарантира това право, а не да го нарушава.\" Според адвоката на Бриджис, Меган Гулдинг от правозащитната организация \"Либърти\", лицевото разпознаване поражда сериозен риск от \"автоцензура\" на гражданите, спрямо които се използва толкова напреднала технология за наблюдение. Въпреки това според поръчано от Службата на комисаря по информацията проучване тази практика се ползва с широка обществена подкрепа, като над 80 процента от анкетираните подкрепят използването ѝ от полицията. \"Целеви\" списък Когато прибягва до лицево разпознаване, полицията се базира на \"списък за наблюдение\" на издирвани хора. Камерите за наблюдение предават чертите от лицата на минувачите в цифрова версия, която се сравнява с данните от този списък. Ако \"процентът на сходство\" е достатъчно висок, се прави проверка. В случая с Ед Бриджис Висшият съд в Кардиф отхвърли жалбата му на първа инстанция с аргумента, че списъкът за наблюдение е достатъчно \"целеви\", тъй като съдържа имената на \"хора, заподозрени, че са замесени в престъпления\", и че жалбоподателят не фигурира в него. Елизабет Дънхамн от Службата на комисаря по информацията обаче заяви, че решението не оправдава произволната употреба на технологията, и призова властите да \"забавят\" нейното развитие и да изчакат създаването на ясна рамка за тези практики. В Лондон има изключително благодатни условия за използване на лицево разпознаване, тъй като в града има 420 хил. камери за наблюдение, става ясно от проучване на американския мозъчен тръст Институт \"Брукингс\" от 2017 г. - това поставя Лондон на второ място по камери за наблюдение след Пекин с 470 хил. Полицията проведе няколко теста в британската столица. Дара Мъри, специалист по правата на човека в Есекския университет, определи методологията на органите на реда като неадекватна: \"Хората, които отказваха да участват, които прикриваха лицата си, бяха третирани като заподозрени и полицията ги задържаше и им искаше документите.\" Тази технология представлява най-вече \"истинска фундаментална промяна в баланса на силите между държавата и гражданите\", каза Мъри пред \"Франс прес\". \"Основният въпрос е дали става дума за легитимна намеса или незаконно нарушаване\" на личния живот. Изразявайки съгласие със Службата на комисаря по информацията, Мъри настоява за приемане на правна рамка, за да може да се контролира употребата на технологията. \"Ние си имаме работа с лицево разпознаване от първо поколение, което се използва за идентифицирането на хора с известна самоличност, но следващото поколение ще може да разпознава и хора с неизвестна самоличност\", каза той.", "date": "2019.11.20", "title": "Лицевото разпознаване се използва все по-открито във Великобритания"}
{"url": "https://www.dnevnik.bg/bulgaria/2019/11/20/3995032_premierut_izbegna_temata_za_nominaciiata_na_cacarov_za/", "text": "Премиерът Бойко Борисов избегна от коментар по темата за номинацията на главния прокурор Сотир Цацаров за председател на Комисията за противодействие на корупцията и отнемане на незаконно придобитото имущество (КПКОНПИ). Цацаров  бе номиниран вчера  от управляващата партия ГЕРБ и някои депутати от коалиционния партньор \"Обединени патриоти\". На журналистически въпрос в Загреб, където премиерът участва в годишната конференция на Европейската народна партия, Борисов отговори лаконично: \"Това е работа на парламентарните групи и парламента\". \"Аз много рязко разделям работата на кабинета, парламента и институциите\", изтъкна Борисов и без да бъде питан насочи вниманието към темата за починалото 3-годишно дете,  търсило медицинска помощ в три столични болници . Досега в подкрепа на Цацаров се изказваха освен от управляващите партии ГЕРБ и ВМРО и от ДПС, които обявиха, че е  богатство за всяка държава да използва потенциала му . Предстои коалиционният партньор \"Обединени патриоти\" да обяви дали ще подкрепи номинацията му, като първо поиска среща с главния прокурор.", "date": "2019.11.20", "title": "Премиерът избегна темата за номинацията на Цацаров за шеф на антикорупционната комисия"}
{"url": "https://www.dnevnik.bg/evropa/2019/11/20/3994929_sardini_sreshtu_salvini_italianci_protestirat_sreshtu/", "text": "Изглеждащият неудържим политически възход на лидера на италианската крайна десница Матео Салвини е подложен на неочаквано предизвикателство от гражданско движение, известно като \"сардините\". Движението възникна в Болоня миналата седмица, когато четирима приятели приканиха хората да се присъединят към протест срещу партия \"Лига\" на Салвини, чиято популярност нараства преди изборите в северната област Емилия-Романя. Салвини иска да поведе възраждащата се десница към първата й победа в региона на изборите на 26 януари и заяви, че ако левицата загуби властта в богатата област, то тя също трябва да напусне централното правителство и да открие пътя за парламентарни избори. Около 12 000 - 15 000 души обаче се отзоваха миналия четвъртък на призива за протест, притискайки се като сардини на главния площад в Болоня, за да осъдят Салвини, чиято антиимигрантска, националистическа риторика намира отклик сред много избиратели. \"На онези, които крещят най-силно, ние отговаряме с мълчанието на рибите, но подредени като рибен пасаж, притиснати един до друг. Ние сме повече от тях\", каза 32-годишната Матия Сантори, която е една от организаторите. Някои от участниците в митинга носеха изкормени сардини и оттам дойде името на движението. Според социолозите областта Емилия-Романя, която е традиционен бастион на левицата, може да падне в ръцете на \"Лига\" и десните й съюзници след успехите им на други регионални избори, последно  в централната област Умбрия миналия месец . Проучванията на общественото мнение показват, че десницата би триумфирала при евентуални парламентарни избори, като \"Лига\" изглежда най-популярната италианска партия. Насърчени обаче от неочаквания успех на митинга в Болоня, \"сардините\" свикаха нов протест в понеделник в близкия град Модена, където около 7000 души протестираха мълчаливо въпреки поройния дъжд. Чрез използване на \"сардина\" като таг в социалните мрежи вчера бяха обявени протести в цялата област, включително в Реджио Емилия в събота и в Римини в неделя.  Движението започна също да се разраства отвъд Емилия-Романя със свикването на митинги на \"сардините\" в град Флоренция, област Тоскана, и в столиците на Ломбардия и Сицилия, Милано и Палермо.  Салвини обвини левоцентристката Демократическа партия (ДП), че стои зад движението. \"Одери сардина и ще откриеш привърженик на ДП\", написа той в \"Туитър\". Организаторите отричат това и твърдят, че искат просто да изразят опозицията си срещу популистите, които набират сила в Италия след едно десетилетие на икономическа стагнация и намаляващи заплати. \"Сардините просто искат да спрат популистките тенденции\", каза Сантори и добави: \"Опитваме се да събудим хората, на които им е дошло до гуша от потъпкването на техните ценности.\" Управляващата ДП и коалиционният й партньор, антисистемното Движение \"Пет звезди\" (ДПЗ), се разграничиха от протестите, въпреки че лидерите на ДП ги приветстваха. ДПЗ бе родено от мирните улични протести в Болоня през 2007 г. Това бе партията, за която гласуваха най-много избиратели на парламентарните избори миналата година. Подкрепата за ДПЗ обаче намаля рязко, след като движението състави правителство първо с \"Лига\", а след това и с ДП. /БТА", "date": "2019.11.20", "title": "Сардини срещу Салвини: италианци протестират срещу популистите"}
{"url": "https://www.dnevnik.bg/sviat/2019/11/20/3995035_ispaniia_zabrani_na_raiuner_da_taksuva_putnicite_za/", "text": "Испански съд днес постанови, че политиката на нискотарифна авиокомпания \"Райънер\" (Ryanair) да таксува допълнителния ръчен багаж е неправомерна и не може да се прилага в Испания, предаде агенция \"Ройтерс\". Авиокомпанията миналата година реши, че повечето хора плащат допълнителна такса за внасянето на повече от  един багаж в салона на самолета.  Според новите правила пътниците имат право да носят безплатно само \"малка чанта за лични нужди\", която да се поставя под предната седалка.  Пътничка, пътувала от Мадрид за Барселона, се обърнала към съда, след като персоналът на авиокомпанията я принудил да плати 20 евро за 10-килограмов багаж, който тя взела в салона. Съдът разпореди на \"Райънер\" да й върне 20 евро плюс лихвите, но отхвърли искането й за компенсация от 10 евро заради причинените й неудобства. Съдията реши, че  ръчният багаж  би могъл да се носи лесно в салона, като се позова на испанска разпоредба, която разрешава на пътниците да взимат ръчния си багаж в самолета без допълнителни такси. Освен това определи таксата като неправомерна и я обяви за невалидна в Испания. Искането за компенсация е отхвърлено, тъй като безспорно пътничката е засегната от гняв и безсилие, затова че е трябвало да плати допълнителни непредвидени разходи, но дискомфортът й не е достигнал равнище, което да оправдае компенсацията, се посочва в мотивите за решението на съда. Решението му не може да бъде обжалвано. \"Това решение няма да засегне багажната политика на \" Райънер \", коментираха от компанията пред агенция \"Ройтерс\". Според авиокомпанията решението е \"изолиран случай, в който погрешно се тълкува търговската ѝ свобода да определя размера на кабинния багаж\". Миналата година  Италия също забрани  на \"Райънер\" и \"Уизеър\" таксуването на ръчния багаж. Според италианския регулатор тази допълнителна такса трябва да бъде включена в стандартната тарифа, защото налагането й след това е фалшиво представяне на действителната цена на билета и не позволява да се направи реално сравнение с тарифите на останалите компании, поради което клиентите биват лъгани.", "date": "2019.11.20", "title": "Испания забрани на \"Райънер\" да таксува пътниците за ръчния им багаж"}
{"url": "https://www.dnevnik.bg/bulgaria/2019/11/20/3995042_citat_na_denia_prokuraturata_e_maistor_v_povdiganeto/", "text": "Прокуратурата е майстор в повдигането на творчески обвинения.\" Това коментира в предаването на Би Ти Ви \"Лице в лице\" адвокат Емил Георгиев от инициативата \"Правосъдие за всеки\" по темата за  издигането на Сотир Цацаров  за председател на Комисията за противодействие на корупцията и отнемане на незаконно придобитото имущество (КПКОНПИ). Георгиев направи коментара в контекста на обвързаността между работата на прокуратурата и на антикорупционната комисия. Той посочи, че понякога обвинението може да бъде така формулирано от прокуратурата, че то да не отключва задължително процедура по отнемане на имущество от КПКОНПИ. Като пример Георгиев даде обвинението срещу бившия зам.-министър на икономиката Александър Манолев, че е предоставил фалшива информация, за да получи еврофинансиране за къща за гости. \"Създава се впечатление, че около крепостта на политическата корупция и задкулисие по високите етажи на властта се създават два непреодолими рова, които трябва да обезпечат и да защитят действията, както са били до момента, така и занапред. Тоест, политическата корупция по високите етажи на властта да бъдат точно толкова недосегаема, колкото бяха до момента\", бе коментара на Георгиев за номинацията на Сотир Цацаров. \"Това е един разумен избор\", изтъкна бившият зам.-градски прокурор на София Роман Василев, станал известен с репликата \"Вие сте абсолютен престъпник\" по време на ареста на бившия военен министър Николай Цонев, който впоследствие беше оправдан от съда. Василев изтъкна, че Цацаров има управленски опит и качества и посочи, че според доклади на КПКОНПИ се показва огромен размер не само на запорирано, но също на реално отнето имущество. Емил Георгиев обаче възрази, като посочи, че липсва точно информация за това колко от отнетите благодарение на дейността ѝ средства са постъпили в бюджета. \"Тази точно информация КПКОНПИ не я дава и бива съдена от медии по Закона за достъп до обществена информация. Също така упорито отказват да кажат колко струва тяхната дейност реално на данъкоплатеца, т.е. срещу всеки лев, който те уж са събрали за бюджета, колко са похарчили. Надявам се, ако Цацаров заеме позицията председател на КПКОНПИ по това да се работи\". Той добави, че имиджът на комисията тотално е потънал след скандала с \"Апартаментгейт\".", "date": "2019.11.20", "title": "Цитат на деня: Прокуратурата е майстор в повдигането на творчески обвинения"}
{"url": "https://www.dnevnik.bg/sviat/2019/11/20/3995044_sled_zlopoluchno_intervju_i_priiatelstvo_s_pedofil/", "text": "Британският принц Андрю ще се оттегли от обществените си задължения заради връзките си с обвинения в трафик на малолетни с цел сексуална експлоатация Джефри Епстийн, който се самоуби по-рано тази година. Решението на принц Андрю дойде след злополучно интервю пред Би Би Си, в което той опита да изчисти имиджа си и да се оправдае, че не е правил секс със 17-годишно момиче, доведено му от американеца. Вместо това обаче интервюто му навлече още повече критики и двама корпоративни партньори - KPMG и Standard Chartered, спряха да финансират благотворителни инициативи на Андрю. В интервюто си той не изрази съчувствие и дори не спомена жертвите на Епстийн. На въпрос съжалява ли за приятелството си с него отвърна: \"Не, заради хората, с които се запознах, и възможностите да се уча от него или покрай него - те бяха много полезни.\" В днешно изявление на  Бъкингамския дворец,  херцогът на Йорк Андрю казва, че критиките към него са \"сериозна пречка\" пред работата на кралското семейство и свързаните с него благотворителни организации. \"Ето защо поисках разрешението на Нейно величество да се оттегля от обществени задължения в близкото бъдеще и тя даде разрешението си\", казва той. Кой беше Епстийн Епстийн бе открит мъртъв  в килията си през август, след като бе обвинен в поредица федерални престъпления, сред които трафик на жени и малолетни за секс. В края на юли съдът разпространи над 2000 страници от обвинителния акт и в тях Вирджиния Джюфре, която го обвинява, че я е държал в плен като секс робиня, твърди, че Гислейн Максуел, една от приближените му, ѝ наредила да прави секс с поне 5-6 известни мъже, включително бившия губернатор на Ню Мексико Бил Ричардсън и бившия сенатор Джордж Мичел. Джюфре твърди, че е правила секс и с принц Андрю - нещо, което той отрича, въпреки че има снимки как прегръща тогава 17-годишното момиче.", "date": "2019.11.20", "title": "След злополучно интервю и приятелство с педофил принц Андрю се оттегля от публична дейност"}
{"url": "https://www.dnevnik.bg/bulgaria/2019/11/20/3995054_vesislava_tancheva_pr_mediina_mashina_e_vpregnata_za/", "text": "\"Имаме една постоянно повтаряща се схема, която и в момента работи – едни хора си правят пиар около това, което правят показно, за пред камери, за пред публика, едни хора водят със себе си телевизии. Дали ги водят пред сградата на КТБ в момента, в който прокурори влизат да ровят, дали ги поставят пред Държавния фонд \"Земеделие\", в който ошашавените колеги гледат как извличат отвътре компютри и техни колеги с белезници на ръцете. Очевиден е фактът, че това е медийна машина, чиято задача е да създаде съответния имидж около образа на текущия главен прокурор и от един момент тази машина беше задействана около имиджа на бъдещия главен прокурор.\" Това коментира в предаването \"Денят с Веселин Дремджиев\" по ТV+ и TV1 Весислава Танчева, пиар експерт. Какво още коментира Танчева за работата на прокуратурата, възможните ходове на президента след избора на Иван Гешев за главен прокурор и номера с отклоняването на вниманието от тази тема с определени \"димни завеси\", вижте във видеото.", "date": "2019.11.20", "title": "Весислава Танчева, ПР: Медийна машина е впрегната за имиджа на главния прокурор"}
{"url": "https://www.dnevnik.bg/photos/2019/11/20/3995021_fotogaleriia_svetovnite_snimki_na_denia_-_20_noemvri/", "text": "Сърфист е хванал голяма вълна на плажа Прая до Норте в Назаре, Португалия.", "date": "2019.11.20", "title": "Фотогалерия: Световните снимки на деня - 20 ноември 2019 г."}
{"url": "https://www.dnevnik.bg/bulgaria/2019/11/20/3994755_kratki_novini_pri_publichni_zaduljeniia_shte_se/", "text": "                         . Президентът прие кмета на Перник заради кризата с водата Необходими са ефективни действия на отговорните институции за възобновяване на водоснабдяването на Перник и гарантиране на здравето на гражданите, заяви президентът Румен Радев, който прие на \"Дондуков\" 2 кмета на града Станислав Владимиров. Кметът информира, че е внесъл сигнал в прокуратурата и изтъкна, че от месеци оттокът от язовир \"Студена\" надвишава притока, без да бъдат предприети мерки. Той добави, че очаква реакция от страна на Министерството на околната среда и водите и Министерството на регионалното развитие и благоустройството. Румен Радев е изразил мнение, че е необходимо министерствата на отбраната и на здравеопазването да помогнат за осигуряването на водоноски и за засилен епидемиологичен контрол и предоставянето на дезинфекционни средства. Маринела Арабаджиева е в критично състояние в болница Тя спешно е изведена от следствения арест и е настанена в МВР болница във вторник вечерта, са потвърдили от болницата за вестник \"24 часа\". Бизнес дамата има проблеми със сърцето и кръвното налягане и вече е колабирала в ареста. Това е поредният път, когато я извеждат, за да я настанят за лечение в болница. От екипа на Арабаджиева също са потвърдили за това. Настанена е в интензивното отделение на МВР болница. Четирима служители на ТЕЛК-Стара Загора са осъдени за подкупи Специализираният наказателен съд осъди на по 3 години затвор с 5-годишен изпитателен срок председателя, двама членове и секретаря на ТЕЛК – трети състав, в МБАЛ \"Проф. Д-р Стоян Киркович\" в Стара Загора, съобщиха от Апелативната специализирана прокуратура. На тримата лекари в комисията са наложени и глоби от 4000 до 5000 лева, както и лишаване от право да заемат държавна длъжност в органите на медицинската експертиза за срок от 5 години. На секретаря на комисията е наложена глоба от 3000 лева. Четиримата осъдени бяха предадени на съд през март 2016 г. за това, че са участвали в организирана престъпна група за подкупи. В рамките на месец и половина те получили 4950 лева и 50 евро от 22 лица, за да им издадат експертни решения на ТЕЛК за над 50 на сто трайно намалена работоспособност. Присъдата не е окончателна и подлежи на обжалване и протестиране в 15-дневен срок. България отпуска на Афганистан 71 166 лв.  Министерският съвет одобри предоставянето на финансова помощ в размер на 71 166 лв. за справяне с хуманитарната криза в Афганистан като част от усилията на международната общност за възстановяване на региона и подобряване на условията на живот на гражданите. Финансирането ще бъде насочено към дейността на Върховния комисар на ООН по бежанците и ще бъде осигурено от бюджета на Министерството на външните работи, предназначен за развитие и хуманитарна помощ. България отпуска 53 790 лева за правата на човека Министерският съвет взе решение България да предостави 53 790 лева по линия на официалната помощ за развитие на Службата на Върховния комисар по правата на човека на ООН. Това ще помогне за реализирането на външнополитическите цели на България в областта на защитата на правата на човека и уязвими групи, която е основен приоритет и на членството ни в Съвета по правата на човека за периода 2019-2021 г. При публични задължения ще се ограничи изнасянето на валута Това предвиждат промени във Валутния закон, одобрени от правителството. Ограничението е за суми над 30 хил. лв. за трети страни и се отнася за хора, които имат публични задължения. За да се налага ограничението, трябва да е получена от митническите органи по служебен път информация за наличието на публични задължения. С проекта се уеднаквява и контролът на вътрешни и на външни граници. Отменя се и практиката за отнемане на цялата недекларирана сума, която се пренася в разрез със закона през граница. Предвижда се да се отнема пропорционална част от нея. Кабинетът поема гаранция за заем за интерконектора с Гърция Министерският съвет предлага на парламента да ратифицира гаранционното споразумение с Европейската инвестиционна банка, с който България поема държавна гаранция от 215 млн. лв. по заема за финансирането на проекта. Ратифицирането на гаранционното споразумение е предварително условие за усвояване на средствата от заема от ЕИБ в размер на 109.9 млн. евро. С влизането му в сила ще бъде осигурен необходимият финансов ресурс за изпълнението на проекта, който е стратегически за диверсификацията на източниците и маршрутите за доставка на природен газ в региона, се казва в решението на кабинета.", "date": "2019.11.20", "title": "Кратки новини: Президентът прие кмета на Перник заради кризата с водата"}
{"url": "https://www.dnevnik.bg/bulgaria/2019/11/20/3995065_maiki_na_deca_s_uvrejdaniia_poiskaha_ostavkata_na/", "text": "Майки на деца с увреждания, обединени в инициативата \"Системата ни убива\", обявиха протест срещу избора на лидера на НФСБ Валери Симеонов за заместник-председател на Народното събрание и настояха или той да подаде оставка, или парламентът. \"Абсурдно е лицето на омразата, олицетворението на циничната политическа арогантност и самозабравяне да представлява българския парламент. Недопустимо е управлението, съдбата и имиджът на страната отново да зависят от нестабилните настроения и интереси на този коалиционен партньор с нищожна електорална подкрепа\", се казва в позиция, разпространена до медиите. Миналата година в разгара на протестите на майките на деца с увреждания тогавашния вицепремиер Валери Симеонов нарече майките  \"група кресливи жени\", които спекулират с \"уж болни деца\" . Последваха протести с искания за оставката му, като премиерът Бойко Борисов се извини от името на заместника си, но самият Симеонов заяви, че не се отказва от думите си. Четири седмици след началото на протестите срещу него  Валери Симеонов подаде оставка  като вицепремиер. \"Настояваме за неговата незабавна оставка или оставката на Народното Събрание, което с този си нелеп \"избор\", демонстрира пълна липса на морал и елементарно зачитане на достойнството на суверена\", казват сега майките на деца с увреждания. Те организират серия от протести, първият от които ще е пред сградата на Народното събрание на 22 ноември от 12 ч. Следващата планирана акция е в понеделник (25 ноември) - авто-шествие, което ще започне в 18.30ч. от площад \"Народното Събрание\".", "date": "2019.11.20", "title": "Майки на деца с увреждания поискаха оставката на Валери Симеонов или на парламента"}
