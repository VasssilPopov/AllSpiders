{"url": "http://www.dnevnik.bg/sport/2017/08/18/3027079_novite_povedoha_baiern_kum_ubeditelen_start_v/", "text": "\"Байерн\" (Мюнхен) започна успешно преследването на рекордна шеста поредна титла в Германия. Баварците победиха \"Байер\" (Леверкузен) с 3:1 в първия двубой от новия сезон в Бундеслигата. Новите попълнения Никлас Зюле и Корентин Толисо дадоха комфортен аванс на шампионите още преди да са изминали 20 минути, а само осем минути след почивката Роберт Левандовски направи 3:0 от дузпа. \"Байер\" намали изоставането си чрез Адмир Мехмеди в 65-ата минута. До края \"аспирините\" имаха възможности да върнат интригата в двубоя, но не се възползваха. \"Байерн\" показа много ефективна игра пред вратата на съперника и след ранните голове тотално доминираше през първото полувреме. В деветата минута дебютантът Зюле прати топката във вратата. Централният бранител се разписа с глава след центриране от корнер на друг от новите - Себастиан Руди, с когото пристигнаха заедно от \"Хофенхайм\". Девет минути по-късно домакините стигнаха до второ попадение. Бернд Лено не се намеси добре, а топката попадна в Артуро Видал. Чилиецът я насочи топката към вратата, а Толисо отблизо я прати в мрежата с глава. Четири минути по-късно Толисо беше близо до нов гол, но ударът му срещна гредата.  В 52-ата минута \"Байерн\" получи дузпа след нарушение на Карлес Арангис срещу Левандовския. Потърпевшият не сбърка от бялата точка и даде много солидна преднина на своя отбор. Притеснителното за Карло Анчелоти в този двубой бяха пропуските в отбрана, които доведоха до цели 15 удара към вратата на Свен Улрайх.  В 65-ата минута чудесна атака на \"Байер\" доведе до попадение на Мехмеди. В следващите минути гостите натиснаха и няколко пъти създадоха напрежение пред вратата на Улрайх, но не успяха да стигнат до втори гол. \"Байерн\" си върна инициативата едва в заключителните минути, когато два пъти бяха близо до четвърто попадение. Левандовски и Ариен Робен обаче пропуснаха добри възможности.", "date": "2017.08.18", "title": "Новите поведоха \"Байерн\" към убедителен старт в Бундеслигата"}
{"url": "http://www.dnevnik.bg/sport/2017/08/18/3026937_simeon_shterev_napusna_nacionalniia_otbor_po_borba_na/", "text": "Българският треньор по борба Симеон Щерев е преустановил работата си с женския национален отбор на Азербайджан, пише БТА. Медиите в Баку твърдят, че специалистът е напуснал поста си заради финансови проблеми на местната федерация. Щерев стана треньор на мъжкия национален отбор по борба на Азербайджан през 2013 г., а година по-късно започна да води женския. Българинът напуска дамския тим на страната седмица преди световното първенство, което ще се проведе от 21 до 26 август в Париж. Щерев беше дългогодишен треньор на националния отбор на България, с който спечели десетки отличия. Специалистът беше личен треньор на най-добрата ни състезателка Станка Златева, но заедно с целия си щаб беше уволнен след олимпийските игри през 2012 г. Златева беше най-добре представилият се български спортист в Лондон, като спечели сребърен медал за втори пореден път след Пекин 2008. Петкратната световна шампиона, която прекрати кариерата си в началото на 2016 г., беше единствената с отличие от националния отбор по борба и един от двамата българи с медал заедно с боксьора Тервел Пулев. Уволнението на Щерев доведе до нападки между него и българската федерация по борба. Специалистът обвини президента на федерацията Валентин Йорданов, че \"затрива\" спорта и си е измил ръцете с уволнението на всички национални треньори.", "date": "2017.08.18", "title": "Симеон Щерев напусна националния отбор по борба на Азербайджан"}
{"url": "http://www.dnevnik.bg/video/2017/08/18/3026966_video_drugite_novini/", "text": "Боян Петров потегля към следващия осемхилядник в неделя \"Посоки\" на Стефан Командарев сред отличниците в Сараево DJ помага на болни от Алцхаймер В САЩ очакват първото пълно слънчево затъмнение от 99 години Оби Уан Кеноби - главен герой \"Форинър\" идват с юбилеен концерт", "date": "2017.08.18", "title": "Видео: Другите новини"}
{"url": "http://www.dnevnik.bg/sviat/2017/08/18/3026948_finlandskata_policiia_zadurja_muj_napadnal_s_noj/", "text": "Финландските власти обявиха, че са застреляли нападател, намушкал с нож няколко души в град Турку в югозападната част на страната, предадоха Би Би Си и радио Yle. Свидетели, цитирани от радиото, казват, че чули един или няколко изстрела и видели най-малко един човек да лежи на земята в района на площад \"Пуутори\". \"Ройтерс\" цитира вестник \"Турун саномат\", според когото най-малко един човек е убит. Според местните власти ранените са осем души. \"Няколко души са били намушкани с нож в централно Турку. Умоляват се хората да избягват центъра на града,\" каза финландската полиция в \"Туитър\" около 16:40 ч. местно (и българско) време. Полицията обяви и че в някои райони на Турку е засилено присъствието на служители на реда. Същото е направено и в столицата Хелзинки, включително на летището и други ключови транспортни точки. Не са известни нито самоличността на нападателя, нито мотивите за атаката.", "date": "2017.08.18", "title": "Финландската полиция задържа мъж, нападнал с нож минувачи в Турку"}
{"url": "http://www.dnevnik.bg/biznes/2017/08/18/3026956_stroitelstvoto_na_razvlekatelen_megakompleks_krai_elin/", "text": "Срокът за изграждането на ваканционно-развлекателен комплекс \"Света София\" в община Елин Пелин се удължава с две години. Днес министърът на икономиката Емил Караниколов удължи до 2019 г. срока на инвестиционния проект, изпълняван от компанията с китайско участие  \"България Дивелопмънт Холдингс Лимитед\" ЕАД, съобщи пресцентърът на ведомството.", "date": "2017.08.18", "title": "Строителството на развлекателен мегакомплекс край Елин Пелин се удължава с 2 години"}
{"url": "http://www.dnevnik.bg/biznes/2017/08/18/3026968_hotelierite_ot_zlatnite_piasuci_podkrepiha_simeonov/", "text": "Хотелиерите в Златни пясъци и в Слънчев бряг излязоха днес почти едновременно с декларации по повод мерките за борба с шума. Докато в Златните пясъци подкрепят изцяло вицепремиера Валери Симеонов и методите му, хотелиерите от Слънчев бряг настояват проверките да стават без да се нарушава спокойствието на туристите. Те призовават за спешна среща в курорта с премиера Бойко Борисов. Съюзът на хотелиерите - Златни пясъци и Съюзът на собствениците за развитие на курорта пишат, че Симеонов е показал нагледно как следва да се защитават интересите на сериозните инвеститори в туризма, каквито са предимно хотелиерите. Според тях в годините се е наложила практиката да се толерират собствениците на алеи, концесионерите и наемателите на бараките на плажа, а хотелиерите плащат рекламации за тяхното неспазване на закона.", "date": "2017.08.18", "title": "Хотелиерите от Златните пясъци подкрепиха Симеонов, Слънчев бряг кани Борисов"}
{"url": "http://www.dnevnik.bg/biznes/2017/08/18/3026983_valeri_simeonov_se_zahvana_i_s_nezakonnoto/", "text": "Заместник министър-председателят по икономическата и демографската политика Валери Симеонов сигнализира Министерството на регионалното развитие и благоустройството и Дирекцията за национален строителен контрол за незаконосъобразно изградени и ползвани атракционни съоръжения и обекти на територията на хотел \"Империал\" и хотел \"Амфора\" в комплекса Слънчев бряг, община Несебър, съобщи правителствената пресслужба. Сезирана е и районната екоинспекция в Бургас за проверка за евентуално наличие на дюни в зоните на въпросното строителство. В правителственото съобщение е цитирана председателят на Съюза на собствениците в Слънчев бряг Елена Иванова, която на сайта на \"24 часа\" в публикация от 16 август заявила, че не са извършени нарушения и че няма строителство върху морската ивица. Цитатът е част от задочен спор между Симеонов и Иванова. Вицепремиерът смята, че неин хотел попада в територията на дюните, а според собственичката това не отговаря на истината.", "date": "2017.08.18", "title": "Валери Симеонов се захвана и с незаконното строителство в 2 хотела в Слънчев бряг"}
{"url": "http://www.dnevnik.bg/sport/2017/08/18/3026944_mourinyo_e_gotov_da_se_otkaje_ot_privlichaneto_na_novo/", "text": "Мениджърът на \"Манчестър юнайтед\" Жозе Моуриньо е на път да се откаже от привличането на нов флангови футболист. Португалският специалист заяви, че е доволен от състава, с който разполага в момента, и не настоява на всяка цена да се купува още един играч. През това лято \"червените дяволи\" се подсилиха с трима футболисти - нападателя Ромелу Лукаку, дефанзивния халф Неманя Матич и защитника Виктор Линдельоф. Моуриньо сподели, че изпълнителният вицепрезидент Ед Уудуърд има последната дума при трансферите. \"Не мисля (че ще вземем още един играч), освен ако не се случи нещо, което да ни върне обратно на пазара. Казах на г-н Уудуърд, че плановете ми включват четирима нови. Но също така му казах да бъде спокоен, защото няма да го притискам, и да направи това, което е най-добре за клуба\", каза Моуриньо на пресконференция преди утрешния мач със \"Суонзи\". \"Щастлив съм от състава, който имам, така че съм готов да се справя и без четвърти нов. Има трансферен прозорец през януари, има друг през следващото лято, така че изобщо няма да има натиск от моя страна. Ако сме приключили със селекцията, за мен няма никакъв проблем. Готов съм\", каза още португалецът. Голямото желание на Моуриньо беше да вземе Гарет Бейл от \"Реал\", ако уелското крило не влиза в плановете на Зинедин Зидан. Иван Перишич от \"Интер\" беше другият флангови играч, спряган за трансфер на \"Олд трафорд\". \"Юнайтед\" започна сезона във Висшата лига много силно и  оглави класирането след първия кръг . \"Червените дяволи\" разгромиха с 4:0 \"Уест хем\", като два гола за успеха отбеляза новото попълнение Лукаку.", "date": "2017.08.18", "title": "Моуриньо е готов да се откаже от привличането на ново крило"}
{"url": "http://www.dnevnik.bg/bulgaria/2017/08/18/3027006_rabotnata_grupa_po_energetika_za_kompleks_kaliakra_ne/", "text": "Работната група по енергетика, която се беше събрала днес, не е стигнала до съгласие как да се постъпи с ветрогенераторните паркове в защитена зона \"Комплекс Калиакра\", според еколога Петко Ковачев представляващ Коалиция \"За да остане ПРИРОДА в България\". До създаване на работните групи се стигна след като министърът на околната среда и водите Нено Димов издаде заповед с която се въвежда забрана за земеделие и други дейности в части на защитена зона \"Комплекс Калиакра\" и  среща с всички заинтересовани страни . На срещата в Министерски съвет присъстваха неправителствени организации, природозащитници, кметове от района, премиерът Бойко Борисов и вицепремиерът Валери Симеонов. Срещата беше предшествана от протести. Заповедта беше издадена след  решения на Европейския съд  задължаващи България да възстанови унищожените степи и коридори за миграция на птици, като демонтира ветрогенератори и разруши голф игрище, защото българското правителство ги е разрешило незаконно на територията на защитената зона от \"Натура 2000\". Останалите работни групи са за рибарството, земеделието и строителството. Ние от Коалиция \"За да остане ПРИРОДА в България\" смятаме, че единственото решение е перките да бъдат премахнати или да се спре държавната помощ за преференциалните цени за ток и компаниите да върнат получените пари със задна дата, каза Ковачв. Представители на ветрогенераторните комплекси са имали аргументи в полза на въвеждане на радарна система за предупреждение от птици при чието задействане да се спират определени перки. Николай Налбантов от министерството на икономиката е поставил технически въпроси как трябва да се спират перките в държавната енергийна система ЕСО, но за това никой не е бил подготвен. Следващата среща ще е в Каварна на 30 август и предстои още една. Ковачев каза, че е поискал протокол от разговорите на министъра на екологията Нено Димов с Европейската комисия и неговото извинение за поредицата му от изказвания вменяващи вина за казуса само екологичните организации.", "date": "2017.08.18", "title": "Работната група по енергетика за \"Комплекс Калиакра\" не е стигнала до съгласие"}
{"url": "http://www.dnevnik.bg/photos/2017/08/18/3026804_snimka_na_denia_madrid_i_barselona_se_subraha_za_da/", "text": "Само допреди ден в непримирима словесна вражда заради планирания каталунски референдум, испанският премиер Мариано Рахой и главата на каталунското правителство Карлес Пудждемон се събраха от двете страни на крал Фелипе за минутата мълчание след атентата в Барселона, при който загинаха 13 души и бяха ранени сто.", "date": "2017.08.18", "title": "Снимка на деня: Мадрид и Барселона се събраха, за да кажат \"Не ме е страх!\""}
{"url": "http://www.dnevnik.bg/sviat/2017/08/18/3027005_vzrivut_vuv_fabrikata_za_bombi_v_katalunia/", "text": "Взривът в град Алканар в южната част на Каталуня рано в четвъртък в помещение, където се произвеждали експлозиви, вероятно е спасил Барселона и други части на провинцията от \"много по-мощен\" атентат, обяви шефът на каталунската полиция Жозен Луис Траперо, цитиран от в. \"Ел паис\". По думите му Алканар бил и центърът, от който месеци наред работила клетката, отговорна за нападението в центъра на Барселона и другото в курорта Камбрилс, които убиха 14 души и раниха най-малко 130. Полицията официално потвърди, че работи по връзката между  инцидента , при който загинаха един предполагаем участник в клетката и един испански гражданин, чийто дом беше в непосредствена близост до взрива. Вероятно този инцидент е фрустрирал атентаторите и те потърсили друг начин да извършат деянието си, каза Траперо. След експлозията им се наложило да импровизират и \"да действат по по-прост начин\", добави той. Eдна от версиите, по които работи полицията, е, че другите два микробуса - намереният във Вик (северно от Барселона) и използваният в Камбрилс първоначално е трябвало да се използват за пренос на експлозиви до различни точки в града. Освен  , главният заподозрян в атентата,   с имена Мохамед Хишами, Юнес Абуякуб и Саид Алаа, и тримата живеещи в Каталуня към момента на атаките. От задържаните до момента трима са мароканци, а един е испански гражданин, всички на възраст от 21 до 34 години. Никой от тях до момента не бил известен на полицията като свързан с терористична дейност. Полицията същевременно отказа да потвърди, че Муса Укабир е бил шофьорът на микробуса, който се заби в пешеходци в Барселона, а после избяга. Възможно е извършителят да е загинал при нападението в Камбрилс, убит от силите на реда, каза Траперо.", "date": "2017.08.18", "title": "Взривът във \"фабриката за бомби\" в Каталуня предотвратил много по-опасен атентат"}
{"url": "http://www.dnevnik.bg/sport/2017/08/18/3026969_ljubomir_minchev_purvoto_miasto_v_predkvalifikaciiata/", "text": "Селекционерът на българския национален отбор по баскетбол Любомир Минчев остана доволен от резултатите и играта в предварителните квалификации за световното първенство, но според него преодоляването им не е голям успех. Българските баскетболисти завършиха първи в група с Беларус и Португалия. Те записаха четири победи в четирите си мача и спечелиха всичките си срещи с двуцифрена точкова разлика. \"Има една приказка - добре е, но може и да е по-добре. Винаги има какво повече да се желае. Радва ме това, че спечелихме всичките си мачове. Имах опасения, че може да бъдем по-отпуснати в последния двубой (с Беларус), но победихме категорично във всички срещи. Доволен съм от победите и от играта, която показахме\", каза Минчев на пресконференция след завръщането на отбора в България. \"От друга страна, аз съм човек, който стои винаги на земята и съм реалист. Знам, че това не е кой знае какъв успех. Ако има някой, който не е доволен, че днес даваме пресконференция, съм аз, защото не сме направили нещо голямо. Да не забравяме обаче, че предишни години сме имали проблеми точно срещу такива съперници, които са от нашето ниво. Рядко съм доволен, но сега е така - и от победите, и от играта, и най-вече от атмосферата в отбора\", каза още Минчев. Селекционерът коментира и мотивите си да не повика водещи български играчи в състава. \"Когато обявявах отбора, бях 100% сигурен, че много хора ще останат изненадани и ще бъда силно критикуван. Когато обаче събереш прекалено много звезди и играчи, които имат водеща роля, става трудно. В миналото е имало много случаи, когато са се събирали всички и накрая си тръгват сърдити\", обясни Минчев. Един от капитаните на отбора - Чавдар Костов, определи класирането за следващата фаза като стъпка напред с оглед представянето в последните години. Според него обаче е щяло да бъде голям срам, ако отборът не беше продължил. \"Още от самото начало работихме с мисъл да спечелим и четирите мача. В отбора има една голяма химия, което се вижда и отстрани. Няма егоизъм, всеки е потиснал своето его за доброто на отбора, всеки знае какво трябва да прави на терена. Мисля, че затова нещата се получават\", каза още Костов. Голямото притеснение на отбора и федерацията е вероятността в следващата фаза на квалификациите да не могат да бъдат използвани американският плеймейкър Дий Бост и тежкото крило на \"Барселона\" Александър Везенков. В момента има голям конфликт между международната федерация (ФИБА) от една страна и Националната баскетболна асоциация (НБА), Евролигата и вътрешните първенства от друга. Причината е, че квалификациите ще бъдат по нова схема - с мачове в три отделни седмици през ноември, февруари и юни/юли. За разлика от футбола, в баскетбола това не е регулирано и големите първенства и лиги нямат прозорец за международни срещи. \"ФИБА и Евролигата (където играят Везенков и Бост) водят съдебни спорове вече повече от година. Последното, което знаем, е, че клубовете ще решават по свое усмотрение дали ще пускат играчите си за мачовете на националните отбори\", обясни президентът на българската федерация Георги Глушков. Той се надява, че все пак ще се стигне до положително решение. Глушков разчита спортното министерство на Испания, която има най-много представители в Евролигата, да убеди местните клубове да пускат своите състезатели. \"Това без съмнение ще доведе до едно подобно общо решение\", каза още Глушков. Президентът на баскетболната федерация поздрави Минчев и заяви, че е възхитен от атмосферата в отбора. \"Ако трябва да съм честен, в последните години бях позагубил малко вяра. Миналата година се надявахме да имаме отбора. Сега сме сигурни, че имаме. Мисля, че това не е максимумът на възможностите им\", допълни той. На 24 август ще бъде теглен жребият за първия кръг от същинските квалификации. В него 32 отбора ще бъдат разпределени в осем групи. Първите три от всяка ще се класират за следващия етап, където ще се сформират нови четири групи с по шест отбора. От тях в края на февруари 2019 г. ще бъдат определени 12-те европейски тима, които ще играят на световното в Китай. \"Нормално е да се борим за класиране в следващата фаза. Това е нашата цел. Има групи, които са изключително тежки, но има и такива, които са по силите ни\", коментира още Минчев.", "date": "2017.08.18", "title": "Любомир Минчев: Първото място в предквалификацията не е кой знае какъв успех"}
{"url": "http://www.dnevnik.bg/sviat/2017/08/18/3026998_barselona_-_ispanskiiat_grad_v_koito_djihadistite/", "text": "Вчерашната  терористична атака в Барселона , при която загинаха 14 души, а най-малко 100 бяха ранени, се вписва в  редицата атаки с коли и камиони  на оживени европейски улици през последните месеци. Най-новата мишена на тероризма обаче не е избрана само заради туристическия си поток. За експертите по джихадизъм в страната изборът на града не е изненада – това е центърът на усилията за набиране на \"войници\" за каузата на салафитския джихад, пише \"Файненшъл Таймс\". Според данни на мадридския изследователски център Real Instituto Elcano, близо четвърт от всички испанци, арестувани по подозрение във връзки с радикален джихадизъм между 2013 и 2016 са живеели в Барселона и околностите. Концентрацията  се обяснява с присъствието на дългогодишна имигрантска общност, разказва експертът по международен тероризъм от центъра Карола Гарсия-Калво. \"Знаем, че сегментът от популацията, който е най-повлиян от джихадизма, са имигрантите второ или трето поколение от мюсюлмански страни\", казва тя. \"Донякъде това е предизвикано от криза на идентичността – те не се чувстват французи или испанци, но не [са свързани] и със страните на своите родители и предци. В такава ситуация, посланието на джихадизма може да е много силно. В Испания като цяло няма много имигранти второ поколение, но Барселона е място, в което традиционно има много имиграция, особено от Северна Африка. Там има и второ поколение\", обяснява тя. Ал-Андалус Изборът на Испания е странен и доколкото страната до голяма степен не участва във войните срещу \"Ислямска държава\" в Сирия и Ирак, в които участват други европейски страни, в които има атентати, като Франция, Великобритания, и Германия. Испания обаче се вписва много по-добре от тях в сюжета за \"сблъсък на цивилизациите\", който \"Ислямска държава\" пропагандира. Освен че е още една либерална Западна страна, която не подкрепя радикалния ислям, Испания има и по-специално място в митологията на \"Ислямска държава\", пише австралийското анализаторско издание The Conversation. Земите на сегашна Испания са единствените в Европа, които са били част от историческия Умаядски халифат през 7 и 8 век. \"Възстановяването\" на халифата е една от основните цели на \"Ислямска държава\", и това за нея прави Испания – наречена Ал-Андалус – изконна територия, окупирана от неверници. Терористични експерти очакват атаките от този тип временно да зачестят през идните месеци и години, докато \"Ислямска държава\" систематично бива разградена от водените срещу нея войни в Ирак и Сирия, пише The Conversation. Докато способността на групировката да действа като \"държава\" се смалява, тя ще разчита все повече на подобни ниско-технологични и прости терористични атаки, за да продължи да разпространява посланието си. Макар че броят на атаките вероятно ще зачести, \"Ислямска държава\" рискува да загуби общественото внимание. Сравнени с атаките на \"Ал-Кайда\", които обикновено имат театрална символика, атентатите на \"Ислямска държава\" са едва ли не банални и скучни – и така губят много от потенциалната си \"аудитория\", твърди изданието. Различни мерки за сигурност Последните атентати в Испания станаха през 2004, когато терористи от Ал-Кайда отнеха живота на 192 души на влакова гара в Мадрид. Оттогава големи терористични атаки имаше в Лондон, Париж, Брюксел, Ница, Берлин, Стокхолм и Манчестър – но не и в Испания. Според експерти това донякъде се дължи на политиката на страната спрямо терористичните заговори, която коренно се различава от стратегиите на страни като Франция, Великобритания, Германия и Белгия, пише \"Файненшъл Таймс\". В тях службите за сигурност обикновено чакат до последния възможен момент, преди да спрат терористичен заговор, за да получат колкото се може повече информация за техните лидери, и за да съберат достатъчно доказателства, за да могат заговорниците да бъдат осъдени. От 2015, когато Испания затяга антитерористичните си закони, нейната политика е точно обратната. Приоритет за страната е превенцията на всяка цена. Затова испанските служби за сигурност се намесват в първия възможен момент, арестувайки заподозрени в заговори много преди те да могат да бъдат осъществени.", "date": "2017.08.18", "title": "Барселона - испанският град, в който джихадистите набират нови \"войници\""}
{"url": "http://www.dnevnik.bg/sviat/2017/08/18/3026930_siriia_izprashta_signali_che_voinata_e_prikljuchila/", "text": "Сирия се готви да обяви край на шестгодишната гражданска война в страната на фона на намаляваща подкрепа на външните сили за бунтовниците. Това обяви специалният пратеник на президента Башар Асад Бусейна аш Шабаан, цитирана от \"Ройтерс\" и ТАСС. Пред ливанската теливизия \"Ал Маядин\" тя каза, че сирийското правителството ще даде отпор на всякакви \"незаконни сили\", независимо дали те са турски или американски. Шабаан отбеляза, че сред признаците за наближаващия край на конфликта е фактът, че Сирия провежда традиционния международен панаир в Дамаск за първи път от началото на конфликта и така \"изпраща сигнал, че войната е приключила и ние сме в началото на пътя към възстановяване\". Войната, в която загинаха стотици хиляди хора, достигна \"финалната си фаза\", след като чуждите сили, които подкрепяха бунтовниците, промениха политиката си, каза Шаабан.  \"Така, както разгромихме тероризма, ние ще се борим срещу всяко незаконно присъствие на нашата територия, независимо дали става дума за САЩ или за Турция,\" подчерта Шаабан, цитирана от БТА. \"И това е едно от предизвикателствата, пред които ще се изправим в подходящия момент и по подходящия начин\". Президентът на САЩ Доналд Тръмп прекрати подкрепата на ЦРУ за бунтовническите групировки, борещи се за свалянето на сирийския президент, припомня Ройтерс. Турция, която отдавна е един от главните поддръжници на бунтовниците, също промени приоритетите си и вече не си поставя за първа цел падането на Асад от власт, а се опитва да подобри отношенията си с Русия и да предотврати кюрдската експанзия край своите граници. ", "date": "2017.08.18", "title": "Сирия изпраща сигнали, че войната е приключила, обяви съветник на Асад"}
{"url": "http://www.dnevnik.bg/sport/2017/08/18/3027035_livurpul_otkaza_125_mln_evro_ot_barselona_za_koutinyo/", "text": "\"Ливърпул\" е отхвърлил трета оферта на \"Барселона\" за звездата си Филипе Коутиньо, гръмнаха информационните агенции във Великобритания. Според Sky Sports мърсисайдци са получили предложение на стойност 125 млн. евро за бразилеца. Във факса, получен в клуба фигурира сума от 118 млн. евро, която може да набъбне до 125 след всички бонуси за брой на изиграни мачове и голове. До момента \"Барселона\" получи отказд и на предходните си две оферти за халфа – първата беше за 80 млн., а  втората за 100 млн.  в европейската валута. Каталунците отчаяно се нуждаят от нов играч в нападение, след като продадоха Неймар на ПСЖ за 222 млн. евро. Преди няколко дни главният мениджър на \"Барселона\" Пеп Сегура, който движи трансферите на отбора обяви, че клубът е близо до Коутиньо. \"Близо сме до Коутиньо и Дембеле. Обсъждаме техните сделки, но не знаем кога ще бъдат финализирани\", каза Сегура пред каталунската телевизия TV3 по време на двубоя за Суперкупата на Испания срещу \"Реал\" (Мадрид) (0:2). По-късно обаче той беше опроверган с официално съобщение от \"Ливърпул\", което гласеше, че  бразилецът остава на \"Анфийлд\" . Клоп не се вълнува от проблемите на \"Барселона\" Мениджърът на \"Ливърпул\" Юрген Клоп отговори на всички информации в типичния си стил. В четвъртък вечер германецът имаше пресконференция преди втория кръг във Висшата лига, но много от въпросите бяха насочени именно към Коутиньо, а не към предстоящия двубой с \"Кристъл палас\". \"Можете ли да си представите, че дори и за секунда не е тормозя от проблемите на \"Барселона\". Аз съм много доволен от сегашната ситуация, отборът ни е добър, имаме много добри футболисти. Проектът на \"Ливърпул\" е отличен и не виждам защо някой играч ще иска да напусне\", коментира Клоп. Според него \"Ливърпул\" няма да се раздели с нито един основен футболист до края на трансферния прозорец, който затваря на 31 август. Коутиньо е подал молба за трансфер преди седмица Според медиите в Англия обаче \"Ливърпул\" опитва да задържи Коутиньо против волята му. Твърди се, че хора от мениджмънта на мърсисайдци са влезли в контакт с екипа на бразилеца, за да разрешат ситуацията. Според \"Дейли Мирър\" обаче в офиса на клуба стои молба от Коутиньо, получена по електронната поща миналия петък (11 август). Бразилецът е изразил желанието си да бъде трансфериран. Ситуацията обаче е по-различна от тази с Неймар и \"Барселона\", защото в контракта на Коутиньо и червените от \"Анфийлд\" няма овобождаваща клауза, която да бъде активирана. Практиката на Острова не включва подобни клаузи, а настоящият контракт на плеймейкъра с клуба изтича на 30 юни 2022 г.", "date": "2017.08.18", "title": "\"Ливърпул\" отказа 125 млн. евро от \"Барселона за Коутиньо"}
{"url": "http://www.dnevnik.bg/sviat/2017/08/18/3026982_brijit_makron_chudia_se_kakvo_li_shte_e_sledvashtoto/", "text": "Съпругата на френския президент Еманюел Макрон, Брижит, каза в първото си интервю, откакто държавният глава е на поста, че ще се погрижи френските гласоподаватели да знаят всяка нейна стъпка в публичната ѝ роля на първа дама. \"Като всичките си предшественички, ще поема публичната си роля, но французите вече ще знаят какви средства са предоставени на мое разположение\", заяви Брижит Макрон в първите откъси от интервюто, публикувани днес на сайта на седмичника. \"На електронния сайт на Елисейския дворец ще бъде публикувана информация за срещите и ангажиментите ми, така че французите да знаят точно какво правя. Много важно е да има пълна яснота\", подчертава тя. Интервюто за \"Ел\" е първото, дадено от Брижит Макрон след избирането на съпруга й на 7 май. Първата дама запази мълчание пред медиите, като се изключат няколко фоторепортажа в популярни списания или видеоклипове от Елисейския дворец, разпространени в социалните мрежи. Тя се появи на корицата в утрешния брой на \"Ел\" както във Франция, така и в някои чуждестранни издания на списанието. В момента няма законов текст, който да задава рамките на дейността на френската президентска съпруга, нито на средствата, които й се предоставят, припомня АФП. Президентът Макрон  предвиждаше да се създаде  официален статут \"Първа дама\", преди враждебна на идеята петиция да събере над 300 000 подписа за три седмици. Хартата за прозрачност, която се очаква да бъде огласена в следващите дни, ще потвърди настоящото положение: Брижит Макрон ще разполага с трима сътрудници - двама президентски съветници и една секретарка, каза вчера източник от обкръжението на първата дама Попитана дали се е изненадала, оказвайки се в ролята на първа дама, тя казва: \"Толкова съм свикнала с необичайните неща, които се случват с Еманюел, че се чудя какво ли ще е следващото приключение. И винаги е така от 20 години,\" каза тя.  В интервюто тя обяснява, че двамата често приемат с хумор това, кето пишат за тях в медиите. \"Единственият недостатък на Еманюел е, че е по-млад от мен. Когато чета неща за (нас), оставам с впечатлението, че чета нечия чужда история.\"", "date": "2017.08.18", "title": "Брижит Макрон: Чудя се какво ли ще е следващото приключение на Еманюел"}
{"url": "http://www.dnevnik.bg/sviat/2017/08/18/3026503_terorut_pristigna_i_v_barselona_-_kakvo_e_izvestno/", "text": "Най-малко 13 души загинаха, след като  микробус се заби в пешеходци  на един от най-популярните пешеходни булеварди в Барселона. Поне един от тях е чужденец - белгийски гражданин. Към полунощ българско време ранените са най-малко 100, близо 15 от тях - в критично състояние. Полицията определи случващото се като терористичен акт. \"Дневник\" обобщава най-важното от изминалите часове след атаката: Какво се случи Бял микробус \"Фиат\" премина с висока скорост през над половината (530 м) от дългата един километър пешеходна улица и спря едва след като се удари в будка за вестници. Инцидентът, малко след 17 ч. местно (18 ч. българско) време доведе до отцепване на района от полицията, която принуди местни и туристи да влязат в магазини и заведения в района. Малко по-късно испански медии съобщиха, че шофьорът на микробуса е избягал, а на 70 километра северно от Барселона е намерен втори изоставен микробус, който може да е свързан с инцидента. Кои са извършителите Двама души са задържани по официална информация от каталунския премиер Карлес Пудждемон - испански гражданин от африканския анклав Мелия и мароканец - а полицията издирва още двама. Първоначалната информация гласеше, че единият от тях избягал в заведение (определяно като бар или като турски ресторант), където взел заложници, но полицията го опроверга. Служителите на реда намериха испански документи за самоличност в микробуса. По-късно полицията публикува снимки на мъжа, за когото се смята, че наел превозното средство. Дрис Укабир е испанец от марокански произход, роден в испанския африкански анклав Мелия, и по това отговаря на описанието на единия задържан. Шофьорът е на свобода Появата на мъж, твърдящ, че се казва Дрис Укабир и че е изгубил документите си, в полицията в Барселона обаче постави под въпрос самоличността на нападателя. По-късно на пресконференция представител на полицията каза, че нито един от двамата задържани не е бил шофьорът на микробуса. Пред испанския обществен оператор RTVE свидетел разказва, че видял \"мъж на възраст между 20 и 30 г., много млад, с кестенява коса, слабо лице.\" Кой стои зад атаката Групировката \"Ислямска държава\" пое отговорност за случилото се. Джихадистката организация направи това чрез свързаната с нея агенция \"Амак\". \"Ислямска държава\" поема отговорност за повечето подобни инциденти в Европа от последната година. Другите инциденти Освен че отрече да е имало заложнически инцидент близо до района на атентата, полицията съобщи и че няма връзка между атаката с микробуса и друг инцидент с двама ранени служители на реда, блъснати от кола близо до центъра на Барселона. Полицията отрече и информацията за втора атака в района на пазара \"Бокерия\" в непосредствена близост до \"Ла Рамбла\". Какво да правят българите в Барселона Към 21.30 ч българско време няма постъпила информация за пострадали български граждани при извършения терористичен акт в Барселона. Българското посолство в Мадрид е в постоянен контакт с местните власти и следи ситуацията. Министерството на външните работи препоръчва настоятелно на всички български граждани, които се намират в града, да избягват района на пл.\"Каталуня\" и бул. \"Лас Рамблас\". Препоръчваме на българските граждани да следят местните медии за актуална информация по случая, да следват стриктно инструкциите на органите на реда, да избягват места с големи струпвания на хора, както и да избягват пътуване с градския транспорт и метрото в града до изясняване и успокояване на ситуацията. Всички български граждани, които желаят да получат актуална информация или да подадат сигнал за техни близки и познати, могат да го направят на дежурните телефони на посолството в Испания: 0034 913 455 761; 0034 913 456 651 или на дежурния телефон на Министерстовото на външните работи: +359 2 948 24 04. Телефон на местните власти за актуална информация: +34932142124 МВнР призовава българските граждани, които се намират в Барселона да се свържат с близките си или да се отбележат в социалните медии, че са на безопасно място, защото мрежите на мобилните оператори са претоварени.", "date": "2017.08.18", "title": "Терорът пристигна и в Барселона - какво е известно дотук"}
{"url": "http://www.dnevnik.bg/bulgaria/2017/08/18/3024670_boian_petrov_trugva_kum_desetiia_si_osemhiliadnik/", "text": "Алпинистът Боян Петров тръгва в неделя към десетия си осемхилядник - Даулагири (наричан още Дхаулагири или Бялата планина). Това се случва около 20 дни след като  той успя да изкачи Гашербрум II  от втори опит. Хималайският исполин е седми по височина на планетата със своите 8172 м. Той ще е поредното предизвикателство за алпиниста в рамките на проекта му \"Българин на 14х8000\". В подготовката за този връх Петров е разговарял с друг българин, които го е изкачил - Тончо Тончев (през 1995 г.), според когото след Гашербрум II този ще бъде лесен. \"Очаквам условията тази година да не са прекалено сложни. Разбира се, аз съм с нагласата, че тръгвам към трудна планина\", казва Боян Петров малко преди да започне експедицията. И това негово изкачване ще е солово. Към Гашербрум II той беше тръгнал в компанията на Слави Несторов, който обаче се наложи да напусне планината, за да решава бизнес въпроси. В базовия лагер с Карлос Сория В базовия лагер под Даулагири се очаква българският алпинист да се засече с легендата в този спорт Карлос Сория (неговата история можете да прочетете  тук ), който е на път да изкачи последния си осемхилядник - всичките след като е навършил 65 г. Петров си спомня, че при всички експедиции, на които са се засичали маршрутите им, и двамата са успявали да изкачат върховете - Анапурна, Канчендзьонга и Гашербрум I. Очаква се общо около 30 алпинисти да атакуват върха. Предизвикателство и при тази експедиция ще бъде преминаването през силно нацепен ледник под Лагер 1. Нагоре отново има обледенени пасажи и камъни, но нищо, което да е прекалено трудно, за да го минеш сам, казва Петров. Той е въодушевен от факта, че на 23 август, точно една година след като заедно с еколога Андрей Ковачев,  бяха пометени от автомобил в Кресненското дефиле , ще тръгне към Даулагари. \"А вече имам един изкачен осемхилядник това лято и съм на път към втори. Което показва, че въпреки травмите след намесата на лекарите, физиотерапиите и подготовката си дадоха своя резултат. При качването на Гашербрум никоя от травмите не се прояви в степен, че да ме спре\", разказва алпинистът. Само два осемхилядника ми се виждат отстъпление Той съжалява, че този сезон няма да може да атакува още един осемхилядник, причината за което е затварянето на достъпа до тях от китайските власти. \"Бях готов за още един, но заради затварянето на китайския подход към осемхилядниците, ще трябва да се примиря само с два през този сезон. След като два пъти се справих с по 3 осемхилядника в разстояние на под 100 дни, два ми се струват като отстъпление\", коментира алпинистът. През 2016 г. алпинистът за едно лято изкачи Анапурна (8091 м), Макалу(8485 м) и Нанга Парбат(8126 м). Две години преди това успешно атакува Канчендзьонга(8586 м), Броуд пик(8047 м) и К 2(8611 м). И този път алпинистът не си е поставил срок за изкачването. \"Докато не го изкача, няма да си тръгвам\", обяви той. Дневниците на Боян Петров през цялото време на експедицията четете в \"Дневник\".", "date": "2017.08.18", "title": "Боян Петров тръгва към десетия си осемхилядник"}
{"url": "http://www.dnevnik.bg/bulgaria/2017/08/18/3006637_curkvata_chestva_uspenieto_na_sv_ivan_rilski/", "text": "Българската православна църква почита днес успението на Св. Иван Рилски. Това е един от двата дни в годината, в които се отдава почит на отшелника от Рила планина, смятан за небесен закрилник на българския народ, когото още приживе наричали земен ангел и небесен жител. Роден е около 876 година в село Скрино, край Дупница. Живял е по времето на княз Борис (852 - 889 г.) и на неговия син Владимир, на цар Симеон Велики и на Симеоновия син - цар Петър. До 25-годишната си възраст е бил пастир. Отначало Иван постъпил в близкия манастир \"Св. Димитрий\" под самия връх Руен. Там той развил своите заложби към духовно съзерцание, получил образование и придобил знания от свещените, богослужебни и религиозни книги. Приел монашеството, но не останал за дълго в обителта, а се отдал на живот в пълна самота, молитви, пост и лишения. Преподобният Иван Рилски се подвизавал на много места, докато най-после се установил в Рилската планинска пустиня, където останал до края на живота си. Там той основал Рилския манастир, който съществува вече 1000 години. Починал в самота на около 70-годишна възраст на 18 август 946 година. Погребан бил в притвора на църквата в каменна гробница, запазена и до днес. След неговата смърт учениците му пренесли с почести тленните му останки от Рилската обител в Средец. През 1183 година мощите са били пренесени в Унгария, но скоро след това отново са върнати в Средец. През 1195 година цар Асен Първи тържествено пренесъл мощите на свети Иван Рилски в Търново, където останали почти три столетия. През 1469 година реликвата е върната в Рилския манастир. Днес своя професионален празник честват миньорите, които приемат Свети Иван Рилски за свой покровител.", "date": "2017.08.18", "title": "Църквата чества успението на Св. Иван Рилски"}
{"url": "http://www.dnevnik.bg/zelen/2017/08/18/3026361_oshte_tri_dni_za_zemiata_nabirat_dobrovolci_za/", "text": "Почистването на национален парк Централен Балкан и природен парк Българка  тази година е планирано за началото на септември (от 4 до 10 септември). Акцията ще започне в местността Узана, ще премине през хижа Мазалат и ще завърши на хижа Триглав в Стара планина, очертават маршрута организаторите от \"За Земята\" и напомнят, че записването за доброволците, които искат да се включат в акцията, е до 20 август. Те трябва да попълнят кратък  онлайн формуляр .  За 18 години в доброволческата акция \"Боклукът – в раницата\" са се включили 2000 души и са събрани и свалени от планината над 100 тона отпадъци. През 2016 г. над 60 доброволеца свалиха 5 тона отпадъци от национален парк \"Пирин\". Повече информация за кампанията прочетете на  сайта на За Земята . Вече са събрани и средствата за покриване на разходите за организация, храна, ръкавици, чували, информационни материали и транспорт на отпадъците необходими за акцията тази година. \"Щастливи сме, че и тази година чистенето ще бъде финансирано изцяло с дарения от частни лица и че хората продължават да подкрепят и вярват в каузата,\" казва Кристиян Найденов от \"За Земята\".  За тези, които имат интереси в областта на природосъобразния начин на живот и устойчивото използване на ресурсите, изживяването може да започне още на 2 и 3 септември с г орска академия \"За Земята\" . Местността Узана ще бъде класна стая, където участниците ще се запознаят с редки и защитени видове, стари гори, билки, гъби, как да компостират в гората, как да разпознават незаконно извършвана сеч. \" Идеята за горска академия се появи миналата година, след като участниците в чистенето сами изявиха интерес да съчетаят събирането на боклук с научаване на нещо ново и любопитно\" обяснява Драгомира Раева от \"За Земята\". ", "date": "2017.08.18", "title": "Още три дни \"За Земята\" набират доброволци за почистването в Стара Планина"}
{"url": "http://www.dnevnik.bg/sport/2017/08/18/3026520_grigor_dimitrov_izliza_sreshtu_iaponec_s_pogled_kum/", "text": "Григор Димитров продължава уверения си път в турнира от сериите \"Мастърс\" в Синсинати с мач срещу Юичи Сугита. Двамата с японеца ще се срещнат в спор за класиране на полуфиналите, като двубоят е от 21.30 ч. При победа българският тенисист ще си осигури поне изравняване на постигнатото в надпреварата миналата година. Тогава той се представи много силно, отстрани Жил Симон, Фелисиано Лопес, Стан Вавринка и Стив Джонсън, но загуби от Марин Чилич. Сега отново е устремен по пътя си, който включи успех срещу Лопес във втория кръг. Включи и  първа победа срещу Хуан Мартин дел Потро след шест опита . Българинът е играл веднъж със Сугита. Преди малко повече от година Димитров спечели много оспорван мач след 5:7, 7:6 (5), 6:4 в Торонто. Тогава японецът беше на крачка от победата, като водеше с 5:2 точки в тайбрека във втория сет, но хасковлията се вдигна и направи обрат. \"Той играе наистина добре, изгледах няколко негови мача. Условията не го притесняват. Определено ще е труден съперник\", каза Димитров за 28-годишния Сугита, заемащ 46-ото място в световната ранглиста. Българинът допълни, че не подценява умението на съперника си да играе добър тенис. \"Когато си на четвъртфинал в турнир от сериите \"Мастърс\", всичко може да се случи. Той е устремен и се вълнува, като играе, така че това го прави дори по-опасен.\" Преди дни Димитров посочи, че  голямата му цел през сезона е да се класира за финалите на АТП в Лондон .", "date": "2017.08.18", "title": "Григор Димитров излиза срещу японец с поглед към нов полуфинал в Синсинати"}
{"url": "http://www.dnevnik.bg/bulgaria/2017/08/18/3026413_bulgarski_bombardirovach_za_chastnata_armiia_na_erik/", "text": "Българската компания \"ЛАСА инженеринг\" представи през юни на авиосалона в Бурже лек самолет T-Bird, който е брониран, има модерна система за наблюдение, навигация и насочване, а под крилата си може да носи руски ракети, бомби и сдвоена зенитна картечница. Български медии възторжено написаха, че е представен \"български бомбардировач\". Според theintercept.com зад \"българския проект\" стои основателят на частната армия \"Блекуотър\", милиардерът Ерик Принс, който сега се е амбицирал да създаде частни военновъздушни сили. Един от авторите на разследването публикувано през април 2016 г. е съоснователят на The Intercept Джереми Скахил, който е автор е на книгата \"Блекуотър: изграждането на най-мощната наемна армия в света\". От снимки от парижкото изложение се вижда, че представеният самолет е с българска опашна номерация LZ-SAX. От регистъра на Главна дирекция \"Гражданска въздухоплавателна администрация\" се разбира, че регистрацията е направена на 9 март тази година. Самолетът е записан в авиорегистъра като лек модел Thrush S2R-H80, а серийният му номер е H80-161DC. От щатската авиационна база данни става ясно, че машината е регистрирана от производителя в Олбъни през 2014 г., а после е експортиран за Сан Марино. От \"пръскачка за плевели\" до боен самолет Процесът в превръщането на \"пръскачката за плевели\" в боен самолет е започнал през пролетта същата година в хангарите на компанията Airborne Technologies до Виена, а самолетите са били два, според The Intercept. Самият Принс е представен на работниците като инвеститор. Компанията е специализирана в дизайн и оборудване на малки самолети с безжични платформи за наблюдение. Поръчката е изисквала, освен оборудване за наблюдение и лазарно насочване, да се оборудва кокпитът с бронирано стъкло, бронировка на двигателя, антиексплозивна защита на резервоара и специализирано окабеляване, с което да се контролират ракети и бомби. Компанията е инсталирала и окачвачи за 23 мм картечници и останалото въоръжение. Тъй като модифицирането на самолета е изисквало последваща сертификация и разрешителни за търговия с оръжие, е решено самолетът да бъде довършен в България. Според The Intercept точно за това е създадена LASA., а човекът на Принс в България се казва Захари Бочев. Той е бил съинвеститор в Airborne. През октомври 2016 г. модифицирането е почти приключило и един от самолетите заминава за Африка почти без изпитания, според разследването на Джереми Скахил. Един от самолетите с регистрационен номер T7-SAW от Сан Марино и надпис Global Geo Survey e сниман от плейнспотър да каца на летището в Малта. Причината е била повреда в горивната помпа. След отстраняване на повредата самолетът е отлетял за Джуба, Южен Судан. Междувременно властите на Сан Марино виждат снимката от Малта и отменят регистрацията на самолета, защото не изглежда като цивилен самолет. След няколко седмици самолетът е транспортиран до хангар в друга държава в Източна Африка. Вторият самолет от изложението в Бурже е \"продаден\" на LASA и пристига в България през 2015 г. На сайта на българската компания е публикувана новина със заглавие \"The T-Bird is here\" на 3 февруари 2016 г. LASA и собствениците й Според търговския регистър \"ЛАСА инженеринг\" е създадена на 13 февруари 2015 г., с адрес \"Славянска\" 5 в София и капитал от 100 000 лв. Управители са Иво Димитров и Венелин Манолов. Съдружници са \"БУЛВЕН ИНТЕРНЕЙШЪНЪЛ\" ЕООД, (25 000 лв), \"АВИОТЕХ\" ООД (50 000 лв.) и Иво Димитров (25000 лв.) В \"АВИОТЕХ\" съдружници са Петко Петков и Иван Гъжев. \"БУЛВЕН ИНТЕРНЕЙШЪНЪЛ\" е с едноличен собственик Венелин Джуров, който е с пост Menaging Director&International Sales в ЛАСА. Името на Захари Бочев, който е един от създателите на KAI Group, компанията производител на керамични плочки и гранитогрес, не излиза сред собствениците, управителите или сред фирмите собственици на ЛАСА. До април 2016 г., той е бил съдружник в АВИОТЕХ. Бочев е съсобственик в чартърната компания \"Авио делта\", чийто адрес и телефон за контакт е същият, като на ЛАСА. Една от четиримата служители, показани на сайта на ЛАСА, е написала в linkedin профила си, че работи в \"Авио Делта\". На сайта на \"Авио Делта\" пише още, че работят в близко партньорство с Airborne Technologies. Производствената база на ЛАСА е на летище Казанлък. Свързани с нея фирми притежават самото летище и фирми произвеждащи и търгуващи леки и свръхлеки самолети. През миналата седмица на телефона за контакт на \"ЛАСА инженеринг\" отговаряха с \"Авио Делта\" и казаха, че всички служители на ЛАСА са в отпуск. Вчера учтива служителка обеща да намери кадър в ЛАСА, който да отговори на въпросите на \"Дневник\" до края на работния ден, но това не се случи. Името на \"ЛАСА инженеринг\" не присъства в регистъра на българските компании с лиценз за износ на стоки с възможна двойна употреба. Кои са Ерик Принс и \"Блекуотър\" Името на американската охранителна компания \"Блекуотър\", която имаше договор с правителството на САЩ за действия в Ирак, нашумя след като нейни служители без видима причина причиниха смъртта на 17 цивилни в Багдад през 2007 г. Компанията е създадена от бившия \"тюлен\" Ерик Принс. През 2011 г. правителството на Обединените арабски емирства подписало договор с друга фирма, управлявана от Ерик Принс за обучение на въоръжените сили на емирствата. Принс е ръководител на фирмата \"Фронтиър сървисис груп\" със седалище в Хонконг, в която има и държавни китайски инвестиции. Той поддържа отношения с главния стратег на Тръмп Стив Банън и е брат на министъра на образованието Бетси Девос. В началото на август тази година Ерик Принс се е опитал да убеди правителството на Афганистан да използва негови частни военновъздушни сили за въздушна подкрепа и разузнавателни операции, според Military Times. Предложението е дошло от компанията Lancaster6, ръководена от Кристиан Дюрант, бивш австралийски военен пилот и бивш ръководите на \"специалната авиационна дивизия\" на \"Фронтиър сървисис груп\". Според Military Times презентацията е направена лично от Принс. Преди месец той е представил пред Пентагона свой план за замяна на американските войници в Афганистан със своя армия от наемници. Според Принс това щяло да спести пари на американските данъкоплатци. Според източници на \"Дневник\" десетки български войници от първите ни контингенти в Ирак са работили за \"Блекуотър\".", "date": "2017.08.18", "title": "Български \"бомбардировач\" за частната армия на Ерик Принс"}
{"url": "http://www.dnevnik.bg/skorost/2017/08/18/3026354_fotogaleriia_novoto_bmv_z4_e_gotovo_no_kato_prototip/", "text": "Почти 25 години след дебюта на БМВ Z4, компанията ще покаже колата, от която ще се роди третото поколение на роудстъра.", "date": "2017.08.18", "title": "Фотогалерия: Новото БМВ Z4 e готово, но като прототип"}
{"url": "http://www.dnevnik.bg/sviat/2017/08/18/3026293_kak_deistva_ljubimiiat_narkotik_na_isliamska_durjava/", "text": "Известният синтетичен наркотик каптагон, използван от сирийски бунтовници, \"Ислямска държава\" и хиляди зависими в Близкия изток, е доста по-опасен, отколкото смятаха изследователите досега. Това съобщава екип от учени, успели детайлно да анализират структурата и ефектите му, цитирани от \"Ройтерс\" Фенетилинът, известен с името каптагон, е амфетамин с многократно усилено действие, чиято химическа структура му позволява да произвежда много по-мощни психоактивни ефекти, отколкото нормалните амфетамини. Учените от изследователския институт \"Скрипс\" в Съединените щати казват, че структурата и начинът на действието му може да помогнат да се разбере защо субстанцията се разпространяваше толкова бързо и се употребява все повече в Близкия изток. Експертни оценки, цитирани от \"Ройтерс\", сочат, че в Саудитска Арабия 40 на сто от наркозависимите на възраст между 12 и 22 години са пристрастени към каптагона. По-внимателно наблюдение на формулата показва, че производството и пренасянето, както и създаването на ментета от наркотика всъщност \"са много лесни\". Според близкоизточни публикации бунтовнически групи в Сирия и Ирак все още получават значителни постъпления от производството и създаването на евтини версии на фенетилина, които се разпространяват из региона, освен че се ползват като мотивация за бойците. Същевременно те вярват, че лабораторната им работа с мишки може да им помогне да разработят ваксина, която да се справи с ефектите му. Ким Джанда, един от ръководителите на научния екип, каза на репортери в телефонен брифинг, че интересът му към каптагона се повил заради публикации, в които той е описван като \"възможен стимулант за бойци на \"Ислямска държава\" и източник на изграждане на морал (у бойците) чрез фармацевтични средства\". Тази теза е свързана с научното откритие, че употребата на някои видове наркотични вещества може да повиши способността за съсредоточаване върху конкретна задача и да намали стреса и безпокойството. \"Не ми беше съвсем ясно защо се използва този наркотик: ефектите му в общи линии нямаха смисъл,\" каза Джанда. Използвайки научната техника на \"дисекция чрез ваксинация\", екипът изследвал поотделно ефектите, които наркотикът има върху мозъка. Произвел собствен каптагон в лабораторни условия и установил, че част от въздействето се дължи на функционална синергия между амфетамин и теофилин - последната субстанция обикновено е използвана, за да лекува заболявания на дихателния тракт. \"Тази комбинация силно повишава психоактивните му свойства,\" обясни Джанда. \"Така че сега е по-ясно защо толкова много се злоупотребява с него.\" Целта на учените в началото не е била да създадат ваксина, а използвайки базиран на ваксина подход за изследват химическата структура на наркотика. Ако обаче има интерес от създаването на ваксина, те са готови да се захванат, каза Джанда.", "date": "2017.08.18", "title": "Как действа \"любимият наркотик\" на \"Ислямска държава\""}
{"url": "http://www.dnevnik.bg/sviat/2017/08/18/3026555_nova_ataka_v_ispanski_grad_ubiti_sa_petima_napadateli/", "text": "В град Камбрилс, на 120 км южно от Барселона, микробус се вряза в пешеходци. Седем души са ранени. След намеса на полицията петима нападатели са убити. Атаката е подобна на тази от вчера в Барселона, където 13 души загинаха, а над 100 бяха ранени. Испанската полиция заяви, че четирима нападатели са били застреляни на място, а петият е бил прострелян и починал по-късно. Екип сапьори е взривил това, което е изглеждало като колани с експлозиви, носени от петимата заподозрени в Камбрилс, предаде Асошиейтед прес. Полицията посочи, че засега не може да каже как са пострадали ранените в Камбрилс граждани и полицай, а данните за случилото се продължават да са противоречиви. Местни медии съобщиха, че автомобил се е врязал в полицейска кола, а полицията застреляла нападателите, единият от които размахвал нож. Съобщава се също, че заподозрените са блъснали хора с кола - вероятно Audi A3 - по крайбрежната улица на Камбрилс близо до популярния яхтклуб Club Nàutic. Полицаят е пострадал леко, но според медиците от спешна помощ двата от блъснатите минувачи са в тежко състояние. Властите подозират, че това нападение е свързано с атентата в Барселона, но не е ясно дали сред застреляните е шофьорът на микробуса, който блъскаше хората в центъра на каталунската столица. Това е третият терористиен инцидент за по-малко от 24 часа, което би трябвало да показва, че атаките са дело не на самотни нападатели, а на по-голяма група, разработила и действаща по координиран сценарий. Няколко часа преди нападението в Барселона бе убит един човек и поне още един бе ранен в експлозия, разрушила къща в град Алканар на около 200 км от каталунската столица и на 90 км от Камбрилс. Първоначално се твърдеше, че причината е изтичане на газ, но после полицията свързва случилото се с терористините нападения и каза, че тук са се изработвали експлозиви за атентати. Испански медии съобщиха, че в Алканар е открит втори мискробус, който вероятно е трябвало да се използва за бягство от мястото на нападението в Барселона. Продължава издирването на шофьора от Барселона.", "date": "2017.08.18", "title": "Нова атака в испански град, убити са петима нападатели"}
{"url": "http://www.dnevnik.bg/bulgaria/2017/08/18/3025848_miroslav_djerov_kandidat_za_sudebniia_suvet_ot_gerb/", "text": "В следващите три седмици \"Дневник\" ще представи 18-те кандидати през техните концепциите и имотните декларации.  Освен зам.-председателя на Върховния административен съд (ВАС)  Боян Магдалинчев  и шефа на Районната прокуратура в Пловдив  Гергана Мутафова  друга номинация на ГЕРБ, която е внесена от депутата Георги Марков е на адвокат Мирослав Джеров. Той е син на проф. Александър Джеров, също адвокат. В концепцията на Джеров се отбелязва, че системата за случайно разпределение на дела се заобикаля масово, за което, според него, няма ефикасна рецепта за противодействие. Според него досега няма изработени работещи качествени критерии за определяне натовареността на магистратите, а заплащането им трябва да е диференцирано спрямо степента им на ангажираност. Адвокат е от 2000 г., преди това е бил правен съветник към търговско дружество и Софийската адвокатска колегия. Завършил е право в Софийския университет, магистър е и по кларинет. Владее немски и английски език на основно ниво. В биографията му срещу други умения е записано - хорово пеене като е бил дългогодишен хорист в \"Детски радио хор\" с диригент акад. Христо Недялков и гастроли в Европа и Азия. Общ успех от семестриални и държавни изпити е 5.08. Подкрепен със становище на съюза на младите юристи. \"Мирослав Джеров е дългогодишен адвокат в София, потомствен юрист. Познава отлично съдебната система, в това число и проблемите на столичните съдилища, породили големи публични скандали в последните години. Има репутацията на честен и политически необвързан човек. Моралът му е вън от съмнение\", пише в предложението си Георги Марков. Концепцията  В концепцията си Джеров заявява, че възможностите за промяна на статута на Висшия съдебен съвет (ВСС) в рамките на Обикновено Народно събрание са изчерпани. Той намира за безпредметно обсъждането на статута на съвета, определен в Конституцията и съдебния закон, в концепцията на кандидат за негов член, а и в самия съвет. \"Разбира се, винаги са възможни изменения, ако е необходимо и генерални, и членовете на ВСС могат да дадат мнението си (и е задължително да бъдат питани!), но единствено в експертно качество, а не в качеството на институция\". Все пак ВСС не трябва да абдикира от реформата на съдебната система, напротив, трябва да е активен участник, е зписано още в концепцията на Джeров. Според кандидата на ГЕРБ съдебният съвет трябва във всеки свой акт и действие да защитава независимостта на съда, да се грижи за равнопоставеност и кариерно израстване на магистратите и за доброто име на съдебната система пред \"публиката\". Те не трябва да се разглеждат като три отделни задачи на органа. Джеров коментира системата за случайно разпределение на дела, която от една страна ограничава субективния подбор и спомага за по-равномерно разпределение на дела между магистратите. Според него системата обаче има недостатъци - прилага се все пак от хора и има моменти, в които е неприложима като дежурства, недостатъчно състави по специфични материи и т.нат. Кандидатът на ГЕРБ посочва, че доколкото му е известно системата е въведена практически навсякъде, но не му е известно дали навсякъде е приведена в действие пълноценно, компетентно и добросъвестно. \"За сметка на това със сигурност ми е известно, че е да се извършва ръчно - не непрекъснато, но когато се прецени, че случаят си заслужава. Най-простият пример: софтуерен срив или хардуерна повреда в системата (много трудно може да се докаже умисъл), продължително време невъзможност да се поправи (в някой малък град в това няма нищо чудно) и, кой знае защо, тази неприятност се случва точно когато трябва да стане разпределението. Самият той признава, че няма рецепта за ефикасно противодействие. Затова следващият ВСС трябва на основа събраната информация да прецени възможните изходи като целта трябва да е елиминиране на човешкия фактор. И в концепцията на Джеров е отбелязано, че един от основните проблеми в съдебната система е неравномерната натовареност на магистратите, за която все още няма решение как да бъде преодоляна. Причината - \"броенето\" на дела не помага, защото те са с различна сложност и времеемкост. \" \", отбелязва още Джеров и допълва, че следващият състав на съвета трябва да се съсредоточи върху тази задача. След изработване на критерии за натовареност, съветът ще трябва да разработи и съдебна карта, защото от една страна е финансово прахосничество да има навсякъде съдилища и прокуратури, от друга на съдебната система не трябва да се гледа само от финансова гледна точка, защото е важно гражданите да имат лесен, в това число и географски, достъп до правосъдие. Джеров застъпва тезата, че трябва да има Трябва ясна дългосрочна политика за планиране на професионалното израстване на магистратите, която да се основава на обективна статистика на заетостта. Трябват и регулярни научни проучвания на потребностите на системата и кадровите ѝ нужди. Конкурсите за повишаване в длъжност освен това се обявяват неритмично и се забавят необосновано. Функциите им се заема от командироването на по-висша длъжност на магистратите. Не са преодолени недостатъците в механизма на изпита, начина на оценяване и класиране. и носи редица негативи - командированите на по-висока позиция магистрати получават повече пари без да са назначени; имат предимство в конкурса за повишаване с аргумента, че познават материята; командироването дава повече правомощия на административните ръководители, които могат да определят кариерното израстване на магистратите и др. Той предлага да се определи орган по командироване и да се увеличи броя на конкурсите. Той развива идея на съюза на младите юристи за изцяло нов начин за . Джеров подчертава, че публичността на заседанията на съвета и обнародването на решението му за назначаване на шефове на съдилища очевидно не са достатъчни обществото да повярва в честността на избора. Той предлага да се изготвят и публикуват мотиви към избора. Реформата на съдебната система трябва да започне от стила и методите на работа на ВСС и да се вземат добри решения, вместо да се излиза от рамките на добрите нрави, посочва още кандидатът на ГЕРБ. Според Джеров . \"В последните години институцията стана фокус, а не рядко и източник на публични конфликти и медийни скандали\", отбелязва адвокатът и допълва, че това е недопустимо. В раздела за публичния образ на ВСС разсъжданията на кандидата на ГЕРБ стигат дотам, че може да се въведе принцип, който забранява напълно публични изявления на членовете на съвета, освен на изрично оправомощените, които да говорят от името на институцията. Джеров признава, че този принцип има негативи и може да бъде оспорен. \"На везните обаче е поставен авторитетът на ВСС и на съдебната власт изобщо\", аргументира се Джеров. \"Политическите и злободневните активности, както на институцията, така и на нейните членове са противопоказни и следва да бъдат абсолютно преустановени. Те трябва да бъдат заменени със становища по проблематиката на реформата\", отбелязва кандидатът на ГЕРБ. Становищата трябва да се представят пред медиите от отделни членове, но като представители на институцията, а не в личното им качество. Имотна декларация: апартамент, гараж и офис Джеров е декларирал апартамент, гараж и офис в София и една трета от вила с дворно място в столицата, придобити по давност или като дарение. Има един лек авотмобил - КИА Спортидж. Има и влог за малко над 25 хил. долара и над 4 хил. лв., които са дошли от наеми и хонорари.", "date": "2017.08.18", "title": "Мирослав Джеров, кандидат за съдебния съвет от ГЕРБ: Случайното разпределение на дела се заобикаля масово"}
{"url": "http://www.dnevnik.bg/sport/2017/08/18/3026052_ains_cvai_drai_ima_li_koi_da_spre_baiern_po_putia_kum/", "text": "Ние и всички останали. Новият сезон в Бундеслигата започва с познатото усещане, но въпросът е как ще завърши. Хегемонът \"Байерн\" се е прицелил в рекордна шеста поредна титла. Стартът по традиция ще бъде открит с домакинство на първенеца. \"Байерн\" приема \"Байер\" (Леверкузен) на \"Алианц арена\" от 21.30 ч. Баварците не са ставали шампиони в последните три случая, когато откриват шампионата срещу \"аспирините\". Така традицията се изправя срещу мощта на баварците. Големият въпрос е възможно ли е някой да спре доминацията на \"Байерн\"? Пътят към шестата  Всяка серия рано или късно приключва, но пък баварците се наслаждават на момента и не е ясно дали това ще е сезонът, в който успешният им ход ще спре. Носителят на рекордните 27 титли в Германия показа колебания в предсезонната подготовка, но дори така изглежда малко вероятно някой да свали \"Байерн\" от върха в продължителна надпревара. Баварците загубиха през лятото от \"Милан\", \"Интер\", \"Ливърпул\", \"Наполи\" и \"Арсенал\", докато единствената победа за тима дойде срещу английския шампион \"Челси\". Притеснителното за \"Байерн\" е, че отборът допусна цели 15 гола в шестте мача и не вкара в четири от тях. Треньорът на баварците Карло Анчелоти запази спокойствие и отдаде загубите на липсата на ключови играчи. Италианският специалист е уверен, че отборът започва да навлиза в ритъм след  победата за Купата на Германия срещу \"Кемниц\" (5;0)  и  триумфа в Суперкупата срещу \"Борусия\" (Дортмунд) . \"Предсезонната ни подготовка не беше лесна. В началото имахме много играчи в почивка, така че беше трудно да сме подготвени на турнето в Азия. Загубихме в приятелските мачове, но сега след победите за купата и Суперкупата срещу \"Борусия\" всичко е под контрол. В момента сме в добър ритъм и очакваме старта на Бундеслигата срещу \"Леверкузен\", каза Анчелоти. Спечелването на Бундеслигата е цел минимум за италианския специалист, който взе само сребърната салатиера през първия си сезон начело на \"Байерн\". Напрежението за опитния треньор ще расте, защото той беше назначен със задачата да върне баварците на европейския връх. В преследване на тази цел \"Байерн\" привлече колумбийската звезда Хамес Родригес под наем за два сезона от \"Реал\" (Мадрид). Баварците платиха рекордните за клуба 41.5 милиона евро за Корентен Толисо от \"Лион\", а другите нови са Серж Гнабри от \"Вердер\" (Бремен), Никлас Зюле и Себастиан Руди от \"Хофенхайм\". Гнабри беше пратен под наем в \"Хофенхайм\", а Дъглас Коста пое в посока \"Ювентус\". \"Байерн\" назначи клубната легенда Хасан Салихамиджич на поста спортен директор, който беше вакантен от година. Неговата роля ще бъде да е близо до играчите, като от щаба на баварците се надяват той да окаже същото влияние, каквото имаше Матиас Замер при спечелването на требъла през 2013 г. Претендентите \"Байерн\" страда от липса на конкуренция в последните пет сезона в Бундеслигата, което вероятно пречи на отбора в Европа.  Новакът през миналата година \"Лайпциг\"  изненада всички и дори водеше класирането в края на първия полусезон. \"Биковете\" не издържаха на темпото през втората половина и завършиха втори на 15 точки зад шампионите. \"Лайпциг\" запази ядрото на отбора в лицето на крилото Емил Форсберг, нападателя Тимо Вернер и полузащитника  Наби Кейта , който беше желан от мениджъра на \"Ливърпул\" Юрген Клоп. \"Биковете\" останаха верни на своята философия и привлякова предимно играчи под 23 години. Те продадоха единствено младежкия национал на Германия Дейви Зелке на \"Херта\" и купиха Жан-Кевин Огюстен от ПСЖ, Брума от \"Галатасарай\", Конрад Лаймер от \"Залцбург\" и стража на \"Йънг бойс\" Ивон Мвого. \"Лайпциг\" ще има трудната задача да се бори на три фронта през този сезон. Отборът се впуска в предизвикателството \"Шампионска лига\", което може да има отрицателен ефект върху представянето на тима в Бундеслигата. Другият претендент за призово място е \"Борусия\" (Дортмунд). \"Жълто-черните\" са неизменно в подножието на върха в последните пет сезона. Бившият вече треньор на тима Томас Тухел си тръгна заради напрежение между него и директора на клуба Ханс-Йоаким Вацке. Щафетата пое  Петер Бош , който изведе \"Аякс\" до финал в Лига Европа през миналия сезон. Холандският специалист има реноме на треньор, който работи умело с млади футболисти. Тимът се подсили с нападателя Максимилиан Филип от \"Фрайбург\", защитника Йомер Топрак от \"Леверкузен\" и 21-годишния вътрешен халф Махмуд Дахуд от \"Мьонхенгладбах\". \"Борусия\" задържа основния реализатор на тима Пиер-Емерик Обамеянг. Габонският нападател спечели приза за голмайстор в Бундеслигата през миналия сезон с 31 гола, като изпревари с един Роберт Левандовски от \"Байерн\". \"Жълто-черните\" се надяват да задържат и 20-годишното крило Осман Дембеле, който е  усилено желан от \"Барселона\" . През това лято тимът продаде Матиас Гинтер (\"Мьонхенгладбах\"), Свен Бендер (\"Байер\"), Адриан Рамос (\"Чонгкинг Лифан\"), Паскал Щенцел (\"Фрайбург\") и Микел Мерино (\"Някасъл\"). Битката за челни позиции ще бъде изключително оспорвана. \"Шалке\" и \"Байер\" се надяват да се върнат в местата за Европа, като \"Хофенхайм\", \"Мьонхегладбах\" и \"Волфсбург\" също чакат своя шанс за изява. Дистанцията между баварците и другите отбори в Бундеслигата в момента изглежда твърде голяма. \"Байерн\" може да бъде затруднен в отделни мачове, но не се вижда кой ще може да задържи постоянство в играта си през целия сезон. Предстои да се разбере дали някой отбор ще се осмели да протегне ръка към трона на \"Байерн\" и по-важното - дали ще има силите да свали шампиона. Нововъведения и проблеми с хулиганите Новият сезон в Бундеслигата ще даде тласък на иновациите с включването на системата за видеоповторение. За първи път реферите ще имат помощта на технологията, с което ще може да се намалят грешните отсъждания. Още една стъпка към развитието на Бундеслигата е  подобреният договор за телевизионните права . Германският футболен съюз (DFB) подписа нов четиригодишен контракт, който предвижда 36-те клуба от първото и второто ниво да си разделят 4.64 млрд. евро (1.16 млрд. евро на сезон), или с 85% повече от предишната сделка. Новият договор за телевизионните права се различава по стойност от този във Висшата лига, но ще позволи на клубовете от Бундеслигата да играят сериозна роля на пазара на играчи в следващите години. Интерес предизвиква и включването на първата жена съдия, която ще ръководи мачове в Бундеслигата - Бибиана Щайнхаус. Германският футболен съюз (DFB) ще има отговорната задача да се справи с проблема с насилието по стадионите в страната.  Клубовете в Бундеслигата призоваха за подкрепа  от DFB, за да прекратят зачестилите прояви на агресия. Темата излезе на преден план, след като заради поведението на германските фенове приятелската среща между \"Бърнли\" и \"Хановер\" беше прекратена. Гостуващите привърженици на новака в Бундеслигата започнаха да хвърлят седалки и провокираха феновете на английския отбор в търсене на саморазправа.", "date": "2017.08.18", "title": "Айнс, цвай, драй: Има ли кой да спре \"Байерн\" по пътя към шеста поредна титла"}
{"url": "http://www.dnevnik.bg/sviat/2017/08/18/3026075_sledvashtoto_germansko_pravitelstvo_shte_nasledi_kup/", "text": "Който и да спечели парламентарните избори в Германия през идните години ще бъде изправен пред сложни задачи в икономическата политика. На преден план се очертават пет проблема.  Вялата кампания преди парламентарните избори в Германия се е насочила към последната права. Ако продължи както и досега, най-вероятно ще станем свидетели на инертна заключителна фаза, лишена от каквото и да било напрежение. Който следи дебатите, може лесно да остане с впечатление, че нещата в Германия се случват от само себе си - на следващата правителство в крайна сметка няма да му се налага да взема големи решения и с няколко малки корекции всичко ще продължи както досега.  Това обаче едва ли ще бъде достатъчно. Дори обозримото бъдеще крие множество предизвикателства и рискове от гледна точка на икономическата политика. Ето пет въпроса, с които следващото правителство ще трябва да се заеме.  1. Правилно дозирани инвестиции  Германската социалдемократическа партия (ГСДП) има право - спрямо размера на икономиката си Германия харчи много малко за държавни инвестиции. Сравнение с другите членки на Организацията за икономическо сътрудничество и развитие (ОИСР) показва, че за строителство и поддръжка на обществени съоръжения Берлин харчи по-малко от Австрия и Швейцария и много по-малко от Франция или скандинавските страни. Попадаме в същата група като по-бедни държави като Мексико или европейските страни в криза.  Германия е здраво заседнала в режим на продължителна криза. Въпреки изобилните държавни приходи инвестиционните разходи са толкова ниски, че се класираме до страни Италия, Португалия, Ирландия и Испания - държави, на които заради финансовата криза се налага силно пестят, но които отчасти са инвестирали значително през предходните години.  В Германия инфраструктурата все пак остарява - пътища, училища, информационни мрежи - могат да са по-добри и трябва да са по-добри. След обединението през 90-те години държавата инвестира големи суми, но оттогава разходите силно са намалели.  За съжаление в момента голяма инфраструктурна програма изобщо не е съвместима с конюнктурното положение.  2. Охлаждане на икономиката  В момента няма друга голяма икономика, която толкова силно да е преминала прага на прегряване като германската. Това сочат изчисления на Банката за международни плащания и ОИСР. Германия изживява най-силния си подем от дълго време.  Икономистите като цяло са единодушни, че производствените капацитети на германската икономика са крайно претоварени. Има свръхпроизводство, чиито мащаби се приближават до отчетените през 2007 година. Тогава бързият световен растеж обхвана и Германия, за да бъде последван през 2008 година от световния срив.  В предизборната кампания обаче икономическият бум няма място, макар сигналите за него да се неоспорими - безработицата в големи части от Германия на практика не съществува, цените на недвижимите имоти скачат, а доверието на бизнеса в развитието на икономиката непрекъснато се повишава.  Германия сякаш почти не забелязва променените рамкови условия, което граничи с отричане на реалността. Следващото правителство ще трябва да овладее бума, без при това да влиза в сблъсък с Европейската централна банка, чиято политика е твърде стимулираща за германските условия.  Механизмът на икономическата политика напомня на бума в Испания и Ирландия през първото десетилетие на века, който се срина с финансовата криза. Ако в националната икономика не бъдат взети мерки за противодействие, след \"германския балон\" рано или късно ще последва \"германски срив\".  3. Отново трябва да си струва да работиш  Най-големият проблем на германската икономика в момента е недостигът на работна ръка. Никога толкова много хора в страната не са имали работа, никога не е имало толкова много незаети места. Множество работодатели биха могли да произвеждат още повече, ако успеят да намерят подходящите хора. Всъщност заплатите би трябвало да се повишат доста, но това не се случва. До мнозина трудещи се не стига почти нищо от подема в икономиката.  По-високите заплати биха могли да допринесат за покриване на недостига, като на трудовия пазар да бъдат привлечени повече хора. Резерви от неизползван трудов потенциал има при жените и при по-възрастните хора, които често работят на непълно работно време. Ако си струва от финансова гледна точка, то може би мнозина от тях ще поискат да работят повече. Потенциал има и при дългосрочно безработните и работещите с непълен потенциал. По-високи заплати биха помогнали периферните групи да се интегрират по-добре на трудовия пазар.  На пръв поглед следващото правителство няма нищо общо с този проблем, тъй като определянето на размера на възнагражденията е работа на синдикатите и работодателските организации. Тяхна задача е заплатите да се повишат в съответствие с икономическото положение. Когато обаче механизмът за определяне на заплатите изглежда не работи от много години, федералното правителство трябва да се запита какво друго може да бъде променено на трудовия пазар, така че заплатите да реагират по-гъвкаво на изменените пазарни условия.  4. Борба с бедността В предизборните кампании се преувеличава лошото социално положение, което уж царяло в страната. Многото приказки обаче изглежда оказват слабо впечатление на избирателите. Винаги се пропуска, че и дума не може да става за продължаващо увеличаване на разликата в доходите. Вместо това много показатели очертават картина на значителна стабилност - разпределението на благосъстоянието от години почти не се променя.  Бедността все пак остава проблем. Тревожен сигнал е, че въпреки всичко делът на гражданите, застрашени от бедност, продължава да се увеличава, особено в сегашната фаза на икономически бум.  Вероятно е неизбежно в години на криза неравенството в едно общество да се засили. Сега обаче ситуацията е различна. Има недостиг на работна ръка, но мнозина работещи едва усещат икономическия бум. Вместо това продължава да се увеличава делът на хората, които получават 60 % или по-малко от средния доход - показател, който би трябвало да намалява през периоди на добро икономическо развитие. А именно тази прослойка германци са застрашените от бедност.  Следващото правителство трябва да обърне сериозно внимание на тази тенденция. Бедността, дори и относителната, често е свързана със значителни ограничения на свободата на реализация на възможностите, по-ниско задоволство от живота и по-лошо здраве.  5. По-добро образование  Спрямо други страни Германия има едно голямо предимство - малък дял на хората, които нямат професионално образование и квалификация (без да се отчитат живеещите в страната бежанци). Спрямо другите членки на ОИСР обаче делът на висшистите все още е сравнително нисък макар да отбелязва значителен напредък. През 2005 г. сред хората на възраст 25-34 години едва 22 % са имали университетско образование, а в момента този дял е нараснал до 30 %.  Разпространението на образованието е все така решаващият фактор за бъдещето. Независимо дали става дума за роботизация и свързаното с нея изместване на заетостта към дейности с висока добавена стойност и творчество или за демографското развитие, което носи по-дълъг професионален живот и честа смяна на професиите.  Всичко това изисква инвестиции в образованието.  Заключение: необходим е баланс  Безспорно следващото правителство ще трябва да отчита тези противоречащи си цели. Икономическият бум предлага възможност за големи инвестиции, а капиталовложенията в инфраструктура и образование са спешно необходими. Борбата с бедността е основна цел на социалната държава, но помощите трябва да са оформени по така, че да не намаляват стимулите за полагане на труд, а по възможност да ги засилят.  Следващото правителство е изправено пред множество задачи. Голямо обаче е и изкушението трудните задачи да се заобиколят и пълните държавни каси да се използват за всевъзможни програми. През следващите години приоритетни трябва да бъдат инвестициите в бъдещето, особено в образование, за да може сегашният бум да премине в дългосрочно нарастване на благосъстоянието за всички.  И остават другите големи предизвикателства. Германия излиза на преден план във външната политика и политиката на сигурността, което е свързано с доста очаквания. Предстои разширяване на еврозоната, за каквото германските граждани изобщо не са подготвени. Миграционната политика се нуждае от основи, които да са надеждни в дългосрочен план и да се опрат икономиката и обществото.  Това са големи решения, а в досегашната предизборна борба те изобщо не бяха споменавани. Мнозина граждани могат да се окажат изненадани. ", "date": "2017.08.18", "title": "Следващото германско правителство ще наследи куп икономически проблеми"}
{"url": "http://www.dnevnik.bg/bulgaria/2017/08/18/3026573_v_12_oblasti_ima_opasnost_ot_pojari/", "text": "Екстремален e индексът за пожароопасност в 12 области на страната. Това сочи справка на сайта на Националния институт по метеорология и хидрология (НИМХ) към Българската академия на науките (БАН). Най-високата степен на опасност от пожари е в сила за областите: Благоевград, Пазарджик, Пловдив, Кърджали, Стара Загора, Сливен, Хасково, Ямбол, Бургас, Варна, Добрич и Плевен. Там е възможно възникването на бързо разпространяващи се, много силни и трудни за овладяване пожари с въвличане на дървесните корони. Много голям индекс за опасност от пожари има в Източна и Югоизточна България, както и на места в Централна Северна България. При този индекс има вероятност за разразяване на много силни пожари с частично или пълно засягане на короните на дърветата. През нощта са се възобновили няколко огнища на пожара край село Сакарци заради силния вятър. Това съобщиха от пресцентъра на МВР. Продължава гасенето на пожара край селата Маточина и Присадец. Към този между селата Княжево и Срем се пренасочват допълнителни сили.", "date": "2017.08.18", "title": "В 12 области има опасност от пожари"}
{"url": "http://www.dnevnik.bg/na_put/2017/08/18/3024477_fotogaleriia_konnata_nadprevara_koiato_800_godini/", "text": "Всяко лято, вече повече от 800 години, Сиена е арена на оспорвани конни състезания, които отдавна са надхвърлили спортната надпревара и са се превърнали в културен и исторически феномен. Надбягванията се организират от градските райони. Те имат прастара традиция, свързана със зрелищни костюми и ритуали, а победителят има специален статут във времето до следващото състезание. Днес Палио ди Сиена привлича хиляди туристи, които търпеливо чакат под жаркото слънце часове наред, за да изпитат емоцията на надпреварата.", "date": "2017.08.18", "title": "Фотогалерия: Конната надпревара, която 800 години подлудява Сиена"}
{"url": "http://www.dnevnik.bg/bulgaria/2017/08/18/3026582_rodninite_na_dvama_bulgari_v_barselona_ne_mogat_da_se/", "text": "Двама български граждани се издирват от техните близки във връзка с атентата в Барселона. Това съобщи консулът на България в Мадрид Борислав Евлогиев пред БиТиВи. Близките са казали, че не могат да се свържат с роднините си по телефона. Единият сигнал е подаден веднага след атентата на бул. \"Ла Рамбла\", а вторият – няколко часа след случилото се. \"Това са български граждани, които живеят в Барселона\", поясни още Евлогиев. Той не даде допълнителна информация за възрастта и пола на издирваните. Евлогиев посочи, че българските представители в Испания нямат основание да смятат, че издирваните са били в близост до атентата. Към момента няма данни за загинали и ранени българи при нападенията в Барселона и Камбрилс. Възможно е да няма връзка с двамата заради претоварените мрежи на мобилните оператори след случилото се. Българските граждани могат да се обаждат както на дежурните телефони на консулството - 0034 913 455 761 0034 913 456 651, така и на тези на испанските власти - 0034 932 142 124 и 0034 900 400 012.", "date": "2017.08.18", "title": "Роднините на двама българи в Барселона не могат да се свържат с тях"}
{"url": "http://www.dnevnik.bg/sport/2017/08/18/3026592_kilian_mbape_ostana_izvun_pretendentite_za_nagradata/", "text": "Звездата на \"Монако\" Килиан Мбапе изненадващо не попада сред номинираните за наградата \"The Best\" на ФИФА. Носителят на отличието Кристиано Роналдо и още шестима футболисти на \"Реал\" (Мадрид) са в списъка от 24 играчи. Мбапе изигра много силен сезон и помогна на монегаските да станат шампиони в Лига 1 и да стигнат до полуфиналите в Шампионската лига. С представянето си той предизвика интереса на най-големите клубове, като сред желаещите го са ПСЖ, \"Манчестър сити\" и \"Арсенал\". Според \"Екип\" парижани са близо до привличането на Мбапе. Играчът остана извън групата за предстоящия двубой с \"Метц\". Общо половината от 24-мата финалисти са от Примера дивисион. Като фаворит да получи приза за втора година изглежда Роналдо. Португалецът имаше ключов принос за успехите на \"Реал\" през годината. Освен него там са съотборниците му Дани Карвахал, Лука Модрич, Тони Кроос, Кейлор Навас, Серхио Рамос и Марсело. \"Барселона\" има четирима представители - Лионел Меси, Луис Суарес, Андрес Иниеста и преминалия в ПСЖ Неймар. Нападателят на \"Атлетико\" (Мадрид) Антоан Гризман също е претендент за отличието. Миналата година \"Франс футбол\" и ФИФА прекратиха партньорството си около \"Златната топка\", заради което международната федерация връчва отделно своята награда \"The Best\". Преди дни  УЕФА обяви Роналдо, Меси и Джанлуиджи Буфон за финалисти в своята класация . Победителят ще бъде обявен следващия четвъртък.", "date": "2017.08.18", "title": "Килиан Мбапе остана извън претендентите за наградата \"The Best\" на ФИФА"}
{"url": "http://www.dnevnik.bg/sviat/2017/08/18/3026595_jertvite_i_ranenite_ot_atakata_v_barselona_sa_ot_28/", "text": "Много французи и австралийци, трима загинали германци и белгиец са само малка част от списъка със засегнатите от атентата Барселона, след като микробус се заби в пешеходци по оживената и посещавана от туристи улица \"Ла Рамбла\". Каталунското регионално правителство потвърди, че 13-те жертви и стоте ранени са от общо 28 държави. Сред пострадалите 15 са в тежко състояние, 23 - с по-малко сериозни наранявания и близо 50 с по-леки, съобщава в. \"Ел паис\". В съобщение българското Министерство на външните работи обяви, че сред ранените са граждани на Франция, Германия, Холандия, Аржентина, Венецуела, Белгия, Австралия, Унгария, Перу, Румъния, Ирландия, Гърция, Куба, Македония, Китай, Великобритания, Люксембург, Австрия, Канада, Еквадор, САЩ, Филипините, Кувейт, Пакистан, Тайван, Турция, Италия и Алжир.  Няма данни за пострадали българи към 10.30 ч. българско време, но роднините на двама български граждани, които живеят в Барселона, обявиха, че  не могат да се свържат  с тях. Предстои загиналите да бъдат идентифицирани. Според няколко испански медии най-малката жертва е на тригодишна възраст. Френският външен министър Жан-Ив льо Дриан по-късно потвърди, че 26 граждани на страната му са сред пострадалите, 11 от тях са тежко ранени. В петък се очаква Льо Дриан да посети пострадалите в испанския град. Германската телевизия ZDF междувременно потвърди, че трима германски граждани са сред жертвите, цитирайки източници от силите за сигурност. Белгийският външен министър Дидие Рейндерс пък още снощи написа в \"Туитър\", че \"за съжаление сред жертвите в Барселона има и белгийски гражданин.\" Той уточни, че става дума за жена, а други двама мъже от Белгия са хоспитализирани, единият е в тежко състояние. От Австралия потвърждението е за осем засегнати от атентата - четирима ранени (двама тежко, а другите изписани часове след атаката), един изчезнал и трима потърсили консулска помощ.", "date": "2017.08.18", "title": "Жертвите и ранените от атаката в Барселона са от 28 държави"}
{"url": "http://www.dnevnik.bg/analizi/2017/08/18/3025443_zakonut_za_sudebnata_vlast_da_unishtojim_postignatoto/", "text": "Така президентът Радев, меко, благоприлично и мъдро, както подобава на държавен глава, се мотивира пред медиите миналата седмица  защо не е наложил вето на промените на Закона за съдебната власт (ЗСВ) . Но не се разбра кои точно разпоредби той има предвид, че гарантират да има независими и да няма недосегаеми магистрати. Припомням - промените в ЗСВ, които бяха приети в спешен режим заедно с тези в Наказателно- процесуалния кодекс, предвиждат освен деклариране на членство в съсловни организации и ограничения в професионалното сдружаване, също и кариерни привилегии за членовете на Висшия съдебен съвет, но наред с това и за тежко умишлено престъпление от общ характер, т.е. повдигнато от прокуратурата. Можем да предположим, че президентът, щом говори за преодоляване на недосегаемост, има предвид тази нова норма в ЗСВ. Ако е така, значи президентът Радев няма дори слаба представа за същината на проблемите в устройството и управлението на съдебната власт и в частност прокуратурата, заради което и думите му будят снизходителна усмивка, при целия ми дължим респект към държавния глава. С идеята именно да имаме независим магистрати през 2015 г. с промените на Конституцията Идея, която допреди две години се възприемаше като ерес и за която се бориха двайсетина години немалко съдии, граждански организации и един правосъден министър, и то сред безпрецедентна свирепа съпротива. Целта на разделянето: съдии да управляват /назначават, уволняват, наказват и поощряват/ съдии. И прокурори да правят същото за прокурорите. Защото е противоестествено в смесения пленум на ВСС прокурори да се произнасят за съдии и обратното, макар че обратното е по-малко странно, тъй като съдията е свикнал да е арбитър, а не обвинител или защитник. За да ме разбере президентът, ето пример, изчистен от всякакви други съображения - за влияние, за натиск и пр.: Ако аз съм прокурор, а г-н Радев е съдия, и той ми е връщал обвинителните актове заради нарушения или несъвършенства, аз трябва да съм ангел, за да съумея да бъда обективна, като оценявам неговата съдийска работа. Ангели няма. Противниците на тази промяна - разделянето на съвета, се бориха неистово да я спрат, но трябваше да я преглътнат и можаха само да я осакатят с парламентарните квоти. Готвейки се за своя контраудар, с който да неутрализират разделянето на съвета, като въведат отстраняването на магистрат, ако му бъде повдигнато обвинение - При досегашната уредба в ЗСВ когато съдия, прокурор или следовател е привлечен като обвиняем, съответната колегия на Висшия съдебен съвет временно го отстранява от длъжност до приключване на наказателното производство. Подчертавам: съдийската колегия за съдиите, прокурорската за прокурорите. С новото изменение се предвижда във всички случаи, когато магистрат е привлечен като обвиняем за тежко умишлено престъпление от общ характер, той да се отстранява от длъжност до приключване на наказателното производство. Не е предвидена никаква процедура за прилагане на тази мярка, не е предвидено право на защита на съответния магистрат. А повдигането на обвинение, което не подлежи на съдебен контрол, е напълно достатъчно магистратът да бъда изхвърлен от системата за неопределено време. Мярката се изпълнява от прокуратурата, разбирай главния прокурор, тъй като единствено неговата институция може да повдига обвинения. И какво се получава? Върна се старото положение прокурори да кадруват съдии, но сега дори без обратното. Основателно е подозрението, че мярката е и застрахователна с оглед новия състав на ВСС, в който не е сигурно дали ще бъде формирано лоялно на главния прокурор мнозинство. Затова я за по-сигурно ВСС да бъде направо заобиколен. Дори не се спирам на въпроса дали е противоконституционна новата разпоредба. Тя е достатъчно разрушителна за доброто управление на съдебната власт и извън този въпрос. Затова само пътем отбелязвам - да, противоконституционна е тази промяна. Конституцията е възложила на ВСС кадровото управление на съдебната власт, а тази норма изземва правомощието на съвета (на съответната колегия) и дефакто го прехвърля на прокуратурата. Тази промяна е опасна и не гарантира независими магистрати, а поставя кадровото управление на съдебната власт в зависимост от волята на главния прокурор, който и да е той. Който съдия не му харесва, едно повдигнато обвинение и аут! За колко време, ще реши пак прокурорът. А за да ти повдигнат обвинение е достатъчна една бланка. Повтарям: мярката не подлежи нито на инстанционен, нито на съдебен контрол. Разбира се, това се отнася и за прокурорите, и за следователите. Тази промяна, плюс прехвърлянето на делата за корупция на високите нива на властта в Специализирания съд по съмнителни критерии, плюс кариерната привилегия за обслужващите статуквото членове на ВСС връща \"нещата\" на нулата, в познатото положение. Хем сме разделили ВСС на две колегии, хем съдиите ще бъдат държани нащрек от прокуратурата. Така че надеждата на президента Радев че целта на променения ЗСВ е \"да имаме независими магистрати\" е илюзия. Иначе, за \"не недосегаеми\" е прав - те са напълно досегаеми за единствения недосегаем магистрат според нашата Конституция - главния прокурор, по безсмъртна традиция задкулисно зависим от материално и политически свръхмощни фактори. Някой трябваше да обясни на президента Радев тези прости неща...", "date": "2017.08.18", "title": "Законът за съдебната власт: да унищожим постигнатото"}
{"url": "http://www.dnevnik.bg/photos/2017/08/18/3026628_snimka_na_denia_ostankite_ot_fabrikata_za_bombi_v/", "text": "Първият инцидент от кървавия четвъртък в Испания е експлозията в къща в град Алканар на около 100 км югозападно от Барселона. Според полицията тя е била използвана за изработване на самоделни бомби от бутилки за газ. Първоначално властите не правеха връзка с атаката с микробус в столицата на Каталуня, но след това обявиха, че такава вероятно съществува не само с Барселона, но и с опита за атентат в 1 часа през нощта на 17 срещу 18 август в Каламбрис, провинция Тарагона.", "date": "2017.08.18", "title": "Снимка на деня: Останките от \"фабриката за бомби\" в Испания"}
{"url": "http://www.dnevnik.bg/politika/2017/08/18/3026634_v_bsp_ne_e_imalo_razgovori_za_koaliciia_s_dps_uveri/", "text": "\"Никога не е ставало въпрос, нито се водят такива разговори в ръководството на БСП или в централата да се правят коалиции с ДПС\", заяви пред членът на Изпълнителното бюро на БСП Деница Златева пред Би Ти Ви. Думите ѝ са отговор на  казаното от премиера Борисов на последното правителствено заседание , че БСП и ДПС подготвят заедно следващо управление и ще се опитат да \"пришият\" на ГЕРБ Делян Пеевски. \"Управлението се оценява по действията на управляващите. Работата на опозицията е да посочва всички онези слаби места или да предлага своите алтернативи. И ако една такава политика се приема като опит да се пришива един или друг, в случая – Пеевски, към правителството на ГЕРБ, то това е проблем на ГЕРБ, не е проблем на БСП\", заяви тя. Златева, която бе вицепремиер с ресор председателството на Съвета на ЕС в служебния кабинет на Огнян Герджиков, определи като мъдрост  решението да не остане вицепремиер и в кабинета на Борисов , каквото предложение отправи лидерът на ГЕРБ. На въпрос за  хидровъзела \"Цанков камък\"  Златева заяви, че това е \"поредната димка\", която се използва за чисот политическо говорене и за атаки. По думите ѝ в момента на съоръжението е правен планов ремонт. Тя припомни, че още през 2010 г. ГЕРБ даде проекта на прокуратурата. \"Ако е имало проблем с \"Цанков камък\", ако е имало нарушения на обществени поръчки, министър Петкова, когато е правена проверката от прокуратурата, е била директор на АДФИ, ако тогава е установила, че  200 млн. лева не са възложени по законов ред , би трябвало да е сигнализирала прокуратурата\", добави Златева. \"Ние не се разграничаваме от проекта, напротив, но се разграничаваме от начина, по който 7 години, след като е финализиран и въведен в експлоатация, отново се вади на дневен ред и се използва като основна медийна новина по време на августовските месеци\", добави тя.", "date": "2017.08.18", "title": "В БСП не е имало разговори за коалиция с ДПС, увери Деница Златева"}
{"url": "http://www.dnevnik.bg/bulgaria/2017/08/18/3026636_rabotata_na_nad_10_skeleta_v_burgasko_e_bila_spriana/", "text": "Инспекцията по труда в Бургас е спряла работата на над 10 скелета в региона от началото на годината. Това заяви нейният директор Павлин Васков, цитиран от БТА. Причината за вземането на тази мярка е пропуски в обезопасяването на съоръженията. Той обясни, че след отстраняване на проблемите работата на тези съоръжения се възобновява. Васков каза, че проверки на саниращи се блокове се правят от началото на кампанията в целия регион. Те са комплексни и касаят безопасността и спазването на трудовото законодателство. Акцентът при проверките е върху безопасността на работниците, уточни Васков. Изказването му идва ден след нещастния случай, при който мъж на 28 години, работещ по санирането на блок 38 в бургарския квартал \"Славейков\",  загина, след като падна от скеле. Васков добави, че днес и в следващите дни продължава работата и по изясняване на инцидента. По думите му съоръжението било с пропуски при обезопасяването. Това е втори смъртен случай в Бургас на работник по санирането в рамките на един месец.", "date": "2017.08.18", "title": "Работата на над 10 скелета в Бургаско е била спряна заради пропуски в обезопасяването"}
{"url": "http://www.dnevnik.bg/sviat/2017/08/18/3026630_ispanskata_policiia_zadurja_treti_zapodozrian_za/", "text": "Испанските власти обявиха, че са задържали трети човек във връзка с терористичното нападение в Барселона, при което в четвъртък загинаха 13 души и бяха ранени около 100. Полицията съобщи, че арестуваният в петък сутринта има връзка и със  случилото се в Барселона , и с атаката в разположения на 120 км от Барселона курортен  град Камбрил , при която обаче петима нападатели бяха убити. В центъра на сегашната полицейска операция е Муса Укабир - \"главният заподозрян на 17 години, най-малкият от пет братя, пристигнал на 13 август от Мароко,\" съобщиха в. \"Ел паис\" и каталунското издание \"Вангуардия\". Муса Укабир е брат на Дрис Укабир - мъжа, чиято самоличност полицаите оповестиха в четвъртък, обявявайки, че той е наел белия микробус, с който е извършено нападението. Малко след атентата в центъра на Барселона полицията откри в автомобила испански документ за самоличност. По-рано \"Ел паис\" съобщи, че според властите задържаният трети заподозрян в градчето Рипол в провинция Хирона има роднинска връзка с Дрис Укабир, но това не беше потвърдено. Засега властите продължават да издирват шофьора на микробуса, който не беше сред задържаните вчера. Представителят на каталунското вътрешно министерство Жоаким Форн обаче каза, цитиран от \"Вангуардия\", не изключва възможността шофьорът, избягал от местопрестъплението в Барселона, да е сред убитите атентатори в Камбрилс. Каталунски медии междувременно съобщиха, че автомобил опитал да премине с висока скорост край полицейски пост на един от изходите на Барселона, счупвайки бедрената кост на служителка на реда, колегите ѝ стреляли по шофьора и той починал на място. В момента се установява дали е имал връзка с атентата, добави Форн. Клетка от 12 души Разследващите също така обявиха, че работят по версия, според която клетка от 12 души може да е била свързана с нападенията. По-рано източници от службите за сигурност казаха, че група от осем души вероятно е свързана както с атаките в Барселона и Камбрил, така и с подготвяна атака с газови бутилки, предаде \"Ройтерс\". Късно през нощта в четвъртък каталунската полиция каза в \"Туитър\", че има връзка между  експлозията в Тарагона , при която загина един човек, и атаката в центъра на Барселона. Смята се, че там са били произвеждани взривни вещества. Пред журналисти Форн казва, че е напълно възможно експлозивите от къщата в Алканар, Тарагона, са били предназначени за атентата в Барселона. Пред медиите каталунският премиер Карлес Пудждемон съобщи, че коланите с експлозиви, носени от атентаторите в Камбрил, са били фалшиви. По същия начин бяха действали и нападателите от \"Лондон бридж\" и \"Бъроу маркет\" от началото на юни.", "date": "2017.08.18", "title": "Испанската полиция задържа трети заподозрян за атаката в Барселона, шофьорът още се издирва"}
{"url": "http://www.dnevnik.bg/sviat/2017/08/18/3026637_sled_atakata_v_barselona_investitorite_razprodavat/", "text": "Акциите на европейските компании за пътувания поевтиняха рязко при отварянето на пазарите тази сутрин след атаката вчера в Барселона, съобщава \"Ройтерс\". Инвеститорите са притеснени също и от действията на президента на САЩ Доналд Тръмп от последните дни, които не са в подкрепа на икономиката на страната. След като започнаха масови разпродажби на акциите паневропейският индекс STOXX 600 загуби още сутринта 0.9% от стойността си като сините чипове, включени в състава му са надолу с 1%. Начело в загубите са акциите на компаниите от туристическия сектор, които средно отчитат спадове от 1.4%. Най-големите губещи очаквано са авиокомпаниите. Борсовите книжа на Easyjet, Ryanair, на обственика на British Airways IAG и Lufthansa загубиха между 2.3% и 3.2%. Испанският оператор на летища AENA отчита спад в акциите се от 2% след атаката, в която до момента загинаха 13 души, а пострадалите са от общо 28 националности. Бягството на инвеститорите от рискови книжа доведе до загуби и за банковия сектор в Европа, където акциите поевтиняха с около 1.2%. Най-силно пострадаха книжата на Deutsche Bank и BNP Paribas.", "date": "2017.08.18", "title": "След атаката в Барселона инвеститорите разпродават туристическите акции"}
{"url": "http://www.dnevnik.bg/bulgaria/2017/08/18/3026643_burgaskata_prokuratura_dade_na_sud_naredbata_za_shuma/", "text": "Днес Окръжна прокуратура-Бургас внесе в Административен съд - Бургас протест против разпоредбата на чл.3 ал.1 от \"Наредба №1 за осигуряване на обществения ред, спокойствието и сигурността на гражданите, за опазване на общинската собственост и околната среда , за безопасност на движението на територията на община", "date": "2017.08.18", "title": "Бургаската прокуратура даде на съд наредбата за шума в Несебър, приета през 2012 г."}
{"url": "http://www.dnevnik.bg/sviat/2017/08/18/3026651_trump_dade_sled_barselona_primer_s_izmislena_istoriia/", "text": "Броени часове след атаката в центъра на Барселона президентът на САЩ Доналд Тръмп даде съвет как да се действа с терористите чрез напомняне за история, която обаче е доказана измислица. \"Проучете какво е правил американският генерал Пършинг с терористите, когато ги е залавял\", написа той в \"Туитър\". \"Не е имало повече радикален ислямски терор в продължение на 35 години!\" Тръмп не поясни какво има предвид, а Белият дом не разясни кой пример конкретно дава. Но по време на предизборната си кампания той е разказвал тази история, приписвана на ген. Джон Джей \"Черният Джон\" Пършинг. В нея се твърди, че по време на Испанско-американската война той е смазал бунт в населената предимно с мюсюлмани филипинска провинция Моро, като е заповядал разстрелването на \"50 терористи\" с куршуми, потопени в свинска кръв. Оставен е бил само един от тях, за да разказва на останалите какво се е случило. \"И за 25 години не е имало проблем\", каза Тръмп през февруари 2016 г., когато разказа историята на предизборен митинг. Вчера в туита си той щедро добави още 10 години. В различни варианти тази измислена история се върти из социалните мрежи от 11 септември 2001 г. насам. Според една от тях бунтовниците били погребани, \"покрити със свински вътрешности\". \"Това е мит, който се повтаря и повтаря, но зад него няма никаква историческа истина\", казва Джеймс Арнолд, автор на книгата \"Войната в Моро: Как Америка се бори с мюсюлманското въстание в джунглите на Филипините през 1902-1913 г.\". Други 8 негови колеги потвърдиха, че това е измислица, преди повече от година за сайта PolitiFact, проверяващ истината и лъжите в изказванията на политиците. Дори да беше вярна историята с ген. Пършинг, не се връзва твърдението за светкавичния ѝ усмиряващ ефект. В повечето версии се твърди, че тя се е случила през 1911 г., но бунтът в Моро продължава още две години, след което през 1913 г. американските войски напускат страната. Арнолд смята, че за САЩ това е била \"първата война срещу ислямско въстание\" и че бунтовниците са били сломени, защото не са имали външна подкрепа, блокирани са на остров и са били с много по-слабо въоръжение от противника си.", "date": "2017.08.18", "title": "Тръмп даде след Барселона пример с измислена история за ген. Пършинг"}
{"url": "http://www.dnevnik.bg/sviat/2017/08/18/3026646_atakata_v_barselona_e_shestata_s_avtomobil_v_evropa_za/", "text": "Във вчерашния  атентат в Барселона  с микробус, врязал се в пешеходци, загинаха 13 души, а ранените бяха най-малко сто. Подобна атака имаше през нощта и в  курорта Камбрилс  в Каталуния. Там бяха ранени шестима души и ликвидирани петима заподозрени терористи.  Миналата година \"Ислямска държава\" призова мюсюлманите в цяла Европа да извършват атаки в големите градове на Стария континент с коли и други превозни средства. Във връзка с двете атаки агенция \"Асошиейтед прес\" припомня най-големите подобни атентати в Европа, извършени през последната година.  На 19 юни 2017 г. британец, за който се твърди, че имал антиимигрантски и антимюсюлмански убеждения се  вряза с кола в богомолци  край джамия в Лондон. Един човек бе убит и 9 бяха ранени. На 3 юни 2017 г. трима ислямисти  прегазиха пешеходци  на Лондонския мост и после атакуваха с ножове минувачи в съседния квартал. Убити бяха 8 души и ранени десетки. На 7 април 2017 г. мъж подкара откраднат  камион в центъра на Стокхолм  и прегази минувачи. Загинаха 5 души, а около 15 бяха ранени. На 22 март 2017 г. мъж прегази пешеходци  на моста Уестминстър  в Лондон и уби 4 души, а после намушка до смърт полицай. На 19 декември 2016 г. радикализиран тунизиец подкара  откраднат камион през коледен базар  в Берлин и уби 12 души. Десетки бяха ранени. Нападателят избяга и бе ликвидиран в Милано от полицията. На 14 юли 2016 г. радикализиран мъж, живеещ в Ница,  прегази с камион хора , събрали се на крайбрежен булевард в града на националния празник на Франция. Загинаха 86 души и стотици бяха ранени.", "date": "2017.08.18", "title": "Атаката в Барселона е шестата с автомобил в Европа за последната година"}
{"url": "http://www.dnevnik.bg/sport/2017/08/18/3026666_sportniiat_sviat_osudi_teroristichnata_ataka_v/", "text": "Терористичният акт в Барселона обедини спортния свят, който изказа съпричастността си с пострадалите при  атаката с микробус . Най-малко 13 са загиналите, а над 100 са ранени. Футболният клуб \"Барселона\" изрази шока от случилото се в каталунската столица. \"Шокирани сме от атаката в нашия град. Мислите ни са с жертвите и техните семейства, както и всички граждани на Барселона\", гласеше съобщение в профила на Блаугранас в \"Туитър\". Днешната тренировка на каталунците започна с минута мълчание в памет на жертвите от последната нощ. Другият отбор от града \"Еспаньол\" също изказа съболезнования за загиналите и вдъхна кураж на пострадалите. Голямата звезда на \"Барселона\" Лионел Меси написа, че е отвратен от случилото се: \"Искам да кажа, че съм напълно отвратен от всички подобни актове на насилие през последната година. Ние няма да се предадем. Онези от нас, които искат да живеят в мирен свят без омраза, в който уважението и толерантността формират основата на нашето съжителство, са много повече\", написа петкратният носител на Златната топка. Големият съперник  \"Реал\" (Мадрид)  се обедини с каталунците, изразявайки подкрепата си към всички жители на каталунската столица. Това направи и Кристиано Роналдо. \"Разтревожен съм от новините за случилото се в Барселона. Близките и приятелите на всички жертви имат моята пълна подкрепа и солидарност\", написа португалецът. Съболезнования изпратиха футболни клубове и играчи от цяла Европа, а социалната мрежа \"Туитър\" се напълни със снимки на Барселона, придружени с черна лента. Подобно нещо направиха носителят на 15 титли от Големия шлем Рафаел Надал, роденият в Барселона бивш колоездач Хоаким Родригес, както и председателят на Международния олимпийски комитет (МОК) Томас Бах. \"Атаката над Барселона е атака и над олимпийските ценности. Ние тъжим, заедно с всички пострадали и техните семейства. Това е терор над домакина на Игрите през 1992 г.\", каза Бах в съобщение на МОК. Испанската футболна федерация проведе извънредно заседание заради атаката в Барселона, която е точно преди първия кръг за новия сезон в Примера дивисион. Въпреки информациите, че мачовете от уикенда могат да бъдат отложени, те ще се играят. Сезонът в Примера започва тази вечер, а \"Барселона\" е домакин на \"Бетис\". За срещата на \"Камп Ноу\" ще бъдат взети допълнителни мерки за сигурност. Срещите от първия кръг ще започнат с минута мълчание в памет на жертвите, а всички футболисти ще носят черни ленти.", "date": "2017.08.18", "title": "Спортният свят осъди терористичната атака в Барселона"}
{"url": "http://www.dnevnik.bg/sviat/2017/08/18/3026363_glavniiat_ikonomicheski_suvetnik_na_trump_e_pod_natisk/", "text": "Главният икономически съветник на Тръмп Гари Кон е \"отвратен\" от коментарите на президента за насилието в Шарлотсвил. След като няколко  изпълнителни директори напуснаха бизнес съветите на Тръмп, които той след това закри , е възможно Кон да ги последва, пише \"Ройтерс\". От Блеия дом отхвърлят подобна версия и настояват, че той \"няма да ходи никъде\". Но расте натискът над близки сътрудници на президента Доналд Тръмп да се дистанцират от него. Кон е бивш главен оперативен директор на инвестиционната банка \"Голдман Сакс\". В момента той играе ролята както на умерен глас, който смекчава  влиянието на популистите в администрацията на Тръмп , така и на неин мост с корпоративната общност. Той е от еврейски произход и според негови познати е бил \"отвратен\" от изказванията на Тръмп, в които президентът защити част от участниците в крайнодесните протести в Шарлотвил, казвайки, че  \"не всички бяха неонацисти, не всички бяха супремасисти\". Заедно с финансовия министър Стивън Мнучин и транспортния министър Илейн Чао, Кон присъства на пресконференцията в сряда в \"Тръмп Тауър\". Според \"Ройтерс\" езикът на тялото му ясно е показвал, че думите на президента го притесняват. Кон е в основата на работата на Белия дом за данъчна реформа и обновяване на инфраструктурата. И двете инициативи се нуждаят от подкрепата на Конгреса, който – особено след изказванията за Шарлотсвил – не е в особено добри отношения с Тръмп. Ако Кон напусне е възможно тези усилия изцяло да спрат, а превес да вземат позициите на настроените срещу глобалната търговия съветници. \"Гари знае, че има смекчаващо влияние\", заявява банкер от Уолстрийт, който го познава. \"Може в краткосрочен план да ви зарадва, ако Гари си тръгне, но това може да е зле за страната в дългосрочен план\". Досега Тръмп е казвал, че харесва Кон, и че оценява \"финансовата саможертва\", която той е направил, напускайки Голдман Сакс, за да се включи в администрацията на президента. Името му се спрягаше и за следващия председател на Федералния резерв. Мандатът на сегашния изтича през февруари догодина.", "date": "2017.08.18", "title": "Главният икономически съветник на Тръмп е под натиск да се оттегли"}
{"url": "http://www.dnevnik.bg/kultura/2017/08/18/3019488_otkus_ot_krasiv_imidj_-_tainata_istoriia_na_jaklin/", "text": "Популярната френска писателка Катрин Панкол разказва историята на Жаклин Кенеди Онасис - една от най-прочутите светски личности, първа дама на САЩ в периода 1961-1963 г. и модна икона на XX век. \"Красив имидж\" предлага ключ към истинската същност на една легендарна жена. През целия си живот Жаклин Бувие е искала да познават единствено облеклото ѝ, великолепието, царствеността. Тя влага цялата си енергия да поддържа своя съвършен, красив образ, внимава да не се появи пукнатина в него, изрязва снимките и статиите за себе си и ги подрежда в огромни албуми. Нещо повече, Джаки изневерява на истинската си природа, за да изглежда безупречна и да превърне мъжа до себе си в изключително същество. С вещото око на творец и тълкувател на съдби Катрин Панкол прониква зад съвършенството на видимото, отвъд вълшебната приказка и лъскавия мит, в интимния свят на една модерна, крехка, ранима, неукротима жена. Катрин Панкол е най-известна с трилогията, която започва с \"Жълтите очи на крокодилите\" – именно тя я изстрелва сред най-четените автори на нашето време, а поредицата \"Muchachas\" затвърждава репутацията й. Днес Катрин Панкол е преведена на десетки езици, от книгите й са продадени над три милиона екземпляра. Героите й са толкова ярки и пълнокръвни, че отдавна живеят свой собствен живот, а читателите вярват, че въображението на Панкол е неизчерпаем извор на истории. \"Красив имидж\" не е историческо изследване, нито изчерпателна биография, а портрет или по-скоро романизирано есе, \"което младото момиче на име Жаклин Бувие ме вдъхнови да напиша\". превод Албена Шарбанова На 25 ноември 1963 година пред множеството държавни ръководители, короновани глави, влиятелни личности от всички националности и пред милионите телевизионни зрители Жаклин Бувие Кенеди се превърна в мит. През този ден вдовицата на президента нямаше никакво намерение да прости. От мига, в който окървавената глава на съпруга ѝ клюмна върху розовия ѝ тайор \"Шанел\", тя мислеше само за едно: как да покаже на целия свят \"какво направиха те\". Които и да са убийците, Жаклин Бувие Кенеди не желаеше ужасното престъпление да се изтрие от паметта на човечеството. След като съдбата безмилостно бе прекъснала живота на Джон Фицджералд Кенеди на ъгъла на улиците \"Елм\" и \"Хюстън\" в Далас, Жаклин бе решила да влезе в Историята и да превърне съпруга си в отказаната му приживе легенда. През този ден тя успя да накара Америка, досущ сащисана покаяница, да се измъчва от угризения и да се смрази от ужас. Желанието на Жаклин бе цяла Америка съкрушено да пристъпва, като покорна съпруга, зад ковчега на президента. Тя искаше целият свят да я подкрепи, да застане на нейната страна. Не, това не бе ден за прошка. Нито за единение. Нито за помирение. Напротив, това бе ден за отправяне на предизвикателство. Ден за обезсмъртяване името на президента, за да не избледнеят с годините ролята и имиджът му, ден за възхвала на неговата съпруга и достолепна вдовица и на неговите деца. Изисканият и жесток мизансцен, създаден от Жаклин Кенеди, накара всички присъстващи да се почувстват виновни. Същинска героиня от пиеса от Расин, тя се примиряваше със съдбата си, но хвърляше вината върху онези, които в страданието си възприемаше като врагове. Тя, която ненавиждаше да излага на показ чувствата си, през този ден проявяваше и подчертаваше безкрайната си нежност към своите деца, сякаш за да заяви: \"Вижте, какво направихте! Вижте в какво превърнахте едно щастливо, изпълнено с надежди семейство, което въплъщаваше мечтите на човечеството!\". През този ден сама, без чужда помощ, тя изгради своя пиедестал. През този ден по думите на смутените свидетели тя сияеше. А през това време всички, от американския дебелак в Айдахо, облегнат на тезгяха в кафенето на главната улица, до високомерния, отегчен махараджа в приказния си дворец в Кашмир, се почувстваха виновни и длъжници на трогателната достойна жена, на нейния съпруг и герой, паднал под куршумите на страховити конспиратори, и на техните две деца, отдаващи почит на убития си баща. Нима мнозина от вас, които четете тези редове, не се просълзихте, виждайки на телевизионните екрани как Джаки пристъпваше бавно и грациозно след ковчега? Нима не се трогнахте от постъпката на Каролайн, която коленичи и целуна американското знаме, покриващо ковчега на баща ѝ, докато Джон-младши отдаваше чест в синьото си вълнено палтенце? Нима дълго време след това образите на нейната мъка не се завръщаха и не се примесваха с вашите радости и мъки? И все пак... Погребението беше маска, гигантска официална дреха, прикриваща голямата неразбория в живота на Джон, на Джаки, на семейство Кенеди. То бе величествена театрална постановка, създадена, за да се потули всичко останало. Години по-късно научихме, че аутопсията на президента доказала не само поражения от болестта на Адисон, но и от венерически заболявания, резултат от разюздания му сексуален живот. Научихме още, че по време на погребението на сина си Роуз Кенеди мислела единствено за две неща: за облеклото си и за черните чорапи. Тя толкова се бояла да не би дъщерите и снахите ѝ да забравят тази важна подробност, че пристигнала във Вашингтон с цял куфар черни чорапи за всеки случай... Научихме също, че в навечерието на погребението, докато Джаки, усамотена в стаята си, съставяла безкрайния списък на всичко, което трябва да свърши, членовете на клана Кенеди вдигали олелия в Белия дом, пиели и си разказвали вицове. Научихме, че въпросните Кенеди се опитали да превърнат Джаки в безгласна буква, но тя не се оставила да я пречупят. Щом животът на Джон ѝ се бе изплъзнал, то смъртта му ѝ принадлежеше. Сега тя решаваше всичко, приемаше държавните глави, разговаряше за ядрената стратегия с Микоян, за бъдещето на света с Дьо Гол и изпрати новия президент Линдън Джонсън и неговите тексаски приятели на края на официалния кортеж, за да не смутят елегантната процесия. Тя мислеше за всяка подробност: от дължината на черния воал, който щеше да носи на погребението и който персоналът търсеше из целия град, до картините в жълтия овален салон, в който възнамеряваше да приеме генерал Дьо Гол. По стените на салона висяха картини на Сезан. Джаки пожела да ги заменят с творби на американските художници Бенет и Картрайт. Освен всичко това, научихме, че през цялото време Аристотел Онасис тайно пребивавал в Белия дом и подкрепял Джаки. Научихме още много неща, но никога от устата на самата Жаклин. През целия си живот Жаклин Бувие Кенеди желаеше да познават единствено нейния имидж. Облеклото ѝ, великолепието, царствеността. Тя вложи цялата си енергия да поддържа своя съвършен, красив образ, внимаваше да не се появи пукнатина в него, изрязваше снимките и статиите за себе си и ги подреждаше в огромни албуми. Нищо не можеше да бъде публикувано без нейното одобрение. Тя бе проумяла, че векът е жаден за изображения, и упорито отказваше да попадне в клопката му и да се превърне в предмет. Отказваше да я консумират. Контролираше всичко. Гризеше ноктите си, но не желаеше това да се вижда. По всеки повод слагаше дълги, средни или къси ръкавици, които да подхождат на тоалета ѝ. Косата ѝ се накъдряше при най-слабия дъжд. Лансира модата на малките шапчици, чиято роля бе да я поддържат изправена. Имаше широки, кокалести, тежки стъпала. Носеше ниски обувки, за да не си личи, че са четиресет и втори номер. Пушеше по три кутии цигари на ден. Щом забележеше фотограф, тутакси подаваше угарката на близкостоящия. Да не говорим за неприятните черти в характера ѝ, за душевните ѝ рани, някои повърхностни, други дълбоки, изгарящи, които тя непрекъснато прикриваше зад широката си усмивка, големите си широко отворени очи и гласа на умоляващо момиченце. Но тя беше толкова хубава, а дрехите ѝ, поддържащи илюзията, толкова красиви, че целият свят, който я наблюдаваше още от детството ѝ, бе запленен единствено от прекрасния ѝ имидж... Дисциплината властваше в живота на Жаклин Кенеди, за да прикрие бушуващия смут в душата ѝ. Липсваше ѝ вътрешната уравновесеност, която ни помага да вървим изправени в живота. Да напредваме до последен дъх и да останем верни на великата представа за себе си, дори никога да не я осъществим поради липсата на увереност, смелост, настойчивост, но най-вече поради липсата на любов. Вътрешната уравновесеност на Джаки ѝ бе отнета още в детството...", "date": "2017.08.18", "title": "Откъс от \"Красив имидж - тайната история на Жаклин Кенеди Онасис\" на Катрин Панкол"}
{"url": "http://www.dnevnik.bg/morski/2017/08/18/3026699_proverki_za_kachestvoto_na_hranite_po_moreto_prez_juni/", "text": "Общо 14 търговски обекта по морските курорти са затворени след проверки за качеството на храните през юни и юли, съобщи Българската агенция за безопасност на храните (БАБХ). В началото на месеца от агенцията съобщиха, че само в последната седмица на юли след проверки по Черноморието са  затворени 8 обекта на територията на Варна . Инспекторите са извършили общо 3 хил. проверки, след които са съставени 92 акта и са издадени 250 предписания. Общо 933 кг храни са възбранени и предстои да бъдат унищожени. Най-честите причини за възбраните са липса на маркировка и етикети, неправилно съхранение или изтекъл срок на годност. Общо 13 обекта са затворени във Варна. Най-честите нарушения са несъответствия на сградния фонд и оборудването, липса на регистрация, съвместно съхранение на различни групи храни, изискващи различен температурен режим, нарушения по поддържане на Системите за управление на безопасността на храните, неправилно етикетиране. 14-ият затворен обект е на територията на Областната дирекция по храните в Бургас, тъй като е установено неправилно съхранение на храни, липса на електричество и несъответствия между предлаганите стоки и удостоверението за регистрация. Отделно през юли във вътрешността на страната са извършени 14 хил. планови проверки. Съставени са 208 акта и 776 преписания и са затворени общо 19 търговски обекта. БАБХ е поставила под възбрана 1.1 тона месо и месни продукти без етикети и маркировка и с изтекъл срок на годност. Предстои да бъдат унищожени и 60 кг риба и рибни продукти, 565 кг храни от животински произход, 16 кг готвени ястия с изтекъл срок на годност, 94 яйца, 84 кг храни от неживотински произход. От предприятия и складове за търговия на едро са възбранени 20 тона храни от животински и неживотински произход.", "date": "2017.08.18", "title": "Проверки за качеството на храните по морето през юни и юли завършиха с 14 затворени обекта"}
{"url": "http://www.dnevnik.bg/sviat/2017/08/18/3026689_atentatorut_ot_barselona_e_17-godishniiat_musa_ukabir/", "text": "Испанската полиция обяви, че издирва 17-годишния Муса Укабир като основен заподозрян за  атаката в Барселона , при която в четвъртък загинаха 13 души, а най-малко 100 бяха ранени. Задържан е и четвърти заподозрян за връзка с атаките, също в град Рипол, където по-рано в петък беше  арестуван още един човек . Изяснява се връзката на Муса Укабир с  втори инцидент в курорта Камбрилс , на 120 километра южно от Барселона, при който седем души бяха ранени. В петък след обяд властите съобщиха, че един от пострадалите е издъхнал в болница. Според \"Вангуардия\" последният задържан е по-вероятно да е свързан със случилото се в Камбрил. Междувременно каталунската служба за спешна медицинска помощ предостави обновен списък с националностите на жертвите и ранените от двата атентата, според който са засегнати граждани на 34 държави. Сред тях няма българи, както беше съобщено и в  предишна информация  на българското Министерство на външните работи. Общо пострадалите при двата инцидента са 130 души. Муса Укабир е най-малкият от пет братя, пристигнал в Испания миналата седмица - на 13 август - от Мароко, пише в. \"Ел паис\", цитирайки силите на реда в Каталуня. Смята се, че той е шофирал белия микробус, който се вряза в пешеходци по уживената улица \"Ла Рамбла\", нает с данните на брат му, 28-годишният Дрис Укабир. \"Не е напълно потвърдено, че той е уплавлявал микробуса, (но е) обект на полицейската операция,\" каза говорителят на полицията Ребека Каранко. Последният, арестуван часове след атаката, обяви, че по-рано през деня не можел да си намери документите. Неофициална информация, разпространявана от испанските медии, тогава гласеше, че полицията разглежда вероятността дали брат му Муса не е замесен в нападението. За полицията все още остава въпросът защо Дрис не е сигнализирал веднага, че докумените му са откраднати, и той остава в ареста заради възможността да е бил съучастник на брат си. Източници на \"Вангуардия\" в службите обаче са посочили, че в момента не е известно дали главният заподозрян не е бил сред петимата, убити от каталунската полиция при втория опит за атентат в Камбрилс. Полицията работи и по възможността извършителят на атентата или замесено в него лице  , след атаката в Камбрилс. Причината е, че в автомобила, преминал полицейски кордон на изхода на Барселона, по което полицията стреля, за да го спре, е открит единствено мъж с рани от хладно оръжие, но не и от огнестрелно - улика, която навежда разследващите на мисълта, че не той е бил шофьор на колата. Двама братя Братът на Муса, Дрис, е роден в испанския африкански анклав Мелия, но не е испански гражданин и има документи за пребиваване в страната от 2000 г. Самият Муса има номер на   (от пет или шестгодишна възраст) според близки до разследването източници, цитирани от \"Еуропа прес\". По-рано официални лица от мароканските власти казаха за агенция \"Ефе\" и \"Ел паис\", че към момента на нападението и двамата братя са били регистрирани в мароканското консулство в Хирона и са имали двойно гражданство - мароканско и испанско. Според същото издание Дрис е прекарал месец в затвор във Фигерас, Хирона, заради обвинения за сексуално посегателство. Не се съобщават подробности. \"Да се оставят само мюсюлманите\" Преди две години заподозреният написал в Интернет, че \"трябва да се избият неверниците и да се оставят само мюслюманите,\" твърдят испански медии, като прилагат скрийншотове от негови коментари Въпросът бил зададен от негови прители: \"Какво би направил в първия си ден като абсолютен крал на света?\" В друг случай, попитан къде никога не би живял, той отвърнал: \"Във Ватикана.\" Младо момиче, близко до Муса Укабир, пожелало да запази анонимност, разказва за \"Вангуардия\", че останала \"много изненадана\" от случилото се и че Муса \"е много нормално и симпатично момче\". Събеседничката, учила с него в \"Абат Олиба\", си го спомня като \"голям шегаджия... малко мълчалив и никога не търсеше пролеми.\" \"Имаше група приятели, всичките мароканци и говореше перфектно каталунски,\" казва още тя.", "date": "2017.08.18", "title": "Атентаторът от Барселона е 17-годишният Муса Укабир"}
{"url": "http://www.dnevnik.bg/photos/2017/08/18/3026673_snimka_na_denia_ispanskiiat_flag_ot_svetlina_v_pamet/", "text": "Кулата на Световен търговски център в Ню Йорк беше осветена в цветовете на испанското национално знаме в памет на жертвите от терористичния акт в Барселона снощи. Най-малко 13 души загинаха, след като   на един от най-популярните пешеходни булеварди в града.", "date": "2017.08.18", "title": "Снимка на деня: Испанският флаг от светлина в памет на жертвите"}
{"url": "http://www.dnevnik.bg/bulgaria/2017/08/18/3026677_bageri_pak_butat_kushti_v_romskata_mahala_v_asenovgrad/", "text": "Багери отново са започнали да бутат къщи близо до ромската махала \"Лозница\" в Асеновград, съобщиха за \"Дневник\" живеещи там. По тяхна информация днес ще бъдат съборени 17-18 постройки. Зоната, в която се бутат къщи е в близост до гробището. Това се случва близо два месеца след инцидента край язовир \"40-те извора\" край града, при който се стигна до сблъсък между роми и българи, няколко ареста и няколко дневни протести. Малко след това стана известно, че е назначена общинска комисия от кмета на града д-р Емил Караиванов, която трябва да установи колко незаконни постройки има там. В средата на юли са били съставени 16 констативни акта, в които са описани 14 жилищни постройки, 7 стопански постройки и 4 навеса. Тогава бяха бутнати над 10 къщи, като за хората, останали без дом не е осигурено настаняване в общински жилища. \"Дневник\" не успя да се свърже с никой от общината в Асеновград", "date": "2017.08.18", "title": "Багери пак бутат къщи в ромската махала в Асеновград"}
{"url": "http://www.dnevnik.bg/sport/2017/08/18/3026731_antuni_djoshua_pulev_e_sledvashtiiat_mi_supernik/", "text": "Световният шампион в тежка категория Антъни Джошуа обяви, че следващият му мач ще бъде с  Кубрат Пулев . Британският боксьор държи да направи боя във Великобритания, като вероятно това ще се случи в Кардиф. Джошуа беше попитан дали нарочно отбягва мач с  Луис Ортис , който е официален претендент за титлата на Световната боксова асоциация (WBA). \"Нямам нищо против да се бия с него, но той трябва да почака. Пулев е първи, имам уговорка с него от една година, която се забави заради преговорите за реванш с Владимир Кличко. С Ортис сме в контакт от едва два месеца\", каза Джошуа. Той нарече и двамата си съперници \"впечатляващи боксьори\", които стоят на пътя му към обединяването на всички световни титли. След като  реваншът с Кличко пропадна заради пенсионирането на украинеца , Световната боксова асоциация задължи Джошуа да направи защита срещу 38-годишният кубинец. Екипът на Ортис дори вече обяви, че иска да направи срещата на 11 ноември, но британецът няма намерения да бърза. Освен поясът на WBA, Джошуа държи още тези на Международната боксова организация (IBO) и Международната боксова федерация (IBF). Именно за последната титла Пулев е официален претендент. По всяка вероятност сблъсъкът между Джошуа и Пулев ще бъде на стадиона в Кардиф на 28 октомври. \"Не изключвам Лас Вегас като възможна дестинация, но мисля, че е далеч по-лесно да се боксираме във Великобритания. Кардиф е прекрасно място, моето сърце винаги ме тегли към Обединеното кралство\", каза Джошуа пред Press Association.", "date": "2017.08.18", "title": "Антъни Джошуа: Пулев е следващият ми съперник"}
{"url": "http://www.dnevnik.bg/sviat/2017/08/18/3026733_chast_ot_pensiite_v_gurciia_biaha_namaleni_s_30/", "text": "Хиляди пенсионери в Гърция са останали шокирани, след като са установили, че доходите им са орязани, като при някои намалението достига до 30%. Това се наложило заради влезлия в сила нов закон, известен като \"Катрунгалос\", съобщава БТА. Най-много са загубили хората, излезли в пенсия през май 2016 г. Средното намаление на пенсиите варира от 12 до 16 на сто и засяга изцяло новите пенсионери.  Орязването идва от новия начин на изчисляване на пенсиите. От него са засегнати пет категории осигурявани и по-специално бивши държавни служители, а също и тези, които са работили към държавния фонд за пенсионно осигуряване ИКА, както и в други подобни фондове. Според местни експерти до 2020 г. доходите на около 200 хил. пенсионери в Гърция ще бъдат орязани с до 30%.", "date": "2017.08.18", "title": "Част от пенсиите в Гърция бяха намалени с 30%"}
{"url": "http://www.dnevnik.bg/photos/2017/08/18/3025867_fotogaleriia_noshtniiat_festival_na_singapur/", "text": "В Сингапур беше открит десетият ''Нощен фестивал'', който включва инсталации, светлинни структури и представления.", "date": "2017.08.18", "title": "Фотогалерия: Нощният фестивал на Сингапур"}
{"url": "http://www.dnevnik.bg/bulgaria/2017/08/18/3026747_edna_lenta_ot_zatvorenoto_putno_platno_na/", "text": "Този следобед ще бъде отворена за движение една от лентите на моста на Околовръстния път над бул.\"Симеоновско шосе\", съобщават от пресцентъра на Столичната община. Северното платно на шосето е затворено за авариен ремонт на фугите на моста от началото на седмицата. Светофарната уредба в локалното пътно платно вече с приоритет пропуска идващите от Околовръстен път в посока \"Младост\", пишат още от общината. От днес до 5 септември две от лентите на булевард \"Сливница\" в участъка между ул. \"Отец Паисий\" до бул. \"Христо Ботев\" ще бъдат затворени за автомобили. Причината е продължаващ ремонт по трасето за поставяне на канализация.", "date": "2017.08.18", "title": "Една лента от затвореното пътно платно на Околовръстния път ще бъде отворена днес"}
{"url": "http://www.dnevnik.bg/biznes/2017/08/18/3026748_monbat_pregovaria_za_pokupkata_na_predpriiatie_v_tunis/", "text": "Българската компания \"Монбат\" преговаря за покупката на предприятие в Тунис, се разбира от съобщение до Българската фондова борса. На 16 август \"Монбат\" АД подписа писмо за намерение с основните акционери на публично дружество от акумулаторния бизнес в Тунис – ASSAD, за покупката на мажоритарния дял от капитала на компанията, се казва в съобщението на българското дружество до борсата. В него се уточнява, че окончателното решение за придобиване ще бъде взето след извършване на дю дилиджънс на компанията, който се очаква да приключи в края на ноември 2017 г. Сключването на сделката зависи от окончателното решение на страните, както и от одобрението от съответните институции на капиталовите пазари, в случай че такова е необходимо. В края на юни \"Монбат\" придоби две германски компании за литиево-йонни батерии.  Сделката е за 100% от движимите и недвижими активи на Gaia Akkumulatorenwerke и EAS Germany,  които ще бъдат слети в EAS Batteries. Тунизийската компания информира в сайта си, че е специализирана в проектирането, производството, разпространението и рециклирането на акумулаторни батерии. Производството обхваща широка гама от приложения в автомобилната индустрия, морското дело, слънчевата енергия, отдиха и възстановяването, компютърните технологии и телекомуникациите. Дружеството е създадено през 1974 г., а към 2012 г. капацитетът му е 1.2 млн. батерии годишно. Служителите са 750. Работи на пазарите на ЕС, Африка, Близкия изток и Индия. ", "date": "2017.08.18", "title": "\"Монбат\" преговаря за покупката на предприятие в Тунис"}
{"url": "http://www.dnevnik.bg/sviat/2017/08/18/3026756_chast_ot_nai-golemite_tehnologichni_kompanii_blokiraha/", "text": "Големи технологични компании като \"Гугъл\" (Google), \"Фейсбук\" (Facebook) и \"ПейПал\" (PayPal) са започнали да изолират все повече екстремистки групи и отделни потребители, подкрепящи езика на омразата. Това е станало след  кървавите размирици в Шарлотсвил миналия уикенд , съобщава БТА. Преди шествието на националистите в американския град компанията за краткосрочно наемане на жилища \"Еърбиенби\" (Airbnb) не допусна до услугата си хора, за които имаше съмнения, че отиват в Шарлотсвил специално за това събитие. Компанията посочи, че е използвала наличната ѝ информация от своите клиенти, за да определи кои потребители не отговарят на стандартите ѝ. От своя страна  \"Епъл\" (Apple) реши да дари общо два милиона долара  на две правозащитни организации в рамките на ангажимента на шефа на компанията Тим Кук да се бори срещу омразата, разпалила насилието в Шарлотсвил. \"Фейсбук\" и \"Инстаграм\" (Instragram) пък отстраниха няколко групи и отделни лица от мрежите си заради нарушаване на условията за ползване, забраняващи езика на омраза. Същевременно \"Туитър\" спря профила на неонацисткия сайт \"Дейли стормър\" (The Daily Stormer), макар че компанията няма практика да коментира отделни профили. \"Гугъл\" също прекрати регистрацията на \"Дейли стормър\" с мотива, че нарушава правилата за използване, след като в сайта бе публикувана статия с подигравки към сгазената и убита жена по време на шествието в Шарлотсвил. Сайтът изчезна за кратко в понеделник, след като компанията за регистрация на интернет домейни GoDaddy също го спря, а по-късно и регистраторът на имена на домейни в Русия Ru-Center прекрати правата на \"Дейли стормър\". Компанията за киберсигурност \"Клаудфлейр\" (Cloudflare) също се отказа от сайта като клиент, оставяйки го уязвим за хакерски атаки. \"ПейПал\" прекрати разплащателни сметки на разпалващи омраза групи още преди събитията в Шарлотсвил. Като пример е посочена сметката на \"Дейли стормър\", която е била спряна още преди няколко месеца. Компанията за стрийминг на музика \"Спотифай\" (Spotify) забрани музика, която насърчава омразата или насилието. Групата за защита на дигиталните права \"Електроник фрониър фаундейшън\", която е с централа в Сан Франциско, разкритикува действията на някои от компаниите. Според тях с отстраняването от сървърите и платформите на неонацистки групи се застрашава свободата на изразяване онлайн.", "date": "2017.08.18", "title": "Част от най-големите технологични компании блокираха профилите на групи, насаждащи омраза и насилие"}
{"url": "http://www.dnevnik.bg/sport/2017/08/18/3026754_azarenka_propuska_us_open_zashtoto_ne_moje_da_ostavi/", "text": "Бившата №1 в света при дамите Виктория Азаренка ще пропусне  Откритото първенство по тенис на САЩ . Родената в Беларус състезателка, която роди сина си Лео през миналия декември и се завърна на кортовете през юни, няма да бъде на линия за последния турнир от Големия шлем за годината, който започва на 28 август. Азаренка достигна до четвъртия турнир на \"Уимбълдън\", демонстрирайки добра форма, но след това отпадна рано на всички, в които взе участие. Тя мотивира със \"семейни причини\" отказа си от турнира в  Синсинати . \"При сегашната ситуация единственият начин да играя на US Open, е ако обърна гръб на Лео и го оставя у дома\", съобщи Азаренка, която през миналия месец се раздели с бащата на сина си Били Макийг. \"Балансирането между кариерата и децата е трудно за всеки един човек, но аз съм мотивирана да успея. Искам да подкрепя всички мъже или жени, които работят и въпреки това се справят с грижите за децата си. Никой не трябва да избира между двете и аз съм сигурна, че имам силите да се справя\", каза още Азаренка. Тя спомена и бащата на сина си, с когото не се намира в добри отношения напоследък. \"Надявам се бащата на Лео да остави настрана нашите различия и да предприеме стъпки в правилната псоока, за да работим по-ефективно като екип. За мен е най-важно Лео да има постоянно присъствие и на двамата си родители в неговия живот\", завърши бившата №1.", "date": "2017.08.18", "title": "Азаренка пропуска US Open, защото не може да остави сина си у дома"}
{"url": "http://www.dnevnik.bg/bulgaria/2017/08/18/3026771_policiiata_v_burgas_hvana_dvama_chujdi_turisti_da/", "text": "Полицията в Бургас разкри опит за измама на двама чужди туристи, които твърдели, че са им откраднати скъпи вещи. На 9 август норвежка туристка заявила в полицията, че четири дни по-рано й е откраднат цифров фотоапарат \"Канон\" и видеокамера \"Сони\". Същия ден тя си заминавала, но при проверка на летището фотоапаратът и камерата се оказали в багажа й.  На 13 август холандски турист се оплакал от кражба на фотоапарат \"Панасоник Лумикс\", слънчеви очила \"Полароид\", слънчеви очила \"Карера\", ръчен часовник \"Гес\" и ръчен часовник \"Керамика\", осъществена по думите му три дни по-рано. Вещите са открити в багажа на туриста при отпътуването му на 15 август. От МВР - Бургас съобщават, че продължава порочната практика през годините чуждестранните туристи да заявяват кражби на вещи (мобилни телефони, фотоапарати, видеокамери и др.), за да получат удостоверение от Районното управление в Несебър и чрез него да се облагодетелстват от застрахователното обезщетение. Характерно е, че чужденците съобщават за нанесените им щети ден - два преди отпътуването от България като целта е полицаите да нямат достатъчно оперативно време за разследване. Затова от няколко години при съмнение за застрахователна измама се уведомяват граничните полицаи, които проверяват багажа на подалите оплакване. ", "date": "2017.08.18", "title": "Полицията в Бургас хвана двама чужди туристи да лъжат, че са ограбени"}
{"url": "http://www.dnevnik.bg/detski_dnevnik/2017/08/18/3024108_s_decata_v_pochivnite_dni_19_i_20_avgust/", "text": "Събота От 11ч. до 13.30 ч. урок за деца и родители   Инициатор е организацията за защита на животните \"Четири лапи\", а поводът - международният ден на бездомните животни. В центъра на вниманието ще бъдат големите котки, а децата ще научат интересни истории от живота на лъвовете и тигрите. Специален гост на събитието е кучето Смайли - родено в глутница от бездомници и обучено от \"Четири лапи\". Смайли не се страхува от децата и ще ги научи как и те да не се страхуват от кучетата, обясняват организаторите. Място:  Парк Боби и Кели - Патиланци , в кв. \"Младост\" 3.  Още за събитието . -   в парка \"Заимов\". Столичната библиотека организира пространство на открито, където любителите на литературата могат да прочетат хубава книга сред природата или да оцветяват книжки с децата си. Ще има разговор с поетите Мирела Иванова и Роман Кисьов. От 10. 00 ч. до 15. 00ч. в парка \"Заимов\". -  . Детската програма включва работилница за изработване на тематични сувенири (от 10. 30ч. до 16. 00 ч) и пиратски игри (от 11.00 ч до 17.00 ч). През деня ще има възможност за достъп до фара, който обичайно е затворен за посещение. Билетите струват 15 лв с включен транспорт и се продават в туристическите информационни центрове в подлеза на Операта, на автогара \"Юг\" и от \"Магазия 1\". Ето и  всички събития за празника на острова .  - Шестото издание на   ще предложи на участниците състезание по косплей (грим и облекло като на героите от комикси, анимации, игри и филми). За посетителите са предвидени работилници по аниме (японска анимация, базирана на комиксите манга), гейминг, к-поп танци. Предвидени са също демонстрации и турнири по настолни игри. Пълната програма и адреси за записване за различните занимания -  тук . Фестивалът е в Двореца на културата и спорта и ще продължи два дни.  - Десети фестивал на носията. Програмата започва от петък вечер, когато са планирани спектакълът \"О, Шипка\" и концерт на Иво Папазов - Ибряма. В съботния ден ще бъде представена традиционна сватба и ще се състои конкурс за автентична и стилизирана женска, мъжка и детска носия. Участието и посещението изисква задължително да сте облечени в носии, които можете да вземете и под наем. Във фестивалната зона не могат да се внасят фотоапарати, телефони и часовници. Пълната програма е  тук. Неделя София - \"Музейко\" прави  . Детският научен център организира целодневна програма за деца от 0 до 5-годишна възраст. Тя включва игри в спортния кът, занимания с кинетичен пясък, артикулационна гимнастика, танци и уроци по музика. Подробности за заниманията -  тук . За заниманията не е необходимо предварително записване. Те са включени в билета за Музейко.  - От 11 ч. до 20. 30ч. в \"Маймунарника\" в Борисовата градина  . За децата за планирани занимания с глина. Посетителите могат да разгледат картини, бижута, аксесоари, шапки, чанти, играчки, книги, дрехи и много други авторски творения. Входът е безплатен.  - От 11 ч до 13 ч. на кея под хотел \"Рига\" ще има безплатна изложба на оръжия и униформи от периода на борбите за национално освобождение.  - Втори ден на фестивала  - състезание по косплей и работилници по аниме, гейминг, к-поп танци и др. Пълната програма -  тук . Място: в Двореца на културата и спорта.  - На изложбата в експозиционния център \"Флора\" от 9 до 20 ч. може да се види най-едрият вид пеперуда в света - Attacus Atlas, наричана за по-кратко \"Атлас\", съобщиха от Регионалния исторически музей. Размахът на крилете й достига до 30 см, като женските екземпляри са по-едри от мъжките. В тъмнината тази пеперуда често е бъркана с птица заради големия си размер.", "date": "2017.08.18", "title": "С децата в почивните дни (19 и 20 август)"}
{"url": "http://www.dnevnik.bg/zdrave/2017/08/18/3026779_s_promiana_v_zakona_zdravnoto_ministerstvo_shte_spira/", "text": "Промяна в Закона за лекарствените продукти в хуманната медицина предвижда въвеждане на механизъм срещу  . Това е честа практика, заради която ключови терапии за българските пациенти не достигат или се изчерпват много бързо след доставката, защото почти незабавно се препродават в другите държави от ЕС, където струват повече пари. Новият механизъм ще следи количествата на лекарствата в българските аптеки и когато се забележи бързо изчерпване, временно ще се забранява износът на конкретните лекарства. Това обясни зам.-министърът по лекарствените политики Лидия Нейчева при представянето на  законопроекта за изменение в закона за лекарствата , който е в срок на обществено обсъждане до 9 септември. Нейчева определи мерките срещу паралелния износ като едно от най-съществените предложения в законопроекта. Тя увери, че този път документът е добре съобразен с Конституцията и нормативната рамка, защото подобен текст вече беше отхвърлен от Конституционния съд заради нарушаване на правата на търговците за свободна търговия. От МЗ изтъкват, че според същото решение на КС \"правото на свободна стопанска инициатива, прогласено в чл. 19, ал. 1 и 2 от Конституцията на Република България, е допустимо да бъде пропорционално ограничавано, когато това се налага за опазването на други особено важни конституционни ценности, каквито са животът и здравето на гражданите\". Предвижда се да има експертен съвет и система, която да следи количествата лекарства в аптеките, както и да се състави  , за които се знае, че се изнасят и които са жизненоважни за някои групи заболявания. Докато се въведе единната електронна система в здравеопазването обаче, това следене ще е по-затруднено, признава зам.-министърът - но не невъзможно. \"Аналогично е на това да миеш чинии на ръка или в миялна, резултатът е еднакъв\", посочи тя. Заради допълнителната работа, която ще отвори следенето на лекарства, се налага разширяване на щатната бройка в Изпълнителната агенция по лекарствата - засега с 20 човека, поясни Нейчева. Друга новост, която предвижда законопроектът, е въвеждането на модела за  . Той ще се прилага за пациенти, за които всички възможности за лечение в България са изчерпани, но в чужбина има например одобрени нови лекарства, които все още не са достъпни у нас, а биха могли да помогнат. Пациентите ще се пращат за лечение навън със съдействието на държавата, но предстои да се уточнят условията и критериите, по които това ще става. Министерството ще работи по това успоредно докато чака парламентът да одобри промените в лекарствения закон, уточни зам.-министърът. Другите промени в закона са свързани с     и  . Разрешаването на клиничните изпитвания ще бъде организирано в една единствена административна процедура и ще се заплаща една такса, а не по две както е сега. Повече няма да се налага специално разрешение от ИАЛ за дарение на лекарства и също така ще се скъси срокът за издаване на разрешително за търговците на лекарства от 90 на 60 дни, пише още в проекта.", "date": "2017.08.18", "title": "С промяна в закона здравното министерство ще спира износа на бързо изчерпавщи се лекарства"}
{"url": "http://www.dnevnik.bg/kultura/2017/08/18/3026810_posoki_na_stefan_komandarev_vze_nagrada_na_filmoviia/", "text": "След като беше избран в официалната селекция на 70-ото издание на международния филмов фестивал в Кан, филмът \"Посоки\" на Стефан Командарев спечели и първата си международна награда. Това се случи снощи на  филмовия фестивал в Сараево,  където лентата спечели Специална награда на журито за целия актьорски състав на филма за изключително художествено постижение. Ирини Жамбонас и Асен Блатечки получиха приза и благодариха на журито, че е оценило положително труда им. Те благодариха и на другите актьори от филма. \"Щастливи сме от тази награда, а следващите спирки на лентата са фестивалите в Торонто, Бусан, Хайфа, Варшава, Люксембург, Гент, Талин и други. Планираме да го представим на българската публика в началото на следващата година\", заяви режисьорът и продуцент Стефан Командарев. В \"Посоки\" се разказват няколко преплитащи се истории, случили се в една нощ в софийски таксита. Във филма участват актьорите Васил Василев-Зуека, Иван Бърнев, Васил Банов, Стефка Янорова, Юлиян Вергов, Ирини Жамбонас, Георги Кадурин, Асен Блатечки и др. Специални гости на тазгодишното издание на фестивала в Сараево бяха звездата от \"Монти Пайтън\" Джон Клийз и американският режисьор Оливър Стоун.", "date": "2017.08.18", "title": "\"Посоки\" на Стефан Командарев взе награда на филмовия фестивал в Сараево"}
{"url": "http://www.dnevnik.bg/sviat/2017/08/18/3026772_kakuv_e_profilut_na_180_isliamisti_arestuvani_v/", "text": "Между 2013 и 2016 година в Испания са били арестувани 176 души по подозрение в свързана с тероризъм дейност и принадлежност към джихадистки мрежи на салафити. Девет от десет подозирани джихадисти са били радикализирани в Испания. В светлината на атентата в Барселона и антирерористичната операция в Каталуня е показателно, че именно от тази автономна област идват най-многото задържани. Всъщност, през тези четири години полицията е арестувала 265 души по официални данни на вътрешното министерство, но част от тях не са изправени пред антирерористичния съд Audiencia Nacional, арестът им не е удължаван от съдия и не е доказано, че са свързани с джихадистки идеи. Това показва  проучване от трима испанци  за това какво води до джихадистка радикализация на хора в Испания. То бе публикувана преди по-малко от два месеца в Центъра за борба с тероризма в Уест Поинт, където е военната академия на САЩ. В него се обяснява, че ислямският тероризъм бързо се разпространява сред определен континтент основно благодарение на два фактора - предишни връзки в обществото с радикализирани лица и контакт с агенти на мрежите за радикализиране на мюсюлмани, много от които се възползват именно от тези връзки в мюсюлманските общности. След анализа на обширни бази данни, документи на полицията и интервюта със специалисти авторите описват - Повечето са мъже (87.1%), три четвърти от тях са млади (18-38-годишни) и семейни (54.8%). - Доминират граждани на Мароко (42.7%) и Испания (41.5%) - Близо половината са второ поколение наследници на мюсюлмански имигранти - Почти 40% са първо поколение имигранти - Около 10% са новоприели исляма - Към 70% са завършили гимназия, останалите - оновно училище. - Половината нямат постоянна работа - 25.2% са безработни, а 19.7% не е известно с какво се прехранват. Други 25% работят в сектора на услугите. - Поне 25% от тях имат досиета в полицията за дребни престъпления. В огромен брой от случаите радикализацията е започнала през 2011г. или 2012г., т.е. след Арабската пролет, разпадането на авторитарните режими в Северна Африка и Близкия изток и избухването на гражданската война в Сирия и джихадисткото настъпление в Мали. в началото на процеса на радикализиране е била 20.7 години за жените и 25.9 години за мъжете. - 23.2% в Каталуня - 22.2% в северноафриканския испански ексклав Сеута - 19.2% в Мадрид - 12.1% в Мелия, друг ексклав в Мароко. - среда, отхвърляща авторитета на държавните институции, органи на реда или доминиращия начин на живот в страната - отсъствие на сили, които да се противопоставят на джихадистки идеи и подобно поведение - заучаване на тези идеи чрез контакти с други хора, обикновено в тесни групи. Макар в медиите често да се говори за голямата  , изследването показва, че онлайн този процес е станал само в 35.3% от случаите и те са разпръснати из цялата страна. В 40.3% от арестуваните за джихадистки тероризъм това е ставало едновременно по интернет и в общността. При 24.4% от случаите радикализирането няма нищо общо с интернет - обикновено в затворите или в среда на близки приятели. Когато става дума за дейността на   в 73% от случаите контактът е личен, в 17.6% връзката е била само през интернет и в 9.4% процесът е включвал и двете форми. Под \"агент\" често се разбират лица с предишен опит на войнстващи ислямисти, включително участници в сражения в конфликти по света или лишаване от свобода в Испания или други държави: - при всеки пети от радикализираните за това е помогнал приятел. - в още 20% от случаите това е дело на религиозна фигура - около 19% са радикализирани от роднина. Типичните примери са два. Единият е на палестинец, станал влиятелен проповедник в баската провинция Виская, а другият е на водеща фигура в Сеута, арестуван и съден през 2006г. за тероризъм и радикализирал след това своите племенници и племеннички.", "date": "2017.08.18", "title": "Какъв е профилът на 180 ислямисти, арестувани в Испания за 4 години"}
{"url": "http://www.dnevnik.bg/sport/2017/08/18/3026758_bulgariia_shte_prieme_dva_turnira_ot_novata_svetovna/", "text": "България ще бъде домакин на два турнира от новия формат на Световната лига по волейбол през 2018 г. От следващия сезон надпреварата ще се казва  Нова волейболна лига , като в нея ще участват 16 отбора и всеки тим ще играе по веднъж с останалите 15. България ще приеме турнири от втората и четвъртата седмица на лигата. От 1 до 3 юни възпитаниците на Пламен Константинов ще срещнат Австралия, Русия и Сърбия, а от 15 до 17 юни националите ще играят срещу Франция, Канада и Бразилия. Българският национален отбор ще пътува до Китай, Япония и Иран за другите три турнира от Нова волейболна лига. Азиатското турне за тима в надпреварата започва от 25 до 27 май, където ще играе с Китай, Аржентина и САЩ. От 8 до 10 юни националите ни ще се изправят срещу Япония, Италия и Полша, а в последната седмица от 22 до 24 юни те ще срещнат Иран, Германия и Южна Корея.  Форматът на Нова волейболна лига предвижда 12 отбора да запазят мястото си в надпреварата в следващите шест години. Това са Бразилия, Италия, САЩ, Китай, Сърбия, Франция, Аржентина, Иран, Полша, Германия, Япония и Русия. Българският национален отбор има сигурно място в елита само догодина. Съставът е заедно с Австралия, Канада и Южна Корея в групата на т.нар. \"Претенденти\". Участието на най-високо ниво в следващите сезони ще се определя от мястото в крайното класиране след всеки сезон. Междувременно възпитаниците на Пламен Константинов ще изиграят още две контроли преди европейското първенство в Полша. Националите ще се изправят срещу клубния отбор на селекционера си \"Локомотив\" (Новосибирск) днес и утре в Двореца на културата и спорта във Варна. Българите ще проведат последното си занимание в морската столица в понеделник, като във вторник ще отпътуват за Полша. Европейският шампионат започва на 24 август в четвъртък и ще продължи до 3 септември. Националите са в една група с Русия, Испания и Словения. ", "date": "2017.08.18", "title": "България ще приеме два турнира от новата Световна лига по волейбол през 2018 г."}
{"url": "http://www.dnevnik.bg/photos/2017/08/18/3026727_fotogaleriia_big_ben_otblizo/", "text": "Часовникът на върха на кулата \"Елизабет\" до британския парламент, известен по цял свят като \"Биг Бен\", няма да отбелязва с прочутия си звън часовете в следващите 4 години. Причината е, че през това време ще се модернизират високата 96 метра часовникова кула и механизмите в нея.", "date": "2017.08.18", "title": "Фотогалерия: \"Биг Бен\" отблизо"}
{"url": "http://www.dnevnik.bg/razvlechenie/2017/08/18/3026824_forinur_obiaviha_koncert_i_v_sofiia_dogodina/", "text": "Американската група Foreigner (\"Форинър\") ще свири и в столицата при повторното си идване в България догодина. Това съобщиха организаторите на концерта от Moko Solution. Концертът ще е на 9 май и е част от турнето, с което бандата отбелязва 40-години на сцената. Преди две седмици стана известно, че  \"Форинър\" ще пеят в Русе през 2018 г. . Това ще е ден преди да пристигнат в София. Любителите на рока ще могат да чуят хитове като Juke Box Hero, Feels Like The First Time, Urgent, Head Games, Hot Blooded, Cold As Ice, Dirty White Boy, Waiting For A Girl Like You и I Want To Know What Love Is. Билетите за концерта са на цени от 30 лв. до 80 лв. и могат да бъдат купени от мрежата на Eventim в цялата страна и  online , съобщават организаторите. Англо-американската група е основана в Ню Йорк през 1976 г. и дори в момента е една от най-продаваните на всички времена. У нас досега са идвали 2 пъти, като последният бе през юни 2016 г", "date": "2017.08.18", "title": "\"Форинър\" обявиха концерт и в София догодина"}
{"url": "http://www.dnevnik.bg/sport/2017/08/18/3026831_zaradi_trump_djurant_niama_da_poseti_beliia_dom_ako/", "text": "Звездата на \"Голдън стейт уориърс\" Кевин Дюрант обяви, че няма да посети президента на САЩ Доналд Тръмп в Белия дом, ако тимът му получи покана. Традицията повелява  шампионът в НБА  да се среща с държавния глава на официална церемония. По време на събитие в града, в който е отраснал Сийт Плезънт, в щата Мериленд,  Дюрант  заяви, че няма да присъства в Белия дом. \"Няма как да го направя, не уважавам президентът - човекът, който в момента е в Белия дом\", каза Дюрант пред ESPN. Крилото на \"Уориърс\" беше избран за MVP на финалите в НБА, след като направи блестящ първи сезон за новия си отбор. Дюрант разкри, че мнението му за Тръмп е станало още по-лошо след коментарите на президента на САЩ около напрежението в  Шарлотсвил . \"Не мога да се съглася с неговото мнение, a само ако не отида моят глас ще бъде чут по някакъв начин. Той изигра голяма роля напрежението в Шартлотсвил да ескалира. Откакто той е президент нашата страна е по-разединена\", завърши Дюрант. Това не е първи случай на подобно мнение от елитни спортисти. Половината от отбора на \"Ню Инглънд пейтриътс\", който спечели титлата в НФЛ също отказа да се срещне с Тръмп. На противоположното мнение обаче е куотърбекът на \"патриотите\" Том Брейди, който е личен приятел на американския президент.", "date": "2017.08.18", "title": "Заради Тръмп Дюрант няма да посети Белия дом, ако \"Голдън стейт\" бъде поканен"}
{"url": "http://www.dnevnik.bg/sviat/2017/08/18/3026826_erdogan_prizova_turcite_v_germaniia_da_dadat_urok_na/", "text": "Президентът Реджеп Тайип Ердоган призова турците в Германия да \"дадат урок\" на големите политически партии на предстоящите избори в края на септември, предава агенция \"Ройтерс\". Държавният глава призова турците, които имат германско гражданство, да не подкрепят нито Християндемократите (ХДС) на канцлера Ангела Меркел, нито социалдемократите (ГСДП) на основния ѝ опонент Мартин Шулц или Зелените. По думите му, цитирани от \"Хюриет дейли нюз\", основната причина за кризата между Анкара и Берлин е надпреварата между партиите за гласове на изборите на 24 септември. \"Призовавам всички свои сънародници в Германия: ХДС, СДП, Зелените - всички те са врагове на Турция. Поддържайте онези политически партии, които не са врагове на Турция,\" каза още Ердоган. \"Сега на Германия, като ГСДП и ХДС, ѝ се прищя да каже: \"Можем да вземем много гласове, докато удряме Турция\". Казвам на гражданите си в Германия никога да не ги подкрепят,\" добави президентът след петъчната молитва в Истанбул. Той има предвид факта, че двете партии в момента формират управляващата коалиция. Впоследствие добави и Зелените, които неведнъж са изразявали остри позиции заради отговора на турските власти след опита за преврат миналата година. \"Няма значение дали (партията, за която гласувате), ще е първа или втора. Защото това е в известен смисъл борба за честта на всички мои граждани, които живеят в Германия.\" Думите му идват в момент на продължаваща седмици нова вълна на напрежение между Германия и Турция, след като властите в Анкара задържаха  германски гражданин  заради предполагаеми връзки с движението на ислямския проповедник Фетхуллах Гюлен и предоставиха ( а впоследствие оттеглиха ) списък със стотици компании, към които отправят същите обвинения. Гюлен е сочен от Турция за организатор на неуспешния опит за преврат.", "date": "2017.08.18", "title": "Ердоган призова турците в Германия да \"дадат урок\" на Меркел и Шулц на изборите"}
{"url": "http://www.dnevnik.bg/zdrave/2017/08/18/3026860_bakterii_esherihiia_koli_sa_otkriti_v_piteinata_voda/", "text": "В питейната вода на селата Джерово и Чакаларово в община Кирково са открити бактерии ешерихия коли и е наложена забрана за консумирането на водата, показва справка на страницата на Регионалната здравна инспекция на Кърджали. Високите стойности са измерени в периода 1-15 август и актуалната информация на сайта на РЗИ е към 17 август. В периодичния мониторинг на качеството на водата в района са изследвани проби питейна вода от шест населени места, като са установени отклонения в две села. Във водата на Джерово стойностите показват 42 на сто куб. см. вода колиформи и 25/100 еколи при допустими нула на сто, а в Чакаларово замърсяването е още по-голямо с 85/100 колиформи и 42/100 ентерококи. ( ). Здравната инспекция е издала заповед за забрана за ползването на водата от водоизточника за питейни цели в засегнатите села, както и две предписания до местните ВиК за предприемане на хигиенни и противоепидемични мерки, т.е. за почистване на водопроводите и резервоарите и извършване на контролни изследвания. За периода от началото на месеца в областта са регистрирани 79 случаи на чревни инфекциозни заболявания (ентероколити), но според оценката на РЗИ няма причинна връзка между инфекциозните заболявания и качествата на питейната вода.", "date": "2017.08.18", "title": "Бактерии ешерихия коли са открити в питейната вода на две села в област Кърджали"}
{"url": "http://www.dnevnik.bg/biznes/2017/08/18/3026866_premierut_obsudi_s_kitaiski_biznesmeni_magistrala/", "text": "Възможностите за участие на китайския бизнес в инфраструктурни проекти в България обсъди днес в Бургас премиерът Бойко Борисов с делегация от Китай, съобщи правителствената пресслужба. Акцент е бил поставен върху автомагистрала \"Черно море\". \"Много напредваме по магистрала Черно море\", отбеляза премиерът след срещата, като добави, че идеята е тя по възможност да се концесионира. \"Искахме да видят трасето и кметът да представи и своите инвестиционни проекти\", добави Борисов, като отбеляза, че интерес е проявен и към пристанищните зони. Обсъдена е и темата за инвестиции в АЕЦ \"Белене\". Премиерът Борисов изтъкна, че за региона би било добре, ако има директни полети от Китай до Бургас, които да се извършват не само в рамките на туристическия сезон, се казва в съобщението на пресслужбата. Той добави, че през август ще започне работата по обхода на Ахелой и посочи, че следващата година най-важните отсечки ще бъдат готови и ще се облекчи трафикът. На срещата бяха представители на китайски инвестиционни фондове, обясни пред \"Дневник\" Димитър Абаджиев, който е бивш консул в \"Шанхай\" и настоящ посланик в Любляна. Интересът им към концесия на магистрали е заради готвената от правителството  тол-система , която би позволила изплащането на инвестицията, каза Абаджиев. Вчера  делегация от китайската компания  \"Ситик Констракшън\" се срещна с регионалния министър  Николай Нанков като прояви интерес към автомагистралите Калотина – София, Русе – Велико Търново и тунела под Шипка. В съобщението от днешната среща на премиера в Бургас не се уточнява представители на кои компании формират китайската делегация. В края на втория си мандат  Борисов се беше срещал с представители на Идустриалната търговска банка на Китай,  проявила интерес към финансирането на търговски проект за изграждане на АЕЦ \"Белене\".", "date": "2017.08.18", "title": "Премиерът обсъди с китайски бизнесмени магистрала \"Черно море\" и АЕЦ \"Белене\""}
{"url": "http://www.dnevnik.bg/zelen/2017/08/18/3026908_bulgariia_se_prisuedini_kum_deklaraciiata_zelen_rastej/", "text": "В писмо до екоминистъра Нено Димов генералният секретар на Организацията за икономическо сътрудничество и развитие (ОИСР) Анхел Гурия потвърди присъединяването на България към декларацията за \"Зелен растеж\", съобщиха от Министерството на околната среда и водите. България заяви интерес към присъединяването към екологичния инструмент през юни 2016 г. \"Отбелязваме амбициозните планове и реформи, предприети от България за постигане на конкурентна и продуктивна икономика, насърчаваща зелен растеж и устойчиво развитие\", се казва в писмото на генералния секретар Гурия. Декларацията за \"Зелен растеж\" е приета на министерска среща на ОИСР на  29 юни 2009 г.  В нея държавите се ангажират да подпомагат зелените инвестиции, устойчивото използване на природните ресурси, нисковъглеродна инфраструктура, съхраняване на биоразнообразието и други мерки за зелен растеж.", "date": "2017.08.18", "title": "България се присъедини към декларацията \"Зелен растеж\" на Организацията за икономическо сътрудничество"}
{"url": "http://www.dnevnik.bg/sviat/2017/08/18/3026903_sliapoto_nasilie_e_mnogo_goliama_obida_kum_boga_zaiavi/", "text": "Безразборното убиване на хора е \"много голяма обида\" към Бога, каза папа Франциск след терористичните нападения в Испания, при които загинаха 14 човека, предаде ДПА. \"Светият отец отново осъжда сляпото насилие, което е много голяма обида към Господ, и отправя молитвите си към Всемогъщия, така че Той да ни помогне да продължим да работим с решителност за мир и хармония в света\", заяви Ватикана. Посланието беше отправено в съболезнователна телеграма до архиепископа на Барселона кардинал Хуан Хосе Омеля и Омеля. Преди това Ватиканът каза, че папата следи събитията \"с голяма тревога\" и се моли за жертвите /БТА.", "date": "2017.08.18", "title": "Сляпото насилие е много голяма обида към Бога, заяви папата по повод атентатите в Испания"}
{"url": "http://www.dnevnik.bg/skorost/2017/08/18/3026917_dachiia_planira_da_pusne_nai-evtiniia_elektromobil_na/", "text": "Румънският производител на автомобили \"Дачия\" се заема със задачата на пусне на пазара модел на ток, с цена под 15 000 евро (29 403 лева), съобщи днес информационният сайт \"Зиаре\", цитиран от БТА. Ако това стане факт, румънската електричка ще е най-евтиният подобен модел на пазара в Европа. Плановете са първият електромобил на ток да е готов до две-три години. От \"Дачия\" са решили да се ориентират към производството на електрически коли, защото от 2040 година  има вероятност Франция да ограничи продажбите  на коли с бензинови или дизелови двигатели на своя пазар. \"Дачия\" е част от порфолиото на френско-японския алианс \"Рено Нисан\" от 2004 година, като до края на миналата година лансира в цял свят над 4 млн. коли. Търсенето на дачии расте всяка година, като за 2016 купените автомобили от марката бяха с 6% повече от 2015-та. \"Рено Нисан\" е световен лидер по продажби на електромобили. Най-евтиният модел на ток на \"Рено\" е двуместното  \"Туизи\" , което е нещо средно между кола и мотопед и в България струва 26 900 лева с ДДС. У нас \"Рено\" предлага още колите на ток  \"Зое\" , което е с размерите на \"Клио\" и струва поне 57 900 лева, и лекотоварното \"Рено Канго\" ZE, продавано за поне 56 990 лева.", "date": "2017.08.18", "title": "\"Дачия\" планира да пусне най-евтиния електромобил на европейския пазар"}
{"url": "http://www.dnevnik.bg/bulgaria/2017/08/18/3026925_kavarna_poiska_detailen_finansov_plan_za_kompensirane/", "text": "Близо 2300 дка са обработваемите терени, картирани като Понто-сарматски степи според предоставените на Община Каварна от Министерството на околната среда и водите карти и списъци. Това съобщиха днес от местната администрация. Според разпространената информация забраната за извършване на земеделски дейности в Крайморска Добруджа засяга които са класифицирани като урбанизирана територия. От тях 2187 са частни. Днес Община Каварна публикува на страницата си в интернет  списък с всички имоти , засегнати от Временната Заповед на Министерството на околната среда и водите от 28 юли т.г., с която върху тях се забраняват строителство и земеделски дейности. В този регистър всеки гражданин може да провери дали имота му е картиран сред терените с Понто-сарматски степи. \"Във връзка с организираните от Министерството на околната среда и водите срещи в София вчера и днес, заявяваме, че представителите на общините и на засегнатите от забраните граждани и браншови организации няма да присъстват на тези срещи, се казва в разпространеното днес съобщение на местната администрация в Каварна. За да започнем преговори с представителите на министерството ни е необходима повече информация за първичните теренни проучвания, които доказват и на други местообитания в имотите на хората\". По този повод Община Каварна е изпратила писмо до министър Нено Димов, с което е поискала достъп до пълните досиета на защитените зони в района, така както са представени пред Европейската комисия, придружени с първичните данни и информация, на базата на които са определени границите на зоните, техния предмет и цели. От общинската администрация искат също и информация, в т.ч. протоколи от теренна работа, GPS тракове, GPS точки за проучваните площи на природното местообитание \"62С0 Понто-сарматски степи\" в посочените зони, както от изпълнителите на настоящия план за управление на защитената зона. Поискани са също данни, събирани по предходни проекти. Освен това от администрацията на каварненския кмет Нина Ставрева са поискали и детайлен финансов анализ на предвидените с плана за управление на защитените територии, \"Тази информация е важна за нас, за да сме достатъчно информирани и да предлагаме работещи решения, с цел търсене на баланс между природата и нашите икономически дейности, се казва в днешното съобщение на Община Каварна. Запазваме си правото да извършим необходимия анализ на получените данни и информация, който можем да предоставим безвъзмездно на Министерството на околната среда и водите. Вярваме, че то е достатъчно мотивирано, да намери решение на проблем, който в конкретния случай засяга интересите на хиляди собственици на земя в общините Балчик, Шабла и Каварна\".", "date": "2017.08.18", "title": "Каварна поиска детайлен финансов план за компенсиране на частни имоти в защитените територии"}
{"url": "http://www.dnevnik.bg/bulgaria/2017/08/18/3026872_nov_zatvor_blizo_do_sofiia_shte_bude_izgraden_do/", "text": "Нов затвор вероятно ще бъде изграден близо до София в следващите три- четири години. Средствата за това ще бъдат отпуснати по Норвежкия финансов механизъм. Това съобщи заместник-министърът на правосъдието професор Николай Проданов, който отговаря за затворите на семинар организиран от ведомството. В момента тече подготвителната фаза за договарянето за следващия програмен период (2014-2021) по механизма, като за построяването на новия обект ще бъдат отпуснати около 17 милиона евро. Новият затвор ще е с капацитет над 400 души и вероятно ще се намира на територията Кремиковци. Там има затворническо общежитие, което е от закрит тип. \"Най-вероятно пилотният затвор ще бъде там. Все пак не можем да бъдем 100 % уверени, че това ще се реализира, но има голяма вероятност. Това ще реши някои съществени проблеми на най-стария затвор в страната - Софийският централен затвор\", заяви още Проданов. Той каза, че е оптимист, че проектът ще бъде изпълнен и до \"три - четири години ще се радваме на нов затвор\" Към новото място за настаняване на лишени от свобода ще бъде изграден и учебен център за повишаване квалификацията на служителите на Главна дирекция \"Изпълнение на наказанията\", сериозна подготовка на персонала, необходимостта от реинтеграция на затворниците За следващите години Норвегия ще осигури двойно повече средства - над 25 млн. евро. С тях министерството иска да реализира още два проекта - единият, свързан с подобряване условията в местата за лишаване от свобода - ремонти и различни преустройства (над 6 млн. евро) и повече мерки за повишаване капацитета на служителите, работещи в сектора, както и за реинтеграция на затворниците. Предвидено е със средствата да бъдат обособени към затворническите общежития към затворите в Пловдив, Бобов дол и Бургас т.нар. преходни отделения (half way houses), където лишените от свобода да могат да се адаптират по-добре преди да се върнат отново на свобода. Сред другите цели са производственият цех към Пазарджишкия затвор да стане обучителен център за подпомагане реинтеграцията на лишените от свобода след тяхното освобождаване. Със средствата ще бъде изграден и нов арест и пробационна служба в Петрич. Причината е, че аарестите в Благоевградска област, са пренаселени. За целта ще бъде използвано част от бивше военно поделение. Предстои да бъдат ремонтирани и затворите в Пловдив и Бобов дол, а във Враца да бъде преустроено ново общежитие от открит тип. В програмата, която ще бъде финансирана от Норвежкия механизъм, е заложено още да се разработи Концепция за първоначално и продължаващо обучение на пробационните служители, както и проучване на възможността за въвеждане на нови алтернативни мерки на наказанието \"лишаване от свобода\". За какво е помогнала Норвегия досега По досегашния програмен период на Норвежкия финансов механизъм са били отпуснати над 10 млн. евро. С тях е било изградено затворническото общежитие в Дебелт към затвора в Бургас. То е с капацитет над 400 души и е от огромно значение заради пренаселеността на Бургаския затвор. Ремонтиран е затвора в Стара Загора, където вече има медицински център и ясла. В него жените, които решат да родят могат да са с децата си докато станат на една година. Обновени са кухните в затворите в Бургас и Ловеч, където е ремонтирана и болницата. В Шумен има нов арест, а учебният център за служители в Плевен бе реновиран. Общежитието към Варненския затвор също е обновено. \"Ние сме задължени на Норвежкия механизъм\", заяви Проданов и изрази надежда работата по промяна на условията в затворите да бъде продължена. Наскоро Европейският съд по правата на човека (ЕСПЧ) призна, че  България е взела мерки за условията в затворите . Тази констатация се дължеше на приетите в края на миналата година промени в закона за изпълнение на наказанията. С тях беше въведено ефективно средство за защита. Измененията бяха изготвени от екипа на предишния заместник-министър Андрей Янкулов, а държавата беше задължена да го направи след пилотното решение \"Нешков срещу България\".", "date": "2017.08.18", "title": "Нов затвор близо до София ще бъде изграден до четири години"}
{"url": "http://www.dnevnik.bg/politika/2017/08/18/3026939_stoian_mavrodiev_se_poiavi_na_sreshta_na_premiera_s/", "text": "Бившият председател на Комисията за финансов надзор (КФН) Стоян Мавродиев се появи на среща на китайски инвеститори с премиера Бойко Борисов в община Бургас. На снимките, изпратени от пресслужбата на Министерски съвет, той стои между премиера и бившият консул в Шанхай и настоящ посланик в Словения Димитър Абаджиев. От дясната страна на Борисов е кметът на Бургас Димитър Николов. На срещата представители на китайските компании са изразили интерес  да строят магистрала \"Черно море\" и АЕЦ \"Белене\" \"Без коментар\", каза Мавродиев на въпрос на \"Дневник\" в какво качество е присъствал на срещата. Според Мавродиев нямало нужда такива въпроси да се задават към него. Преди да приключи разговора той добави, че е бил на срещата в \"професионално качество\". От Министерски съвет казаха, че те само публикуват снимките и информацията, изпратена им от Община Бургас, а от Община Бургас, че не те са организирали срещата и върнаха топката към правителствената пресслужба. Кметът на Бургас Димитър Николов отговори на обаждане, но след като чу въпроса се оказа, че не може да говори в момента. Димитър Абаджиев каза, че не знае в какво качество е бил Мавродиев на срещата, но е поканен на нея от премиера Бойко Борисов. Според  публикация на \"Капитал\"  от юни се подготвя назначение на Мавродиев за изпълнителен директор на държавната Българска банка за развитие (ББР). Самият Мавродиев не е потвърдил пред изданието тази информация с SMS- съобщение: \"Благодаря Ви за интереса, но въпросите Ви нямат основание.\" Когато напускаше шефския пост в КФН преди година, Мавродиев заяви в интервю за БТВ, че оценката на премиера Бойко Борисов за работата му и тази на комисията като цяло е отлична и че очаква да продължат да работят заедно. Мандатът на Мавродиев в КФН изтече на 18 юни 2016 г.  ГЕРБ първоначално имаха намерение  да го удължат заради стрес тестовете на застрахователните дружества и пенсионните фондове. Смяната на шефа на финансовия надзор обаче беше ускорена през август след като Европейският орган за ценни книжа и пазари писа до премиера Бойко Борисов с притеснения за начина, по който към момента е бил организиран процесът. През май 2013 г. Председателят на Комисията за финансов надзор (КФН) Стоян  Мавродиев е бил разпитван от Софийския градски съд  по процес, в който е разследван негов бивш съдружник. Става дума за пернишкия бизнесмен Красимир Тошев. В началото на 2013 шефът на КФН беше призован като свидетел и по делото срещу осъдения за наркотрафик Евелин Банев-Брендо, защото подписите му фигурират на документи, свързани с дружествата, през които групата на Брендо е изпирала пари. Тогава обаче той първо отрече да е призоваван, а след това не се яви да делата. След публикациите за бизнес партньорите на Мавродиев, в началото на 2015 г. омисията, ръководена от него, наложи на издателя на \"Икономедиа\" (на \"Дневник\" и \"Капитал\"),  четири глоби с общ размер 160 хил. лв . Като повод бяха използвани статии в \"Капитал\", за които в актовете на КФН се твърдеше, че манипулират борсовия пазар. Част от глобите бяха и заради отказ за разкриване на журналистическите източници. Глобите бяха отменени от съда. ", "date": "2017.08.18", "title": "Стоян Мавродиев се появи на среща на премиера с китайски инвеститори"}
{"url": "http://www.dnevnik.bg/sport/2017/08/18/3027043_voleibolistite_zapisaha_chista_pobeda_nad_lokomotiv/", "text": "Мъжкият национален отбор по волейбол продължи с победа подготовката си за европейското първенство в Полша. Тимът се наложи с 3:0 (27:25, 25:20, 25:20) над клубния отбор на селекционера  Пламен Константинов . Като титуляри за  България  излязоха Георги Братоев, Виктор Йосифов, Николай Николов, Цветан Соколов, братята Пенчеви – Николай и Розалин, и либерото Владислав Иванов. Съставът имаше проблеми единствено в първия гейм, който беше много оспорван. Резултатът се движеше точка за точка, без да може нито един от двата отбора да се откъсне. След второто техническо прекъсване резултатът беше изравняван 10 пъти, но България показа по-здрави нерви и спечели с 27:25. Във втория гейм ключов се оказа по-добрият сервис на националите. Резултатът се движеше равен до 17:17, но след това последваха няколко точки дошли след силен начален удар, които донесоха и голямата разлика. В третата част сценарият беше почти идентичен, като отново по-добра серия на България в края позволи на тима да затвори мача с 25:20. Утре предстои нов контролен мач между двата отбора. Той ще се изиграе от 15.30 ч. в зала \"Конгресна\" на Двореца на културата и спорта във Варна.", "date": "2017.08.18", "title": "Волейболистите записаха чиста победа над \"Локомотив\" (Новосибирск)"}
{"url": "http://www.dnevnik.bg/sport/2017/08/18/3027049_cherno_more_izluga_botev_i_go_ostavi_bez_uspeh_v/", "text": "\"Ботев\" (Пловдив) записа трета поредна загуба като домакин в Първа лига, отстъпвайки с 1:2 на \"Черно море\". Опитният отбор на варненци открадна трите точки с много пресметлива игра и голяма доза късмет, като не убеди, че беше по-добрият. Марек Кузма откри в 22-ата минута, а 10 минути преди почивката се разписа и Орлин Старокин. Дебютантът за \"Ботев\" Стивън Петков върна надеждите на своите с гол през втората част, но \"канарчетата\" не успяха да избегнат загубата. Носителят на Купата и  Суперкупата  на България все още не може да пренесе формата си от  европейските турнири  и продължава да няма победа като домакин от началото на сезона. Пловдивчани имат само четири точки, спечелени далеч от дома. Варненци се върнаха на пътя на победата след две поредни равенства, но показаха старата си слабост да дават лесно инициативата на противника. \"Някои хора отпаднаха физически и заради това в последните 15-20 минути се прибрахме. Радвам се обаче, че задържахме резултата, победата идва срещу един силен отбор, а и като ни вкараха гол имаха инициативата. Нормално е да има домакински натиск, все пак играем в Пловдив\", каза след двубоя Георги Иванов. \"Ботев\" беше по-добрия отбор през първата част и до 20-ата минута пропиля три отлични шанса да открие резултата. Крум Стоянов не уцели вратата от малък ъгъл, а на два пъти Виана също показа неточен мерник. Пловдивчани опитваха да влязат с топката във вратата и срещаха много сгъстена защита, която се беше наредила пред собственото си поле. Ударите от далечна дистанция пък минаваха много над от целта. След 20-ата минута \"Черно море\" също показа зъбите си, нацелвайки греда чрез Марек Кузма. Две минути по-късно прошка нямаше, като този път Кузма откри резултата. Иван Чворович се намеси неубедително след удар на Зехиров и за словашкия централен нападател нямаше никакъв проблем да вкара топката в мрежата. Голът принуди пловдивчани да излязат в още по-предни позиции, оголвайки собствената си половина. \"Черно море\" се възползва от това и в 35-ата минута удвои аванса си след образцова контрааката. Кузма намери по левия фланг Мариян Огнянов, той центрира за Старокин, а халфът с глава реализира втори гол. След почивката \"Ботев\" продължи да бъде по-активния отбор, но със същата аристократичност пропиляваше положенията едно след друго. Час след началото на мача Николай Киров пусна на терена новото попълнение Стивън Петков и \"Ботев\" заигра с двама в атака. Последният се нуждаеше само от 10 минути, за да открие головата си сметка за \"канарчетата\". В 69-ата минута Петков се възползва от грешка в защитата на гостите и с глава реализира първия гол за \"Ботев\", връщайки надеждите на домакините. До края на мача \"Ботев\" натисна много мощно съперника си, принуждавайки го буквално да чисти топката на посоки. На няколко пъти играчи на домакините излизаха на прекрасни позиции, но бяха спирани от вратаря Емил Михайлов и защитата пред него. \"Основната причина за загубата е големият брой пропуски в мача. Липсваше ни ефективност пред гола, има и такива мачове, които не влизат положенията, не съм съгласен, че показваме неумение пред вратата\", каза след мача Николай Киров. \"Черно море\" остават на върха в класирането с 14 точки след четири победи и две равеннства. Варненци водят с четири точки пред \"Лудогорец\" и ЦСКА, които са съответно с два и един мача по-малко.", "date": "2017.08.18", "title": "\"Черно море\" излъга \"Ботев\" и го остави без успех в Пловдив"}
{"url": "http://www.dnevnik.bg/bulgaria/2017/08/18/3027046_agenciiata_po_bezopasnost_na_hranite_izdirva_iaichen/", "text": "България е получила информация за пристигнала в страната партида яйчен прах с наличие на фипронил, съобщиха от министерството на земеделието. Пратката е с тегло близо 500 килограма. Българската агенция по безопасност на храните е предприела действия по установяване на наличните количества от продукта и евентуалното му изтегляне при наличие в търговската мрежа. Пратката е с произход Германия. При констатиране на налични количества в търговската мрежа те ще бъдат изтеглени от пазара, а потребителите ще бъдат информирани своевременно, се казва в съобщението. Фипронилът (Fipronil) е инсектицид, който беше открит в яйца, предлагащи се в търговската мрежа на редица държави от Западна Европа. Веществото е силно токсично и се използва за защита на реколта и във ветеринарната медицина за борба с бълхи, кърлежи и хлебарки. При бройлери и носачки попадането в организма им става през перата и кожата.", "date": "2017.08.18", "title": "Агенцията по безопасност на храните издирва яйчен прах с фипронил"}
{"url": "http://www.dnevnik.bg/photos/2017/08/18/3026626_fotogaleriia_svetovnite_snimki_na_denia_-_18_avgust/", "text": "Дана е едно от тринадесетте животни транспортирани от зоологическата градина в Алепо. Снимката е направена след като е родила първото си лъвче в резерватAl Ma'wa в град Яраш, близо до Аман, Йордания.", "date": "2017.08.18", "title": "Фотогалерия: Световните снимки на деня - 18 август 2017 г."}
{"url": "http://www.dnevnik.bg/sviat/2017/08/18/3027058_glavniiat_politicheski_strateg_na_trump_napusna_posta/", "text": "Главният политически стратег на Белия дом и най-приближен помощник на президента на САЩ Доналд Тръмп, Стив Банън, напусна поста си по взаимно съгласие с началника на администрацията Джон Кели. Това се казва в разпространено днес съобщение на пресслужбата на Белия дом, цитирано от световните агенции. \"Началникът на администрацията на Белия дом Джон Кели и Стив Банън се споразумяха, че днес ще бъде последният работен ден на Стив\", каза говорителят Сара Хъкаби Сандърс. В съобщението се изказват благодарност към Банън за свършеното до момента и му се пожелава успех в следващите ангажименти. Според \"Франс прес\" 63-годишният стратег на Тръмп си е навлякъл гнева на президента, като е изнасял безброй поверителни информации на пресата, за да навреди на вътрешните си врагове в Белия дом. Тази седмица Банън  даде и интервю за либералното списание \"Американ проспект\" , в което изрази несъгласие с позицията на Тръмп по Северна Корея. Доскорошният главен стратег на Белия дом е споделил с приятели, че вероятно ще се върне на работа в десния новинарски сайт \"Брайтбарт\", на който бе ръководител преди да оглави предизборната кампания на Тръмп през август 2016 година. Според анализатори, цитирани от \"Гардиън\" напускането на Банън ще засили позициите на зетят на Тръмп Джаред Къшнър и директора на Националния съвет за икономика  Гари Коен. Рокадата в екипа на американския президент ще позволи и на сайта \"Брейтбарт\" да бъде далеч по-критичен към американския държавен глава.", "date": "2017.08.18", "title": "Главният политически стратег на Тръмп напусна поста си"}
{"url": "http://www.dnevnik.bg/sport/2017/08/18/3027059_totnum_schupi_transferniia_si_rekord_sus_zashtitnik_na/", "text": "\"Тотнъм\" счупи трансферния си рекорд с първото си ново попълнение за това лято. Английският вицешампион привлече централния защитника на \"Аякс\" Давинсон Санчес. \"Шпорите\" ще платят 40 милиона паунда за 21-годишния колумбиец, съобщи \"Скай спорт\". \"Щастливи сме да обявим, че постигнахме договорка с \"Аякс\" за трансфера на Давинсон Санчес. Остава само играчът да премине медицински прегледи и да получи работна виза\", обяви английският клуб чрез своя официален сайт. \"Аякс\" купи Санчес само за 5 милиона евро от \"Атлетико насионал\" през лятото на 2016 г. Още в първия си сезон той впечатли с изявите си и беше избран за футболист на годината в клуба. Амстердамци бяха близо до дубъл, но останаха на точка зад шампиона \"Фейенорд\" в Холандия и загубиха от \"Манчестър юнайтед\" с 0:2 във финала на Лига Европа. \"Искам да благодаря на треньора, мениджмънта, играчите и феновете на \"Аякс\". Това е страхотен трансфер, който ще ми помогне да развия кариерата си\", заяви Санчес, който през миналия сезон вкара цели шест гола в 32-та си мача в холандското първенство. \"Много съм развълнуван, че подписах с голям клуб като \"Тотнъм\". Нямам търпение да започна работа с Маурисио Почетино и играчите и да се срещна с всички в клуба\", каза още защитникът, който има два мача за националния отбор на Колумбия. Досегашният рекорд за най-скъп входящ трансфер на \"Тотнъм\" се държеше от французина Муса Сисоко, за когото миналото лято бяха платени 30 милиона паунда на \"Нюкасъл\".", "date": "2017.08.18", "title": "\"Тотнъм\" счупи трансферния си рекорд със защитник на \"Аякс\""}
{"url": "http://www.dnevnik.bg/sviat/2017/08/18/3027066_putin_prizova_za_suzdavane_na_ruska_meka_krai/", "text": "Древният град Херсонес край Севастопол трябва да стане руската Мека, каза днес руският президент Владимир Путин. Заедно с премиера Дмитрий Медведев той посети района и се срещна с общественици и културни дейци. \"Тук трябва да създадем нещо като руска Мека, тъй като именно в Крим, в древния Херсонес, княз Владимир се е покръстил, а след това е покръстил и цялата Рус\", каза президентът, цитиран от ТАСС. Той добавил, че на тази духовна почва е започнало формирането на единната руска нация. \"Това ни дава основания да твърдим, че за Русия Крим, Херсонес, Севастопол имат огромно цивилизационно и сакрално значение. Така както Храмовият хълм в Ерусалим за онези, които изповядват исляма и юдаизма\", подчерта Путин.", "date": "2017.08.18", "title": "Путин призова за създаване на руска Мека край Севастопол"}
{"url": "http://www.dnevnik.bg/sport/2017/08/18/3027063_hettrik_na_rezervata_mapuku_donese_pobeda_na_levski/", "text": "С хеттрик на влезлия като резерва Жуниор Мапуку \"Левски\" победи \"Пирин\" с 3:0 като гост. Сините постигнаха втори пореден успех под ръководството на Делио Роси след  2:0 срещу \"Дунав\" у дома в предишния кръг. \"Левски\" и \"Пирин\" изиграха изключително предпазлив мач, в който реалните възможности за гол се брояха на пръстите на едната ръка. Сините не създадоха нито едно чисто положение от игрова ситуация до 74-ата минута, но още с първото успяха да открият резултата. В рамките на следващите шест минути се стигна до червен картон за \"Пирин\" и второ попадение на Мапуку, а в добавеното време конгоанецът оформи своя хеттрик. \"Левски\" записа трети успех от пет мача и събра десет точки, с които се изравни с ЦСКА и \"Лудогорец\" на вторто място. \"Черно море\" остава лидер с 14 точки, след като по-рано днес победи \"Ботев\" (Пловдив) и продължава без загуба след първите си шест двубоя. \"Пирин\", който не отправи нито един точен удар в мача с \"Левски\", записа трето поражение за сезона. Тимът на Милен Радуканов заема 11-а позиция с пет точки. Първото подобие на опасност дойде в 22-ата минута пред вратата на \"Левски\". Станислав Костов получи добро подаване в наказателното поле, но отправи изключително неточен удар под натиска на Давид Яблонски. В 27-ата минута \"Левски\" създаде най-добрата възможност за гол през първото полувреме. Жорди Гомес достави хубаво центриране от корнер към близката греда, където Яблонски надскочи прекия си пазач, но от границата на вратарското поле прати топката с глава над вратата. С тези две положения се изчерпа всичко по-интересно пред двамата вратари, на които така и не им се наложи да правят спасяване. Габриел Обертан опитваше да бъде най-активен в състава на \"Левски\" и няколко пъти се измъкваше на фланга, но след това центриранията му не намираха съотборник. През второто полувреме двата отбора продължиха да играят предпазливо. Десет минути след почивката Делио Роси потърси промяна с включването на Жуниор Мапуку вместо Серджиу Буш, но след влизането си конгоанецът рядко имаше досег с топката След спокойни първи 25 минути, в които се стигна единствено до два съвсем безопасни удара на Роман Прохазка и Антонио Вутов, \"Пирин\" получи златна възможност да поведе. Анти Рениа беше изведен зад защитата на \"Левски\", но ударът му по диагонала премина доста встрани. Само четири минути по-късно \"Левски\" стигна до гол с първата си качествена атака в двубоя. Сините се възползваха, че \"Пирин\" беше с десет души, и пробиха отбраната на съперника през зоната на Юлиян Попев, който бе излязъл да получи медицинска помощ. Обертан размени двойно подаване с Цветкович, след което успя да догони топката на ъгловото флагче. Последва техничен извеждащ пас към Вутов, който проби и от аутлинията върна към Мапуку, а конгоанецът по много красив начин насочи топката с пета във вратата. Не бяха изминали и три минути от гола, когато \"Пиирн\" получи съкрушителен втори удар. Румен Сандев фаулира Обертан, който се откъсваше очи в очи с вратаря Макенджиев, и главният съдия Николай Йорданов нямаше друг избор, освен да покаже директен червен картон на бранителя на \"Пирин\". В 80-ата минута \"Левски\" реши мача с втори гол. Жорди Гомес пусна извеждащ пас от дълбочина, а Мапуку стартира от централната линия и остана сам срещу Макенджиев. Конгоанецът напредна и отблизо хладнокръвно прати топката в близкия ъгъл. В добавеното време на мача Мапуку отново беше изведен сам срещу вратаря, успя да го заобиколи и прати топката в мрежата със силен удар под гредата.", "date": "2017.08.18", "title": "Хеттрик на резервата Мапуку донесе победа на \"Левски\" след 74 минути мъка в Благоевград"}
{"url": "http://www.dnevnik.bg/sport/2017/08/18/3027083_kontuziia_sloji_krai_na_seriiata_na_pironkova_ot_47/", "text": "Най-добрата българска тенисистка Цветана Пиронкова ще пропусне US Open заради контузия. Травма в рамото слага край на впечатлящата й серия от 47 поредни участия в основната схема на турнирите от Големия шлем. Тъй като заема 125-ото място в световната ранглиста, Пиронкова трябваше да участва в квалификациите, което не й се беше случвало от 2007 г. За последно тя не беше част от основната схема на турнир от Големия шлем през 2005 г. при първата й поява в Ню Йорк, когато отпадна във втория кръг на пресявките. Последният път, когато пловдивчанката изобщо не участваше в надпревара от Шлема, беше на \"Уимбълдън\" през 2005 г. Пиронкова не е играла от \"Уимбълдън\", където  загуби във втория кръг от Каролин Вознячки. Българката стартира сезона под №66 в света, но след 15 поражения в 25 мача в турнирите на WTA през този сезон се срина в ранглистата. През юни тя дори  изпадна от топ 150 за пръв път от 12 години.", "date": "2017.08.18", "title": "Контузия сложи край на серията на Пиронкова от 47 поредни участия в Големия шлем"}
