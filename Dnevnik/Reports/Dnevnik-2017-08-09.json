{"url": "http://www.dnevnik.bg/sport/2017/08/09/3021721_dermendjiev_podade_ostavka_kato_trenyor_na_ludogorec/", "text": "Старши треньорът на \"Лудогорец\" Георги Дерменджиев подаде оставка. Това стана след разговор с изпълнителния директор Ангел Петричев непосредствено след  загубата с дузпи от \"Ботев\" (Пловдив) в двубоя за Суперкупата на България. \"Подадох оставка, нека собствениците да решават. Аз съм направил достатъчно за този клуб. Един мач, който е Суперкупа, може да завърши по всякакъв начин. Отборът е много силен, клубът също е много силен. Сигурен съм, че ще излязат от ситуацията и им пожелавам успех\", каза Дерменджиев след двубоя. Малко преди това той даде интервю за излъчващата мача \"Диема спорт\", като все още не беше решил дали да подаде оставка. Още в часовете преди двубоя обаче се заговори, че ще бъде сменен от Димитър Димитров-Херо, който днес се раздели с казахстанския \"Иртиш\". \"Обмислих го добре. Щом в мен е вината, аз я приемам. Достатъчно натиск има. Едва ли не, видите ли, един отбор, който си е съвсем нормален, няма право да падне, трябва винаги да бъде в Шампионска лига\", продължи Дерменджиев. \"Аз също винаги това съм го искал и съм го говорил. Провокирал съм и футболисти, и клубно ръководство, че този отбор трябва да бъде константа в Шампионската лига. Но това е футбол и другите отбори го искат не по-малко. Така че има моменти, в които съдбата може да не е на наша страна. Но няма значение\", каза още той. Дерменджиев заяви, че безкрайно много уважава проекта \"Лудогорец\", в който той е част от самото начало. \"Вие видяхте, че това е изключително успешен проект. Той ще продължи при всички случаи. А за моята треньорска кариера - може да проверите колко време съм бил без работа\", допълни той и добави, че има 99 мача в европейските турнири. Дерменджив заяви още, че достатъчно дълго време е във футбола и се опитва винаги да бъде реалист. \"И да мога да поема отговорността върху себе си. Радвам се, че този отбор - с мен като треньори и с тези футболисти, достави много радост на българските фенове.\" Преди това пред \"Диема спорт\" Дерменджиев заяви, че няма никакъв проблем да напусне, ако така са решили собственици. \"Има собственици и те решават моето бъдеще. За мен няма никакъв проблем да напусна \"Лудогорец\". Ако аз съм виновен, си тръгвам веднага. Не ме интересува кой ще бъде следващият треньор на \"Лудогорец\", каза той той. Треньорът, който за втори път е начело на тима, след като беше освободен за кратко през 2015 г., коментира и собственото си представяне начело на разградчани. \"Аз съм доволен от постигнатото. Нека специалистите да оценяват какво е направено от моя страна, безгрешни хора няма. Но аз винаги съм стоял здраво стъпил на земята, когато съм бъркал съм го признавал\", завърши опитният треньор.", "date": "2017.08.09", "title": "Дерменджиев подаде оставка като треньор на \"Лудогорец\""}
{"url": "http://www.dnevnik.bg/sport/2017/08/09/3021629_konspiracii_i_obvineniia_sreshtu_iaaf_zaradi_sluchaia/", "text": "Международната федерация по лека атлетика (IAAF) защити решението на своята медицинска комисия да не допусне Айзак Маквала до участие във финала на 400 метра от световното първенство в Лондон. Състезателят от Ботсвана беше един от двамата фаворити за златото, но  трябваше да пропусне бягането , тъй като беше поставен под 48-часова карантина. Причината е  масово заразяване с норовирус в един от хотелите , където са настанени лекоатлетите. Маквала пристигна с огромни надежди в Лондон, тъй като беше лидер в световната ранглиста за сезона на 200 метра и трети на 400 метра. Toй се намираше във формата на живота си и беше считан от мнозина сепциалисти за сигурен медалист в двете дисциплини. Дългоочакваната битка между него и световния рекордьор на една обиколка Уейд ван Нийкерк обаче така и не се състоя. Заради хранителното натравяне  ботсванецът пропусна и сериите на 200 метра.  Все пак в последния момент  той получи шанс  да се включи в надпреварата на половин обиколка. Кой крив и кой прав Според информация от медицинския екип на IAAF Маквала е повръщал в продължение на 18 часа. В същото време от националния отбор на Ботсвана заявиха, че състезателят е бил напълно готов да стартира във финала на 400 метра. Те се оплакаха от решението на IAAF и обвиниха международната федерация в лоша комуникация. \"Вярвам на своите лекари. Моята роля е да гарантирам здравето на всички спортисти, а в случая става въпрос за много вирулентна и инфекциозна болест\", заяви в отговор директорът на медицинския екип на IAAF Пам Венинг пред Би Би Си. Говорителят на международната федерация Джаки Брок-Дойл добави, че случилото се с Маквала е много жалко, но е трябвало да се следва медицинския протокол и да се предпази здравето на всички атлети. Маквала и националният отбор на Ботсвана обаче останаха изключително разочаровани от решението и изразиха несъгласието си с него. \"Той е здрав, чувства се много добре и е подготвен за бягането, но просто не беше допуснат от IAAF\", oплака се членът на лекарския екип на Ботсвана Саймън О'Браян. Самият Маквала също заяви, че е бил готов да стартира във финала на 400 метра. \"Можех да участвам. Направих загрявката си добре и бях готов да бягам. Това е много жалко. Съкрушен съм\", каза 30-годишният лекоатлет. \"Британците никога нямаше да позволят това да се случи, ако ставаше въпрос за Мо Фара. В Ботсвана ние си плащаме, за да тренираме. Не е като във Великобритания. Чувствам, че всичко е било загуба на пари и време\", допълни Маквала.  Липса на комуникация? Президентът на олимпийския комитет на Ботсвана Фалкон Седимо определи решението на IAAF като \"смущаващо\". Той твърди, че не е имало никаква комуникация с международната федерация. \"Разбрахме от медиите, че Айзак няма да бяга във финала. Той е направо съкрушен от решението. Нямаше никакви медицински тестове, а само генерални изводи заради избухването на вируса. А Айзак имаше само един от симптомите\", каза още Седимо пред Би Би Си. От IAAF обаче настояват, че е имало абсолютно ясна комуникация с делегацията на Ботсвана и тя е била информирана, че Маквала няма да може да бяга във финала на 400 метра вследствие на медицински преглед. \"Докторът на отбора, ръководителят на делегацията и физиолога в екипа бяха информирани след медицинския преглед, че спортистът трябва да бъде под карантина в продължение на 48 часа и следователно ще пропусне финала на 400 метра\", се казва в официалното изявление на IAAF. Пам Венинг добави, че \"всички останали отбори\" със засегнати от вируса спортисти са се придържали към инструкциите на международната федерация. Маквала пристигна пред олимпийския стадион преди снощния финал, но не беше допуснат да влезе. Бившата състезателка на 400 метра и понастоящем коментатор за Би Би Си Алисън Кърбишли оправда решението на IAAF да спре Маквала от участие. Тя обаче описа начина, по който международната федерация се е справила със ситуацията, като \"истинска бъркотия\". \"Разбира се, че IAAF трябва да следва протоколите. Проблемът вече беше налице в неделя и те не искаха вирусът да се разпространи. Всичко обаче опира до комуникация. IAAF не се справи брилянтно в това отношение и ако отново се стигне до такава ситуация, вероятно ще процедира по различен начин\", коментира Кърбишли. Шоуто, което не се състоя  Дуелът между Ван Нийкерк и Маквала беше един от най-очакваните на световното в Лондон. В отсъствието на големия си конкурент южноафриканецът спечели с лекота златния медал. Той обаче изрази съжаление, че не е могъл да премиери сили с ботсванеца. \"Искаше ми се той да има честна възможност (да се бори за титлата). Сигурен съм, че щеше да се справи много, много добре. Изпитвам голяма симпатия към него. Наистина ми се иска да можеш да му дам медала си\", каза Ван Нийкерк след финала. Маквала намекна за конспирация, тъй като юноафриканецът е считан за новата голяма звезда на спорта. \"Как могат просто да ме погледнат и да кажат, че съм болен. Поне да ме бяха тествали. Но Юсейн Болт се оттегли, така че IAAF има нужда от някой, който да бъде лицето на леката атлетика.\"  Двукратният олимпийски и четирикратен световен шампион в дисциплината Майкъл Джонсън се изказа много критично към действията на международната федерация. Той видя двоен стандарт в решението за Маквала. \"IAAF може би скоро ще разбере, че е допуснала ужасна грешка, като извади Маквала от състезанието. Дали щяха да процедират по същия начин, ако беше за други атлети? Ако колабираш, няма проблем да се състезаваш, но ако повръщаш, не можеш? Тук има твърде голямо противоречие\", каза Джонсън. \"И, разбира се, тук има нещо, което не се коментира гласно - единственият конкурент на Ван Нийкер беше изваден от бяганията на 200 и 400 метра. Няма как да не се появява конспиративни теории\", каза още легендарният американец. Кърбишли изрази разочарование, че феновете на леката атлетика бяхме лишени от един страхотен дуел. \"Това, което вероятно ще последва сега, е, че всеки състезател, който има същите симптоми, ще си мълчи, за да не бъде изваден от състезанията\", допълни британката. Втори шанс за Маквала на 200 метра След обвиненията и критиките, с които се сблъска през последното денонощие, международната федерация реши да направи изключение за Маквала в бягането на 200 метра. Техническата комисия на IAAF е уважила молбата на националния отбор на Ботсвана и ще позволи на състезателя да се бори за класиране на полуфиналите. Медицинската комисия също е дала зелена светлина след изтичането на периода под карантирана в 16.00 ч. днес и извършен след това преглед.  Тази вечер в 20.40 ч. българско време Маквала ще бяга самостоятелно в седма пътека. Той трябва да слезе под 20,54 секунди, за да продължи в следващата фаза. Полуфиналите в бягането на 200 метра стартират в 22.55 ч.", "date": "2017.08.09", "title": "Конспирации и обвинения срещу IAAF заради случая \"Маквала\""}
{"url": "http://www.dnevnik.bg/bulgaria/2017/08/09/3021642_rumen_radev_izbra_svoite_predstaviteli_v_komisiiata_za/", "text": "Президентът Румен Радев определи своите представители в Комисията за защита от дискриминация, съобщиха от прессекретариата на държавния глава. В квотата му попадат Владимира Стоименова-Делийска, Наско Атанасов, Петър Кичашки и София Йовчева. На 21 юли президентът оповести предварително номинациите си за членове на независимия антидискриминационен орган. Тогава  той предложи 20 имена , които се включиха в надпреварата за попълване на квотата на държавния глава. Мандатът на досегашния състав на комисията изтече на 13 юли. Парламентарно представените партии вече  излъчиха 8 кандидати  за петте места от квотата на Народното събрание. Мандатът на членовете на комисията е пет години. Заплатата на председателя е 90% от възнаграждението на председателя на Народното събрание. Зам.-председателят получава 80%, а членовете - 75% от заплатата на председателя.", "date": "2017.08.09", "title": "Румен Радев избра своите представители в Комисията за защита от дискриминация"}
{"url": "http://www.dnevnik.bg/analizi/2017/08/09/3021468_boiko_rashkov_celta_na_prokuraturata_i_dans_e_da_niama/", "text": "- Първо, досега подобно прессъобщение във връзка с предстоящо отнемане на достъп до класифицирана информация не е публикувано или поне на мен не е попадало. Статистиката показва че в страната е имало над 20 случая на отнет достъп, но в нито един от тези случаи не е имало подобно разтръбяване на факта, че на конкретната личност ще й бъде отнет достъпът до класифицирана информация. Затова казвам че с това прессъобщение вниманието беше концентрирано върху бюрото за конткрол на СРС. Като в съобщението спестиха името на г-н Гатев, но още същия следобед то беше публикувано в медиите. По-късно ми се обади председателят на ДАНС и ме информира, че са отнели разрешението за достъп на заместника ми Гатев. И второ, по същество: Прокуратурата е изложила свои констатации, които за мене - най-меко казано, са несериозни: че член на бюрото оказвал съдействие на граждани да пускат молби, жалби и сигнали. И това е интерпретирано, забележете, като нарушение на служебните задължения. Според логиката на прокуратурата излиза, че ако в някоя държавна институция някой оттам ви съдейства да си попълните документите, той извършва нарушение на служебните си задължения. А нашето задължение е именно да извършим проверка и да уведомим човека дали са нарушени негови конституционни права в нарушение на закона. Следователно ние по закон контактуваме с такива лица, които се жалват. В Наказателния кодекс има текст, в който ясно е казано какво е служебно нарушение. Затова казвам, че колегите прокурори, за да напишат такова прессъобщение, това значи или да нямат никаква представа от разпоредбите на закона и задълженията на НБКСРС, или да е написано с умисъл за друго. Получавали сме десетки молби, в които не са изпълнени всички изисквания за да може да се извърши проверка дали са неправомерно наблюдавани. Най-лесното е да оставим молбата без разглеждане. Но има хора които не са прочели на нашия сайт изискванията или не боравят с компютър. Означава ли това че трябва да оставим тези хора да не си упражнят правото, което законът им дава. - Обяснението ми е, че отнемането на достъпа до класифицирана информация на моя заместник под измисления предлог, че нарушил служебни задължения и е ненадежден, понеже помогнал за подаване на молба от гражданин, е злонамерена акция срещу Бюрото за контрол на СРС като държавна институция. Защото такъв акт не намира опора нито в закона, нито в логиката, в нищо, за да има друго обяснение. Целта е да бъде ударен контролът върху използването на специалните разузнавателни средства. Или да бъдат назначени в бюрото удобни послушни хора на мястото на Гатев. Което е по същество същото. - Пречим на всички , които не искат да бъде разкривано нарушаването на конституционни права на гражданите. Г-н Гатев ще си обжалва по съответния ред в закона. Но аз като ръководител на това ведомство чакам септември и ще поискам да се свика съответната парламентарна комисия за контрол над службите за сигурност, която наблюдава и нашата дейност. И ще настоявам за реакция и съдействие, защото това което става е недопустим натиск над държавна институция, каквато е НБКСРС, свързан с упражняването на нашите законови правомощия. Ако смятат да закриват бюрото . да го кажат, но без такива акции на натиск и сплашване, за да се сетим сами какво се иска от нас. Не, няма да се сетим. - Ще поискам да бъде извикан председателят на ДАНС. Ако има някакви факти, които сега не разкриват, да ги разкрият там. Защото се посяга на орган, който е излъчен от парламента и е подотчетен на парламента. И там би следвало да се изяснят много въпроси заедно с фактите - има ли нарушения, извършени от зам.-председателя на бюрото Георги Гатев. В крайна сметка, ако актът за отнемане на достъпа не бъде отменен по административен път, или по съдебен път, с този въпрос накрая ще се занимава парламентът. Защото отнемането на достъпа да класифицирана информация е равнозначен почти на уволнение на заместник-председателя на НБКСРС. Тоест контролираният от бюрото орган /ДАНС - бел. ред./ уволнява член на бюрото! И по такъв начин размахва пръст на бюрото: внимавайте и вие, останалите, тъй като ние /ДАНС - бел. ред./ не сме длъжни да изтъкваме мотиви! Забележете какъв абсурден архаизъм е това! И според мен стои въпросът дали не трябва редът да претърпи някакво изменение и фактите, с които разполагат службите за сигурност, да бъдат докладвани на парламента.", "date": "2017.08.09", "title": "Бойко Рашков: Целта на прокуратурата и ДАНС е да няма контрол над специалните разузнавателни средства"}
{"url": "http://www.dnevnik.bg/sviat/2017/08/09/3021644_katar_premahva_vizite_za_desetki_durjavi_sred_tiah_e_i/", "text": "Катар въвежда нова програма за безвизов режим с 80 държави, много от тях членки на Европейския съюз, съобщиха англоезичното издание \"Доха нюз\" и \"Ройтерс\". Страните в новия списък на монархията от Персийския залив са разделени на две категории - такива, чиито граждани могат да прекарат в страната до 90 дни (а визата е валидна 180 дни от датата на издаване), и такива, за които има ограничение от 30 дни, но могат да удължат престоя си с още 30. България и всички други държави от Европейския съюз, които са в списъка, попадат в първата категория. Изключение е само Великобритания, която е във втората категория. Сред мюсюлманските държави във втория списък има и една арабска - Ливан. В него са повечето големи държави извън Европа, като Индия, Бразилия, САЩ, Китай, Русия, Южна Африка и Южна Корея, както и някои от малките страни на Стария континент, които формално не са част от съюза, като Андора, Монако и Сан Марино. В нито една от двете категории няма ограничение колко пъти гражданите на съответните страни ще влязат в Катар за съответния период. \"Най-отворената страна в региона\" Представители на осемдесетте държави могат да влизат само с паспорта си, тъй като \"ще получат възможност за безвизово влизане\" в страната при пристигането си, обяснява \"Доха нюз\". Мерките идват два месеца след началото на кризата между Катар и страните от Персийския залив, която постави Доха в положение на международна изолация и създаде препятствия пред туристическия сектор и въздушния транспорт. От началото на кризата Катар се опитва да разшири партньорствата си отвъд Залива и заявява, че ще търси начини да стане по-независим от арабските си съседи, на които досега разчиташе за храна и през чиито териториални води превозваше различни стоки и строителни материали. \"Програмата за премахване на визите ще направи Катар най-отворената страна в региона\", каза Хасан ал Ибрахим, главен представител на отдела за развитие на туризма към Катарската агенция за туризъм, цитиран от \"Ройтерс\". Туристическият сектор пострада заради отлива на саудитци, който последва скъсването на дипломатически отношения между Рияд и Доха. След разрива саудитските власти забраниха на жителите да посещават Катар, а същото направиха и Обединените арабски емирства. Въздушните връзки, които бяха прекъснати от тези две държави, Египет и Бахрейн, съставляваха и 25 на сто от полетите на катарските авиолинии. Отстъпки за някои чужденци Доха също така се опитва да предложи по-добри условия на \"постоянно пребиваващи\" чужденци, които заемат ключово място в икономическото развитие на страната (чуждите работници са в пъти повече от \"местните\" и са около 90% от населението на страната, но голяма част от тях са строителни работници от различни части на Близкия изток и Южна Азия). Миналата седмица бяха приети и закони, които дават на част от чуждите граждани достъп до някои от услугите в щедрите пакети социални придобивки на катарците - включително в образованието и здравеопазването. От новия статут могат да се възползват децата на катарски жени, омъжени за чужденци, както и лица със специални умения, \"от които държавата се нуждае\", пише \"Ройтерс\". Страната ще е домакин на световното първенство по футбол през 2022 г. и според някои анализатори мярката е опит да се засилят позициите на туризма и да се направи страната по-привлекателна дестинация още преди дългоочаквания турнир.", "date": "2017.08.09", "title": "Катар премахва визите за десетки държави, сред тях е и България"}
{"url": "http://www.dnevnik.bg/zelen/2017/08/09/3021650_uchenite_rabotili_po_plana_za_kaliakra_nastoiavat_za/", "text": "Учените, работили по интегрирания план за управление на защитените зони в Калиакра, настояват за публично извинение за \"напълно неоснователни обиди и клевети\", отправени към тях в скандала, който се разрасна последните десет дни. Това тяхно искане е част от официалното становище на БАН по случая след бурни протести на граждани и представители на туристическия бранш в региона в деня на общественото обсъждане на плана, където учени и експерти са били нападани вербално и физически. В последствие представители на общините Шабла, Каварна и Балчик, както и протестиращи отправиха обвинения срещу експертите, предложили границите на защитените територии и плана за управлението им, че застрашават поминъка на населението в местността. Становището на БАН е публикувано на  сайта  на Българска академия на науките. В позицията си те подчертават, че учените от Института по биоразнообразие и екосистемни изследвания – БАН, работили по плана за защитените зони в Калиакра, са изпълнили коректно и продължават да изпълняват ангажиментите си, регламентирани в договора. През юли Нено  Димов издаде забрана за извършване на редица дейности  в част от защитена територия \"Комплекс Калиакра\", където има понто-сарматски степи като част от изпълнение на съдебно решение на ЕС заради нарушения на европейското законодателство. Това породи протести на земеделци, рибари и представители на туристическия бранш от крайморска Добруджа заради опасенията им, че рестрикции в териториите от \"Натура 2000\" ще засегне поминъка им. Няколко дни след протеста Димов обясни, че забраната важи за много малка площ, която е предимно държавна площ и не забранява земеделие в Добружда. От БАН се обявяват против опитите да се дискредитират институцията и компетентността на българските учени, които са си свършили работата коректно. \"Нека да не бъде прехвърляна на учените отговорността, която трябва да се носи от държавните и общинските власти. Те са тези, които взимат решенията\", пише в позицията им, в която подробно е обяснено в какво се е състояла работата на експертите по проекта, с кой е сключен договор, откъде е финансиран и какво се е случило на общественото обсъждане с местните граждани в региона. Две години и половина Институтът по биоразнообразие и екосистемни изследвания на Българската академия на науките (ИБЕИ) изпълнява проект за разработване на интегриран план за управление на защитена зона \"Комплекс Калиакра\" за опазване на природните местообитания и на дивата флора и фауна и защитени зони \"Калиакра\" и \"Белите скали\" за опазване на дивите птици, които са част от Европейската екологична мрежа \"Натура 2000\". Проектът се финансира от Предприятие по управление на дейностите по опазване на околната среда (ПУДООС) по договор, заданието е утвърдено от Министерството на околната среда и водите. В екипа участват учени от Института по биоразнообразие и екосистемни изследвания - БАН, Националния природонаучен музей – БАН, Софийския университет, Лесотехническия университет и експерти по социоикономически анализ. Всички дейности отговарят на утвърдено от Министерството на околната среда и водите задание и изискванията на съответните нормативни документи, посочват в позицията си от БАН. От БАН обясняват, че са предоставили изготвения проект за интегриран план преди месец за разглеждане. Планът е бил изпратен на твърди копия в общини Каварна, Шабла и Балчик, както и в РИОСВ - Варна, както и в електронен вид на интернет сайта на ИБЕИ - БАН). Институтът е поканил за участие заинтересовани институции и лица. На 4 август в Каварна екипът на проекта очаква и се е подготвил за конструктивно обсъждане. \"Вместо уточняващи въпроси, излагане на становища, предложения за корекции и допълнения експертите бяха посрещнати от агресивно настроени хора и станаха обект на вандалски прояви, които изложиха на риск сигурността и живота им\", разказват в позицията си учените. В призивите на протестиращите са били смесени две теми – обсъждането на интегрирания план и \"неочаквано появилата се по същото време заповед на министъра на околната среда и водите\" за ограничаване на дейности на терени с понто-сарматски степи в защитена зона \"Комплекс Калиакра\". Последната всъщност предизвика напрежението и объркването на представителите на местни общности, посочват от БАН. \"Българските учени винаги са оказвали и ще оказват научна подкрепа на държавата в решаването на въпроси от тяхната компетенция. Очакваме обаче държавата да застане зад научната общност, да я защити от напълно необосновани клевети и дискредитиране. Всички проблеми и дискусионни въпроси могат и трябва да се решават интелигентно в дух на добронамереност\", заявяват от Българската академия на науките.", "date": "2017.08.09", "title": "Учените, работили по плана за \"Калиакра\", настояват за извинение"}
{"url": "http://www.dnevnik.bg/sviat/2017/08/09/3021596_ostavete_decata_pred_smartfonite_kibersigurnostta_e_v/", "text": "\"Ако цяла ваканция се опитвате безуспешно да откопчите децата от  безжичния интернет  и цифровите им устройства, не се отчайвате. Това, че сте лоши родители, може да е от полза за тях и за държавата.\" Това пише бившият директор на британската  Централа за правителствени комуникации  ( GCHQ ) Робърт Ханиган във в. \"Телеграф\". \"Младите хора трябва да изследват  цифровия свят  така, както изследват материалния\", твърди Ханиган и сочи, че държавата изпитва \"отчаяна нужда\" от хора с киберумения. Родителите често се плашат от виртуалния свят, защото не го разбират така, както децата. В последните месеци парламентът и  системата на здравеопазването  станаха  жертви на кибератаки . Доклад от януари на сайта за обяви за работа Indeed пише, че страната е на второ място в света по недостиг на професионалисти в сферата на киберсигурността. Търсенето на специалисти надвишава тройно броя на заинтересованите. \"Изходната ни позиция е много ниска и изостава от тази на конкурентите ни. За да капитализираме експлозията от данни, която ще получим чрез \"интернет на нещата\", изкуственият интелект и способността на машините да учат, имаме нужда от млади хора, на които им е било разрешено да се държат като инженери – да изследват, да чупят неща и после да ги сглобяват\", казва Ханиган. Над една трета от германчетата на възраст между 6 и 9 години имат смартфон или мобилен телефон, показва проучване, цитирано от агенция ДПА. Този процент скача до 84% за децата между 10 и 13 години. На четенето на книги и списания обаче те отделят повече време, отколкото на компютърните игри или на чатенето с приятели.", "date": "2017.08.09", "title": "Оставете децата пред смартфоните, киберсигурността е в техни ръце"}
{"url": "http://www.dnevnik.bg/photos/2017/08/09/3021573_snimka_na_denia_bulgarskoto_zname_pazi_elektrichesko/", "text": "Българският флаг продължава да се появява на все повече електрически табла в София. Инициативата е на Столичната община и започна на 3 март. Причината кампанията да продължава е, че инспектори от \"Столичен инспекторат\" са установили, че рисуването на цветовете на трибагреника е алтернативен метод за предпазване на таблата от лепене на брошури, различни рисунки и надписи.  Българското знаме е нарисувано по електрически табла на елтабла при кръстовището на ул. \"Гурко\" и \"Г. С. Раковски\", в градинка до Народното събрание,на ул. \"Сердика\" 5, на ъгъла между ул. \"Оборище\" и бул. \"Васил Левски\", ул. \"Сребърна\" и \"Черни връх\", в близост до община \"Подуяне\", в район \"Слатина\" при зала Арена Армеец и на ул. \"Прелом\" във Владая.", "date": "2017.08.09", "title": "Снимка на деня: Българското знаме пази електрическо табло до храм \"Александър Невски\""}
{"url": "http://www.dnevnik.bg/video/2017/08/09/3021619_video_drugite_novini/", "text": "Пейка с географската форма на България приканва пред Народния театър Без обелки от семки в пловдивски парк Мегапаркинг за велосипеди в Утрехт \"Зелена библиотека\" в Южния парк Робърт дел Ная не е Банкси Новината за безплатно пътуване из София - фалшива", "date": "2017.08.09", "title": "Видео: Другите новини"}
{"url": "http://www.dnevnik.bg/sviat/2017/08/09/3021627_v_hurvatiia_niama_koi_da_raboti_v_turizma/", "text": "За Гари Капели сегашният летен сезон върви отлично: \"През първите седем месеца на 2017 г. имаме 7,5 млн. повече нощувки, отколкото за същия период на 2016. А до края на годината очакваме да прехвърлим границата от 100 млн. нощувки\", казва хърватският министър на туризма. Само през юли 4.6 млн. гости са прекарали почивката си в слънчева Хърватия. Тя е предпочитана особено от германците, а търсенето расте. Само че хърватската \"лятна приказка\" има и сенчеста страна: тъкмо  по крайбрежието няма достатъчно персонал . Липсват готвачи, келнери, чистачки, детски възпитатели. В разгара на сезона все още не са заети 2700 работни места. В строителния бранш и здравеопазването също има много вакантни места. Основната причина е, че след присъединяването на Хърватия към ЕС много хървати заминаха да работят в други европейски страни. От две години хърватските граждани  могат да работят без ограничения и в Германия . Благодарение на свободата на придвижване в ЕС междувременно не само много висшисти и управленски кадри, но и специалисти - зидари, готвачи и санитари, напускат Хърватия. Тревожни цифри Само през 2016 г. близо 56 хил. хървати са заминали за Германия. Хиляди други пък са потърсили късмета си в Ирландия или Австрия - главно все млади хора. Големият приток на мигранти от Хърватия дори изненада германското правителство: прогнозата беше, че средно по 10 хил. хърватски работници ще идват годишно. Миграцията е единият проблем, с който Хърватия трябва да се бори. Парадоксално е, но в същото време в страната има голямо търсене на работна ръка, включително в туризма. С 11 процента безработицата в страната е над средната за страните от ЕС. Безработните обаче не могат да се хванат на работа в туризма или в строителството, защото им липсва нужната квалификация. Решението на проблема е просто - да се опрости сегашният регламент и да се внесе работна ръка отвън, предлага Хърватската икономическа камара. Освен това непълнолетните и пенсионерите трябва да могат да работят по няколко часа вечер - през туристическия сезон. Експертите обаче са скептични към подобни предложения и се опасяват, че по този начин младите хора, които и бездруго са ниско платени, ще бъдат експлоатирани. Според международните изисквания трудът на деца под 15 години е забранен. Икономическата камара настоява да се промени сегашната практика само веднъж годишно да се прави оценка на нуждата от чужда работна ръка - най-вече от Босна и Херцеговина. Вместо това трябва да се въведе \"словенският модел\", сочат от камарата. Словенските власти разрешават на фирмите да вземат на работа чужденци, ако могат да докажат, че няма квалифицирани местни кадри, които да заемат тези места. Бившият министър на икономиката Давор Щерн пък предложи да се \"внася\" работна ръка от Филипините: \"Филипинците са квалифицирани, работливи и ще са доволни да вземат по 500 - 600 евро месечно\" (колкото е средната заплата в Хърватия - бел.ред.). Идеята обаче ни най-малко не се харесва на министъра на труда Марко Павич. Правителството е \"осъзнало проблема на трудовия пазар\" и през есента ще коригира политиката си, уверява той. Само че туристите сега са на Адриатическото крайбрежие - и много фирми просто са отчаяни от положението. Без ясна визия и политика Хърватия е проспала цялото това развитие, критикува икономистът проф. Любо Юрчич. Според него страната няма активна, постоянна и нагодена към нуждите ѝ икономическа и социална политика, която да гарантира работа на хората. Пагубно е, че млади и добре образовани хървати трябва да си търсят работа в чужбина, защото в родината им за тях няма работни места. Държавата напълно се е провалила в това отношение, смята Юрчич, който е бивш министър на икономиката. Междувременно кабинетът на Андрей Пленкович увеличи квотите за чуждестранни работници в строителния бранш, за да гарантира изпълнението на инвестиционни проекти през есента. Ще бъдат инвестирани освен това 20 млн. евро в обучението и квалификацията на безработни. Ще реши ли това в дългосрочна перспектива проблемите на хърватския трудов пазар? За Любо Юрчич тези планове не са убедителни: \"Кой ще работи в туризма, в болниците и старческите домове, ако емиграцията от Хърватия продължи? Ако продължава така, скоро ще имаме недостиг не само на работна ръка, а и на население. Застрашено е бъдещето на важни икономически области - и бъдещето на младото поколение\", посочва Юрчич.", "date": "2017.08.09", "title": "В Хърватия няма кой да работи в туризма"}
{"url": "http://www.dnevnik.bg/sport/2017/08/09/3021674_junaited_zapochna_pregovori_s_ibrahimovich_za_nov/", "text": "\"Манчестър юнайтед\" и Златан Ибрахимович са започнали преговори за нов договор, обяви \"Скай спортс\". Шведският нападател, който през октомври ще навърши 36 години, се възстановява от тежка контузия в коляното. Той продължава да живее в Манчестър и използва клубната база на \"червените дяволи\" за своята рехабилитация, въпреки че  договорът му не беше подновен след края на миналия сезон . \"Може би той ще остане с нас. Няма договор, но е по-близо до Манчестър\", каза мениджърът на \"Юнайтед\" Жозе Моуриньо преди  двубоя на за Суперкупата на Европа срещу \"Реал\" (Мадрид) .  Ибрахимович беше водещият голмайстор за \"Юнайтед\" през миналия сезон с 28 попадения в 46 мача. Той се намираше в отлична форма, но увреди кръстни връзки в реванша с белгийския \"Андерлехт\" от четвъртфиналите на Лига Европа през април. Шведът беше опериран в САЩ, като прогнозите са, че той ще бъде извън игра до края на календарната година. В договора на нападателя имаше опция за удължаване с още един сезон, но контузията накара ръководството на клуба да не я активира. Ибрахимович обеща в края на април да се завърне \"по-силен от всякога\". Той е убеден, че не е приключил с големия футбол и заяви, че  дори би играл на един крак , ако трябва. В края на май агентът на Ибрахимович Мино Райола заяви, че клиентът му има предложения от \"много първенства\" и \"100% ще остане в Европа\".", "date": "2017.08.09", "title": "\"Юнайтед\" започна преговори с Ибрахимович за нов договор"}
{"url": "http://www.dnevnik.bg/sport/2017/08/09/3021676_makvala_poluchi_vtori_shans_v_biaganeto_na_200_metra/", "text": "Международната федерация по лека атлетика (IAAF) разреши на лидера в световната ранглиста на 200 метра  Айзак Маквала  да участва в състезанията в Лондон. Спринтьорът от Ботсвана, който не беше допуснат до стадиона за стартовете на 400 метра, защото беше поставен под карантина след стомашен вирус, все пак ще участва. IAAF съобщи, че Маквала ще стартира сам от 20.40 часа българско време. Спринтьорът от Ботсвана ще бяга самостоятелно и ако запише резултат под 20.53 секунди, ще заслужи място на полуфиналите. Те пък започват в 22:55 часа наше време. Маквала се оплака днес пред медиите в Англия, че не е бил болен и не разбира защо снощи му е бил отказан достъп до стадиона за финала на 400 метра, където бе претендент за медал. От IAAF информираха, че са го поставили  под карантина , защото е сред 30-те жертви на хранителното натравяне в един от хотелите в Лондон. По закон в Англия карантината е поне 48 часа и съответно чак в 16:00 часа българско време днес е изтекла. Като реверанс от Маквала той ще може самостоятелно да заслужи мястото си на полуфиналите в бягането на 200 метра.", "date": "2017.08.09", "title": "Маквала получи втори шанс в бягането на 200 метра"}
{"url": "http://www.dnevnik.bg/tehnologii/2017/08/09/3020805_v_sasht_demonstriraha_smartfon_bez_bateriia/", "text": "Изследователи от Университета на щата Вашингтон в Сиатъл изработиха прототип на мобилен телефон, който работи без батерия. За захранване устройството използва технология, която създателите му се надяват до една година да започне да се появява в продуктите за масовия пазар. Проектът, финансиран от Националната научна фондация и компанията \"Гугъл\", залага на улавянето на нищожни количества енергия, съдържащи се в радиочестотните вълни. \"Заобикалящите ни радиовълни идват от FM радиостанциите, от късовълновите станции, от телевизионните сигнали, от мачтите на мобилните оператори. Всички те излъчват такива вълни\", обяснява Вамси Талла, член на екипа, пред \"Ройтерс\". За разработката бе съобщено с  публикация  от началото на юли. Тогава Шаям Голакта, асоцииран преподавател в Училището за компютърни и инженерни науки \"Пол Алън\", коментира: \"Вярваме, че сме изработили първият функциониращ мобилен телефон, който работи без почти никаква енергия. За да постигнем на практика тази много, много ниска консумация, трябваше да уловим енергия от околната среда, поради което се наложи да преосмислим изобщо как е конструирано това устройство.\" Реално, смартфонът изглежда просто като платка с прикачени няколко части, които могат да се закупят от обикновен магазин за електроника, изисква да се носят слушалки и работи в комутатор - бутон за превключване между режим на говорене и слушане. Това е достатъчно да се проведе и разговор по Skype през безжична базова станция. Една от находките и да се използват миниатюрните вибрации на микрофона или на говорителя, които се получават при говорене и слушане. Антена, свързана с тези компоненти, превръща движението в промени в стандартен аналагов радио сигнал, излъчван от безжична базова станция. Процесът почти не използва енергия. Но екипът има планове да доразвие устройството в по-сложен прототип с E-ink екран и ниска консумация на енергия, за да може да се пишат текстови съобщения, както и да го снабдят с камера с базови характеристики. Един от тези варианти ще има и миниатюрна соларна батерия. Представената технология би могло да се интегрира в стандартна мобилна мрежа или в безжични рутери. \"В бъдеще можем да си представим, че всички мачти на мобилните мрежи или Wi-Fi могат да са с вградена наша технология. А ако всяка къща има такъв Wi-Fi рутер, практически можеш навсякъде да имаш покритие за смартфон без батерия\", разказва Талла. Прототипът използва 3.5 микровата и изследователите показаха, че такова минимално количество енергия може да се извлече от два източника - стандартен радио сигнал, излъчван от устройство на 10 метра, и енергия от соларна клетка с размера на оризово зърно, достатъчна да се свърже устройството с базовата станция на 17 метра. Авторите казват, че едно от най-големите предизвикателства пред работещите в това направление е устройството да използва много, много малко енергия. Има и други разработки, но при тях събраната енергия стига за едно \"Здравей\" в началото на разговора и после трябва да се чака 10 минути натрупване на енергия, за да се чуе отговора на другата страна. Екипът планира за представи завършен продукт след 8-9 месеца и макар да не разкрива други подробности, един от участниците в него споменава пред \"Ройтерс\", че разработката им може да позволи поне още един телефонен разговор, след като батерията на стандартен смартфон е напълно изчерпана. Друга посока, в която работят инженерите в Университетите на Бристъл и Съри, например, е създаването на т.нар. суперкондензатори, които могат да се зареждат в пъти по-бързо от сегашните батерии, разчитащи на електрохимичен процес.", "date": "2017.08.09", "title": "В САЩ демонстрираха смартфон без батерия"}
{"url": "http://www.dnevnik.bg/bulgaria/2017/08/09/3021651_gerb_izmisleniiat_skandal_s_detskata_gradina_v_pernik/", "text": "Ремонтираното крило на детската градина в пернишкия квартал \"Могиличе\", където да се настани частна детска градина, пустее от 1998 година, а сега кметът на града Вяра Церовска (ГЕРБ) и екипът й, провеждат прозрачна процедура, благодарение на която крилото в градината ще бъде ремонтирано и в него ще могат да се обучават още деца. Това информира партия ГЕРБ в разпространена до медиите декларация в отговор на исканите  от общинските съветници от БСП в Перник оставки  на председателя на групата на ГЕРБ Румяна Гьорева и на кмета на града. Вчера Би Ти Ви разказа как фирма на Гьорева е сключила с общината договор за наем на половината от детската градина. В резултат половината сграда е ремонтирана, докато другата част е в лошо състояние, а родители заявиха, че подготвят протест. Общинската съветничка първоначално заяви пред медиата, че не вижда конфликт на интереси, но  по-късно разпространи писмо до медиите, в което заяви, че се отказва от договора  с общината. \"Важно е да се отбележи, че \"за\" процедурата са гласували и общински съветници от БСП, а трима от колегите им са гласували \"въздържал се\", а не \"против\", се казва в позицията на ГЕРБ и се добавя: \"Още по-смущаващо е, че скандалът в Перник е заформен от общинска съветничка от БСП, за която в медиите се появиха информации, че получава заплата над 1000 лв., но живее в общинско жилище срещу наем от 30 лв. Значителен показател за морала на БСП.\"", "date": "2017.08.09", "title": "ГЕРБ: Измисленият скандал с детската градина в Перник е пример за наглостта на БСП"}
{"url": "http://www.dnevnik.bg/bulgaria/2017/08/09/3021686_premierut_razporedi_proverka_na_zavedenie/", "text": "По разпореждане на министър-председателя Бойко Борисов министърът на туризма Николина Ангелкова е назначила незабавна проверка за категоризацията на заведението Miloz Fish & Grill в Созопол, което според сигнал е начислявало на гостите да му заплащат по 20 лв. за празен стол, съобщи правителственият пресцентър. В сигнала си посетителите посочват, че заведението ги е таксувало с касова бележка, защото са били оставени незаети столове на заетата от тях маса. Така за четири празни стола клиентите трябвало да заплатят 80 лв. На място експерти от Министерството на туризма ще направят цялостна инспекция за работата на заведението. Днес Министерството на туризма е сигнализирало Комисията за защита на потребителите (КЗП) да вземе мерки срещу подобна нелоялна практика, която вреди на имиджа на българския туризъм, се посочва в съобщението. Минути по-късно от Комисията за защита на потребителите обявиха, че са извършили незабавна проверка в заведението. Инспекторите са установили, че потребителите не са заплатили исканата такса. От комисията напомнят случай от миналата година, когато ресторант в Стара Загора е изисквал от клиентите си да заплащат такса от минимум 20 лв., в случай че детето им играе в заведението – нарушение, за което търговецът е бил санкциониран. В съобщението не се уточнява дали е санкциониран собственикът на заведението в Созопол.", "date": "2017.08.09", "title": "Премиерът разпореди проверка на заведение, начислявало пари за незаети места"}
{"url": "http://www.dnevnik.bg/sport/2017/08/09/3021688_dimitur_dimitrov_-_hero_napusna_irtish_pak_go_spriagat/", "text": "Българският специалист Димитър Димитров напусна казахстанския \"Иртиш\", съобщиха от клуба. На официалната си страница от тима разкриха, че договорът между двете страни е прекратен. \"Димитър Димитров напуска \"Иртиш\". Той пое отбора през 2015 г., а година по-късно спечели бронзовите медали в Казахстан. Преди утрешната тренировка той ще се сбогува с отбора\", съобщиха от клуба. Все още не е ясно каква е причината за напускането на треньора, който оставя тима си на 4-о място във временното класиране. От 28 мача \"Иртиш\" има 12 победи, осем равни и осем загуби. \"Дневник\" опита да се свърже по телефона със специалиста, но той не отговаря. В последните седмици Димитър Димитров беше свързан с треньорския пост в \"Лудогорец\", но чрез  обръщение до БТА той отрече . \"Няма да ставам треньор на \"Лудогорец\", имам си договор с \"Иртиш\" и си го изпълнявам. В неделя се прибирам в Казахстан и започваме подготовка за следващите мачове от първенството\", каза Херо преди седмица. Според медиите в Казахстан специалистът е разтрогнал договора си с \"Иртиш\", заради оферта от \"Лудогорец\".", "date": "2017.08.09", "title": "Димитър Димитров - Херо напусна \"Иртиш\", пак го спрягат за \"Лудогорец\""}
{"url": "http://www.dnevnik.bg/sport/2017/08/09/3021111_van_niikerk_specheli_na_400_metra_i_mechtae_za/", "text": "Южноафриканецът Уейд ван Нийкерк спечели титлата на 400 метра гладко бягане на световното първенство в Лондон. Световният рекордьор в дисциплината записа 43.98 секунди, като на практика нямаше конкуренция. Втори завърши Стивън Гардинър от Бахамите с 44.41 секунди, а бронзът остана за Абделах Харун от Катар, който записа най-доброто си време за сезона – 44.48 секунди. Южноафриканецът не се изправи срещу най-големия си конкурент  Маквала , който получи забрана да участва. Спринтьорът от Ботсвана стана жертва на стомашен вирус и беше поставен под карантина за 48 часа. Според законите на Великобритания той няма право да влиза в контакт с други хора и не беше допуснат до стадиона. Успехът на Ван Нийкерк го доближава до исторически дубъл на 200 и 400 метра. Южноафриканецът, който в Рио счупи 17-годишния рекорд на Майкъл Джонсън. Сега той се надява да стане първия човек след славния американец, който печели на 200 и 400 метра на едно първенство. Джонсън го стори на световното първенство през 1995 г. в Гьотеборг. Мавродиева отпадна в квалификациите на гюле Радослава Мавродиева не успя да се класира сред най-добрите 12 в дисциплината тласкане на гюле и отпадна в квалификациите. Тя записа най-добро постижение от 16.99 метра при втория си опит, докато другите й два бяха неуспешни. 30-годишната Мавродиева остана на десето място в група А на дисциплината, а в общото класиране беше 21-а. Най-добър опит в квалификациите записа сребърната медалистка от миналото световно първенство Лицзяо Гун от Китай, която оглави листата с 18.97 метра. Олимпийската шампионка Мишел Картър от САЩ остана втора с 18.92 метра, а унгарката Анита Мартон финишира трета с 18.76. В бягането на  3000 метра стипълчейз  олимпийският шампион Консеслус Кипруто спечели първата си световна титла. Той спря хронометъра на 8:14.12 минути. След сребро в Москва и Пекин, кениецът най-накрая стигна до златото. САЩ с титла в овчарския скок В голяма битка се превърна финалът при мъжете в овчарския скок. Американецът Сам Кендрикс, който предварително беше сочен за фаворит издържа на напрежението и с 5.95 м грабна златото. Той направи два неуспешни опита на предпоследната височина, но се събра и покори 5.95. Накрая шампионът опита и на 6.01 заради публиката, но не успя. Среброто остана за Пьотр Лисек от Полша с 5.89 метра. Той завърши с еднакъв резултат с Рено Лавийени, но французинът се утеши с бронза, заради един фаул на същата височина. Звездата на френския тим за четвърти път завършва с бронзов медал след Берлин 2009, Дегу 2011, и миналата година в Пекин. Лавийени взе сребро в Москва през 2013 г.", "date": "2017.08.09", "title": "Ван Нийкерк спечели на 400 метра и мечтае за исторически дубъл"}
{"url": "http://www.dnevnik.bg/sport/2017/08/09/3021117_botev_zastava_na_putia_na_ludogorec_kum_poredniia/", "text": "\"Лудогорец\" и \"Ботев\" се впускат в спор за пореден трофей, който ще короняса един от двата отбора за №1 у нас. През календарната 2017 г. това са двата тима, които имат спечелена купа – разградчани се поздравиха с шеста поредна титла, а пловдивчани ги лишиха от дубъл, грабвайки  Купата на България . Който победи тази вечер на \"Лазур\" ще се окичи с втори трофей за годината. И двата тима влизат свежди в двубоя на \"Лазур\", след като \"Лудогорец\" запази титулярите си в гостуването на \"Витоша\" (Бистрица) преди няколко дни, а \"Ботев\" не игра през уикенда. Пловдивчани отложиха срещата със \"Септември\" (София), заради късното прибиране от гостуването на \"Маритимо\" в Лига Европа. Новините През седмицата и двата тима се разделиха с основни футболисти в предни позиции.  \"Ботев\" продаде Омар Косоко  на \"Ал Фуджейра\" в ОАЕ, където негов треньор ще бъде Диего Армандо Марадона. Нападателят, който се разписа във финала за Купата на България между двата тима през май, отваря дупка в предни позиции. От \"Ботев\" обаче изпратиха Косоко по добър начин, като обявиха, че той е постъпил коректно към клуба. Добрата новина за пловдивчани е завръщането на Тодор Неделев. Халфът попадна в групата, след като се контузи в първия мач с \"Маритимо\", но вече е готов за игра. Вчера \"Лудогорец\" осъществи най-големия си изходящ трансфер,  продавайки Джонатан Кафу на френския \"Бордо\" . Сумата е около 6 млн. евро, като тепърва шампионите ще получат и различни бонуси при добро представяне на бразилеца. Треньорите Наставникът на шампионите Георги Дерменджиев изтъкна натоварения график на двата отбора като евентуална пречка преди двубоя. \"Много е важно да се съхраняват футболистите при такъв сгъстен цикъл, когато имаме мачове на 3-4 дни. Сега играем с \"Ботев\", после имаме мач с \"Верея\" и другата седмица със \"Судува\" в Лига Еворпа\", каза треньорът. Той се надява на добър мач, с който \"Лудогорец\" да зарадва феновете си. За сметка на това треньорът на \"Ботев\" Николай Киров обясни, че тимът му ще изглежда по-добре от двубоя с \"Маритимо\" в Лига Европа, който загуби. \"Мачът е забравен и сме напълно готови за сблъсъка с \"Лудогорец\". Очакваме сериозен и труден двубой срещу много силен съперник, каквъто е \"Лудогорец\". Мисля, че най-доволни ще са хората, защото и двата тима играят много нападателен футбол\", каза специалистът. Цифрите Това ще бъде втора среща между \"Лудогорец\" и \"Ботев\" в надпреварата, като през 2014 г. разградчани надделяха с 3:1, водени от Стойчо Стоев. Двубоят тогава обаче беше белязан от някои спорни съдийски отсъждания и големи протести от тогавашния треньор на пловдивчани Велислав Вуцов. Иначе \"Ботев\" е едва вторият отбор в България, успявал да победи \"Лудогорец\" в битка за трофей. През 2013 г. разградчани отстъпиха на \"Берое\" в мач за Суперкупата, а през май тази година загубиха от \"Ботев\" за Купата на България. Във всички други финални срещи, шесткратният шампион е излизал победител. По ирония на съдбата \"Ботев\" ще бъде без двамата си герои от финала на \"Васил Левски\", освен продадения Косоко, тогава се разписа и  Антонио Вутов , който в момента играе за \"Левски\". Двубоят е днес от 20.30 ч. и ще се излъчва пряко по Диема Спорт.", "date": "2017.08.09", "title": "\"Ботев\" застава на пътя на \"Лудогорец\" към поредния трофей"}
{"url": "http://www.dnevnik.bg/sviat/2017/08/09/3020955_raznoglasiia_i_haos_prechat_na_sasht_da_sustaviat/", "text": "Американският президент Доналд Тръмп все още не е разкрил новата си стратегия за Афганистан - най-дългата война в историята на Съединените щати. Представянето ѝ се бави поради разногласия и колебания в администрацията. Въпросът опира до избора дали САЩ да изпратят още хиляди войници в близо шестнайсетгодишния конфликт или да се изтеглят изцяло. Несигурността стига дотам, че според телевизия Ен Би Си Тръмп споменал дори за уволнение на генерала, командващ силите в Афганистан. \"Вместо победи (...), търпим загуби\", се оплакал според Ен Би Си американският президент, мъмрейки военните си съветници на съвещание в Белия дом миналия месец. Американските генерали наричат афганистанския конфликт \"задънена улица\" и дори след годините интензивна подкрепа от страна на САЩ и НАТО местните сили за сигурност все още едвам успяват  да удържат талибаните . Въпросът за  американския контингент в Афганистан , чиито полеви командири искат попълнения вече от месеци, е от ключово значение. За момента обаче той остава висящ. Доналд Тръмп отначало даде на своя министър на отбраната  Джим Матис  картбланш да определя какви американски сили да се изпращат в Афганистан и другаде. Месеци след това обаче числеността на контингента остава същата - близо 8400 американци и 5000 войници на НАТО. Джим Матис очаква от Белия дом последователна стратегия не само за Афганистан, но и за целия регион, по-специално за Пакистан и действията спрямо терористичните групировки, преди да се реши на промени във войските. Шефът на Пентагона увери по-рано пред Конгреса, че ще представи подробен план за Афганистан до средата на юли, но срокът не бе спазен. \"Това е трудна работа, редно е да се свърши, както трябва. Толкова. Полагаме усилия да я вършим, както трябва\", заяви Матис пред журналисти на 21 юли. Според Ен Би Си предния ден Доналд Тръмп е казал на Джим Матис и на генерал  Джо Дънфорд  - председател на Съвета на началник-щабовете, че се налага да бъде сменен генерал Джон Никълсън, командващият войските на САЩ и НАТО в Афганистан. Белият дом отказа да коментира, а говорителката на Пентагона Дана Уайт посочи просто, че \"министър Матис има пълно доверие на генерал Никълсън\". Две седмици след това съвещание генерал Никълсън все още заема своя пост, а ред конгресмени в четвъртък го защитиха. Междувременно ситуацията в Афганистан се влошава още повече. От началото на годината до 8 май са убити над 2500 афганистански войници и полицаи. Американските сили не се предвижда да участват в битките, но също търпят загуби. Девет военни са убити тази година, двама от които на 2 август в Кандахар. Американските загуби за 2017 г. се изравниха вече с тези за цялата минала година. \"Липсва стратегия за успех\" Впечатлението за нерешителност и мъгляви преценки се засилва от кадровите рокади в силовите звена на Белия дом. Съветникът на президента по въпросите на националната сигурност генерал  Хърбърт Реймънд Макмастър , участващ в разработката на нова стратегия за Афганистан, уволни на 2 август своя шеф на разузнаването Езра Коен-Уатник. А от юли вече не е на поста си и съветникът за Близкия изток Дерек Харви. Според служители на Пентагона Джим Матис смята да изпрати в Афганистан почти 4000 войници допълнително със задачата да подпомагат и обучават афганистанските бойци. \"Ню Йорк таймс\" пише, че стратегическият съветник на президента  Стив Банън  и зетят на Тръмп  Джаред Къшнър  са предложили сигурността в Афганистан да бъде поверена на частни предприемачи, вместо на американски войници. Служител в афганистанското правителство, цитиран на 2 август от \"Милитъри таймс\", твърди, че Ерик Принс, бившият шеф на частната охранителна компания \"Блекуотър\", която е със страховита репутация от войната в Ирак, дори е предложил да осигури частна военна авиация. Сенаторът републиканец  Джон Маккейн  сподели тази седмица, че е разочарован, че Доналд Тръмп няма политика за Афганистан. Сенаторът от Аризона заяви, че ако до септември не бъде оповестена нова стратегия, той ще представи своя собствена, изградена върху \"препоръки на някои от най-добрите ни военачалници\". По време на посещение в Пентагона миналия месец Доналд Тръмп бе запитан дали се кани да изпрати още войски в Афганистан. \"Ще видим\", отвърна американският президент, след което смени темата. /БТА", "date": "2017.08.09", "title": "Разногласия и хаос пречат на САЩ да съставят стратегия за Афганистан"}
{"url": "http://www.dnevnik.bg/zdrave/2017/08/09/3013026_horata_koito_rabotiat_poveche_sa_po-zastrasheni_ot/", "text": "В отпускарския сезон едва ли някой се преработва твърде много, но за всеки случай ето и още един аргумент защо да не го правите - за да предпазите сърцето си. Според нов метаанализ на здравето на над 85 хиляди души, тези които работят повече, са по-застрашени от възникване на най-честия вид сърдечна аритмия -  , която пък повишава риска от инфаркт и инсулт, пише NYmag. Мащабното  проучване  е публикувано преди седмица в Европейския журнал за сърдечно-съдови заболявания (European hearth journal) от международен екип от изследователи от медицински университети в Лондон и Хелзинки. Направено е по здравните данни на над 85 хиляди работещи мъже и жени на средна възраст около  . В началото на избрания период за анализ на здравните картони на хората - от 1991 до 2004 - нито един от тях не е имал регистрирано сърдечно заболяване или ритъмно-проводно нарушение. За едно десетилетие обаче повече от 1% или  . След като били усреднени общите показатели за възрастта им, наличието на други заболявания, начина на живот и социален статус, проличало, че голяма част от тези хора прекарват повече време на работа от средната и препоръчителна норма. Учените изчислили, че   на седмица на работното място са вредни за сърцето. Хората, които работят повече от този лимит, са 1.4 пъти по-застрашени от проблеми на сърдечно-съдовата система, предупреждават те. Освен това преработването се оказало рисков фактор и за  . Според изследователите обяснението е просто - човек се нуждае от повече почивка и свободно време, за да се чувства добре.", "date": "2017.08.09", "title": "Хората, които работят повече, са по-застрашени от аритмия"}
{"url": "http://www.dnevnik.bg/politika/2017/08/09/3021005_pravitelstvoto_shte_glasuva_nov_zakon_sreshtu_praneto/", "text": "В дневния ред на правителството за днешното заседание е включено гласуването на проекта за изцяло нов закон за мерките срещу изпирането на пари. Проектът беше  качен за обществено обсъждане  в началото на май и е изготвен от работна група от ДАНС и МВР. Основният аргумент за законовата промяна е съответствие с европейското законодателство. Главната промяна пък е разширяването на кръга от хора, които попадат в дефиницията за видна политическа личност, и които подлежат на по-обстойна проверка. Към тях се добавят членове на управителните органи на политически партии. Те ще бъдат проверявани освен за произхода на средствата си, а и за източника на богатството им. Службите ще изискват информацията от банките, нотариусите, партиите, лизинговите компании, попечителски фондове и други подобни чуждестранни образувания. За спазване на изискванията на европейските директиви в мерките срещу прането на пари се \"включват комплексна проверка на клиентите, събиране и изготвяне на документи и друга информация и тяхното съхраняване, оценка на риска от изпиране на пари, разкриване на информация за съмнителни операции, сделки и клиенти, разкриване на друга информация за целите на закона, контрол върху дейността на задължените субекти и обмен на информация\". В законопроекта са разписани и видовете мерки за комплексна проверка – идентифициране на клиентите във финансовите учреждения и проверка на тяхната идентификация; идентифициране на действителния собственик, събиране на информация и оценка на целта и характера на деловите отношения, които са установени; установяване на произхода на средствата; текущо наблюдение върху установените делови отношения. Въведена е и опростена комплексна проверка при преценка на потенциалния риск от пране на пари или финансиране на тероризъм. За прилагането ѝ обаче ще се изисква одобрение от служител на висша ръководна длъжност спрямо задълженото лице. Повече за проекта, четете  тук .", "date": "2017.08.09", "title": "Правителството ще гласува нов закон срещу прането на пари"}
{"url": "http://www.dnevnik.bg/bulgaria/2017/08/09/3021012_sled_kato_se_pobratimiha_s_kitai_v_sevlievo_otgovariat/", "text": "На 20 април тази година тричленна делегация от община Севлиево посети град Нанхай в Китай. Посещението бе в отговор на заявени намерения от страна на китайците за побратимяване между двата града. Няколко дни по-късно на официалния сайт на община Севлиево бе публикувана информация за подписан меморандум за сътрудничество между Севлиево и Нанхай. Информацията бе съпроводена с гръмкото \"очаква се икономически подем\". Подемът явно трябваше да е за Севлиево, защото Нанхай се слави като силно развит в икономическо отношение град, административно подчинен на многомилионния Фошан. Логично бе управляващите да дадат повече информация за посоките на побратимяване и дейностите, заложени в двустранния меморандум. След като не се появи и дума по бъдещото сътрудничество, подадох заявление по ЗДОИ, с което поисках копие от подписаното споразумение между кметовете на Нанхай и Севлиево, заедно с разходите, направени от общинския бюджет за пътуването на кмета на Севлиево и две от заместничките му. В законния 14-дневен срок получих решение, с което ми се осигурява достъп, който трябваше да получа в срок не по-кратък от 30 дни от датата на въпросното решение. Един месец по-късно вече имах това, което поисках. Информацията бе в две части – данни за похарчените бюджетни средства за пътуването – коректна и по пера, както я бях поискала, и копието от меморандума...на китайски. Ясно е, че от документа, който ми бе изпратен, малцина биха извлекли информация. Излишно е да обяснявам какво изпитах, когато отворих отговора на община Севлиево и от него изпадна лист с китайски йерогрифи, подпечатан с \"Вярно с оригинала\", за който в придружаващото писмо бе написано: \"Копие от подписания меморандум Ви предоставяме на хартиен носител\". Първото, което мина през ума ми бе че в община Севлиево не разполагат с български превод на споразумението, под което стои подписа на севлиевския кмет. \"Посъветвах се\" с Правилника за прилагане на Закона за държавния протокол, който се отнася до висши държавници, но е логично да бъде пренесен към поведението на официалните български делегации на местната власт, когато са на официално посещение в чужбина. В чл. 17 ал. 1 е уредено какво включва церемонията по подписване на официални документи: Точка първа: обявяване на подписваните документи на български и на чужд език; Точка втора: подписване; Трета точка: размяна на документите между подписващите. Признавам, че унижението от акта на община Севлиево бе по-силно от негодуването, че не мога да кажа на хората в каква посока ще се движат севлиевско-нанхайските взаимоотношения. По-важното е обаче кметът на града да е разбрал, защото севлиевци си чакат обещания икономически подем. Пък какво пише в меморандума, търся преводач, тогава всички ще разберем. Както по-горе обясних останалата информация, която поисках със заявление по ЗДОИ, ми бе предоставена коректно. Сумата, похарчена от тричленната делегация за пътуването до Китай е 12 768.50 лв. От тях 589.39 лв. са за визи, 6 183.47 лв. за самолетни билети, 1761 лв. за ползване услугите на преводач, 4 234.64 лв. са начислени за командировъчни разходи. Само че тези харчове отново извикват въпроса за какво отидоха хилядите лева народни пари? Отговорът е тук – на китайски.", "date": "2017.08.09", "title": "След като се побратимиха с Китай, в Севлиево отговарят на заявления и на китайски"}
{"url": "http://www.dnevnik.bg/sport/2017/08/09/3021145_igrahme_pochti_perfektno_smiata_zinedin_zidan/", "text": "Зинедин Зидан остана повече от доволен от поредния трофей, който \"Реал\" (Мадрид) завоюва под негово ръководство. Европейският клубен шампион за втора поредна година спечели Суперкупата на Европа,  побеждавайки с 2:1 \"Манчестър юнатед\" в Скопие . \"Свършихме чудесно работата си. Първото полувреме беше по-добро за нас – почти перфектно. В края имахме трудности, но това беше нормално с оглед на тежкото време и темпото, на което се игра. Ако Гарет Бейл беше вкарал трети гол, всичко приключваше. Ние обаче показахме характер и постигнахме целта си. По-важното е поредната купа, която отборът спечели, тя има значение. Започваме сезона много добре\", коментира Зидан. Французинът, който донесе шест трофея за само година и половина на поста смята, че отборът му изпитва огромен глад за успехи и не мисли да спира. \"Постигнатото до момента не ни задоволява, гладни сме за още големи победи. Разполагаме с много талантливи играчи и ако те продължат да работят все така усърдно, ни чакат още много успехи\", каза французинът, който спечели трофея като футболист през 2002 г. Той коментира и факта, че  Кристиано Роналдо  игра само 12 минути в двубоя срещу бившия си тим. \"Роналдо е само от три дни с нас, той е част от отбора и беше важно да бъде с нас. Не е във форма и затова игра само 12 минути, той самият го знае, но скоро ще започне да играе повече\", каза французинът. Треньорът на \"Манчестър юнайтед\" Жозе Моуриньо от своя страна беше бесен от поражението и от съдийските решения. \"Мисля, че играхме добре и загубихме с един гол, а този гол беше от засада. Ако беше използвана  системата за видеоповторения , резултатът щеше да е 1:1 и щяха да следват продължения\", каза португалецът. Той призна, че \"Реал\" е бил по-добрият отбор, но смята че неговият тим също е пропуснал много изгодни ситуации в хода на двубоя. \"Факт е, че \"Реал\" можеше да вкара още попадения, но същото важи и за нас. Те доминираха в средата на първото полувреме, а ние бяхме по-добри в средата на второто, имахме срещу себе си отбор, съставен от фантастични футболисти. Въпреки това, до последно нищо не беше ясно. Всъщност, не точно до края, защото след влизането на Кристиано Роналдо играта беше прекъсвана всеки път, когато той поискаше нарушение\", добави в типичния си стил Моуриньо.", "date": "2017.08.09", "title": "Играхме почти перфектно, смята Зинедин Зидан"}
{"url": "http://www.dnevnik.bg/biznes/intervju/2017/08/09/3021044_nataliia_apostolova_predstavitel_na_es_v_kosovo_nikoi/", "text": "Обяснява мандата си в Прищина със задължението, което ЕС има заради Споразумението за асоцииране с Косово - да подпомага всички сфери на живота и икономиката в Косово, да \"съветва, да дава примери за добри практики, различни варианти за решение на важни въпроси пред правителството и институциите.\"  - Тя започна още година преди предсрочните избори през  юни , защото правителството на Демократичната лига на Косово (партията на първия косовски президент Ибрахим Ругова - бел. ред.) и Демократическата партия на Косово (години наред ръководена от Хашим Тачи, преди да стане президент) стигна момент, в който дейността му беше блокирана. В резултат ДПК излезе от коалицията с ДЛК и предизвика изборите. Имаха само 45 дни за кампания и подготовка за тези избори, които се оказаха недостатъчни. За това време никоя партия не можа да убеди хората в своята платформа. Например коалицията PAN, в която влизат ПДК, Инициатива за Косово НИСМА и Алиансът за бъдещето на Косово на бившия премиер Рамуш Харадинай, не излезе с програма с икономически компоненти, които да говорят за развитието на правосъдната система - сериозен проблем заради корупцията. Избирателите бяха и наясно, че коалицията е изкуствена и целта ѝ е да си осигури обикновено мнозинство в парламента. На изборите гласовете за всички партии се разпръснаха около 30%, дали заради твърде късата предизборна кампания или поради други причини - например икономическите проблеми, слабите институции или липсата на визова либерализация, за която ще стане дума. Така всяка от големите коалиции спечели около 30 гласа. Първа баше PAN, след това е Vetevendosje (\"Самоопределение\") и ЛДК, която всъщност беше големият провал, защото спечелиха 29 процента. - Според анализатори в Косово \"Самоопределение\" беше победител. Партията се регистрира дни преди изборите. Преди това бяха левичарско движение с интересни послания, които озадачаваха някои от нас в западните столици. - Да, да не говорим, че методите им бяха особени, пускаха сълзотворен газ в парламента. Но подготвяйки се за изборите в последните месеци - защото за тези избори се говореше от около половин година - \"Самоопределение\" си представи едно ново лице, много по-меко, с много смекчен език, вече не се говори за обединение с Албания. Регистрираха се като партия и заговориха за референдум, където хората да решат дали искат присъединяване. Самият език е това, което ние искаме да чуем. Те са и партията, която не може да бъде обвинена в никакъв корупционен скандал. Спечелиха доверието на младите в Косово, които виждаха в партията наказателен вот за тези, които досега са ги управлявали. Разбира се, не бързат да влизат в правителството, те все още трябва да се структурират като партия. Да не забравяме, че идват местни избори на 22 октомври, те са фокусирани върху тях. Съвсем наскоро, миналата седмица, парламентът успя да се учреди и 120 депутати положиха клетва. Той обаче не може да заработи, защото не могат да изберат председател на събранието. За поста е предложен лидерът на ПДК Кадри Весели, но той не може да бъде одобрен, защото ако слушаме изявите на другите партии, той не може да събере 61 гласа, за да бъде избран на поста. Започва спирала на отлагания и отлагания на гласуването, което е изключително опасно. Веднага американският посланик излезе с изявление и каза, че ситуацията е много опасна. Направихме го и ние. Но ПАН, докато не е сигурна, че има тези гласове, няма да го подложи на гласуване, защото веднъж гласуваш ли председателя, в същото заседание ще се гласува премиерът. Лидерът на коалицията ПАН Харадинай така трябва да предложи състава на правителството. Така политическата криза се задълбочава. - Не би трябвало да продължи до безкрай, защото президентът е задължен да осигури демократичното функциониране на институциите и, след няколко опита за достигане до компромис и връчване на мандат, в най-лошия случай да предложи парламентарни избори. Те вероятно биха съвпаднали с тези на 22 октомври. Сами разбираме, че кризата сериозно ще се задълбочи при такъв сценарий. Анализатори предричат, че изборните резултати от един нови избори няма по никакъв начин да подобрят позициите на основните партии, напротив - счита се, че те ще се влошат в резултат на изборите, а \"Самоопределение\" ще спечели повече. - Има дори последици, свързани с работата на Косово с Европейския съюз. Ние обаче нямаме специални правомощия да се намесим. Срещнах се с президента, с всички политически лидери веднага след изборите, споделих с тях колко е важно бързо да се сформира правителството и институциите. С Косово ЕС има Споразумение за асоцииране. Това е мястото, където ЕС изразходва най-много европейски фондове на глава от населението в света. Те наистина трябва да усвоят парите. Ние им даваме бюджетна подкрепа и програми в различни сектори на икономическия живот. Ще ви дам пример. Имаме на година около 50 до 70 милиона евра бюджетна подкрепа, която отива за реформа в публичната администрация и в управлението на публичните финанси. Започваме преговори за пълна образователна реформа - започвайки от самото министерство, нова структура, промяна на хората, които са вътре, до програми, учители по места, тотална от 5 до 10 години реформа. Няма сфера в икономическия живот, където ЕС да не е ангажиран. Но за да дадем парите, трябва да имаме събеседник, партньор. В момента има техническо правителство, което не може да задължи институциите, защото трябва да взима политически решения. А има много важни решения, които чакат. Например Международният валутен фонд приключи програмата си с Косово миналата седмица и трябваше да предоговори нова с новото правителство. Поради липсата на такова обаче МВФ вече няма програма и сега финансовата стабилност на Косово е под въпрос. За ЕС, за да отпускаме пари, е предварително условие да има съгласие от МВФ. Ако го няма, се блокира и бюджетната ни подкрепа от 75 милиона евро до края на годината. Междувременно Косово има около 120 милиона евро дефицит в момента, а закони, които ще позволят прехвърлянето на средства от една агенция към друга за завършването на автомагистрала, не може да се случи, защото няма парламент, който да одобри този закон. Трябва да се намалят заплатите на ветераните от войната - основния електорат за ДПК - и освен това списъците, в които фигурират, трябва да бъдат почистени, в тях има хора, които са на по 17-18 години в момента. За да се случи всичко това, трябва да се приеме закон, а няма парламент, който да го направи. Най-голяма ми болка е, че тези хора не могат по никакъв начин да превъзмогнат икономическата си безизходица без липса на институции. - Причините бяха други. Подкрепата, която ЕС дава към северната част на Косово, е, за да се подобри животът на живеещите там сърби. Нашата програма за региона е за 38 милиона евро. Двата най-емблематични проекта бяха за университета и културния център - този университет е единственото място в Косово, където се учи на сръбски език. Но като във всеки нормален европейски проект, за да може контракторът да го изпълнява, трябва да има достъп до терена. Достъпът до университета и центъра беше блокиран от незаконни обекти - бар, автомивка, магазинчета. Преговаряхме 7 месеца с кмета на Северна Митровица да ги премахне. Много пъти обещаваше и всеки път не изпълняваше. А както знаете, това са парите на европейските данъкоплатци. В един момента започнахме да плащаме неустойки на подизпълнителя, които не може да изпълни обекта в срок, не може да започне да си върши работата и да започне разширението на университета. Дадохме на кмета срок от месец да премахне постройките и когато не го изпълни, прекратихме проектите. За съжаление общината не го прие като реална заплаха. Те отново мислеха, че ще го отлагаме и отлагаме. - Косово е най-младата демокрация в Европа. Не можем да бъдем прекалено взискателни, защото институциите все още са чувствителни, неукрепнали. Затова и имаме голяма отговорност като ЕС, да помогнем да се укрепи тази институционалност. Корупцията обаче наистина е много сериозен проблем. Тя демотивира младото поколение. Факт е и че не се случи и визовата либерализация с Европейския съюз, поради условията на Европейската комисия да се покаже напредък в борбата с корупцията и организираната престъпност и парламентът да гласува демаркационната линия с  Черна гора . Европейската комисия дойде с такова предложение, когато видя, че между  две други членки  на ЕС този проблем за граничната линия се оказа доста спорен и се оказа подходящо да се постави ратифицирането като условие за визовата либерализация. Младото поколение обаче страда най-много от липсата на тази либерализация. Затова когато пристигнах, направих едно доста силно изказване, което не се хареса в началото на някои от политическите кръгове. Казах: не е Европейският съюз този, който трябва да вините за визовата либерализация, а косовските политици. - ЕУЛЕКС също така има компетенции сферите на митническото уреждане, митническия режим и полицията. Много хора я критикуват, но трябва да ви кажа, че това е един огромен организъм. Нормално е не във всичко, което прави, да бъде успешен, но като цяло е постигнало изключително много. Полицията например е давана за пример - една от институциите, които функционират изключително добре. Митническите въпроси - също. Наистина правосъдието е големият проблем, но в тази сфера ще отнеме много време, за да се удовлетворят очакванията на хората. Защото в Косово се наслагват много проблеми. Например проблемите с изчезналите - семейства, които не знаят къде са близките им. Явно са загинали, много време е минало, но костите още не са при семейството. Също напрежението между сърби и албанци косовари още съществува, раните не са зараснали. Не може чрез правосъдието да търсим възмездие за всичко. От друга страна ЕУЛЕКС помага в много сериозни дела за корупция, правила го е и в такива за военни престъпления. Не можем да сложим една негативна оценка на цялата дейност, би било изключително нечестно. - Не бих се ангажирала с отговор, защото с ЕУЛЕКС ще се случи каквото решат страните членки. Мога само да кажа, че ще се направи преглед на постигнатото, за да се оцени какво е направено, какво следва още да се постигне, през есента. Страните ще бъдат запознати с точната снимка на политическата ситуация в Косово, какво може ЕУЛЕКС да помогне и какво - не. Също така ще се вземе предвид финансовият ресурс - това е една скъпа мисия. Това решение ще бъде взето поне 6 месеца преди да се вземе окончателното решение за ЕУЛЕКС - дали ще продължи и под каква форма, ако изобщо, ЕУЛЕКС в Косово. - Не бих казала, че се съпротивляват, защото това е един косовски съд, независимо, че се намира в Хага и в него работят международни експерти. Установяването му също е с решение на косовския парламент. Много хора гледат с надежда, защото той ще се произнесе по военни престъпления в периода 1998-2000 г. Това е независима институция и не мога да я коментирам - никой не може да каже кога ще внесе обвинения, кога ще започне активна работа. Обвиненията във военни престъпления са сериозни и що се отнася до тях, според международното право никой няма имунитет. Така че има ли доказателства за извършени деяния, каквито и да са и където и да са, съответните лица ще си поемат отговорността. Това може би предизвиква известна изнервеност у някои хора в Косово, но това са очакванията на обществото. Можем да си представим, че ще бъде трудно - трябва да събират доказателства след 16 години; да се установи има ли още свидетели, искат ли да говорят; всичко това е една много сложна система. Ние обаче очакваме този съд да заработи и с голяма удоволствие искам да кажа, че председателят на съда е българка -  Екатерина Трендафилова  - голямо признание за българската правна мисъл. - ЕС е медиатор на диалога. Това означава, че естествено той осигурява платформата, мястото, където Белград и Прищина се срещат. Под формата на г-жа Могерини той кани на срещи на високо равнище, осигурява платформата за водене на преговори между двата екипа на техническите споразумения на диалога. ЕС обаче не може да определи дневния ред на диалога - каквото двете страни решат, това се дискутира в Брюксел. Всеки счита, че Брюксел е водещата фигура в този диалог. Впрочем той е много чувствителен процес - имаме среща на високо равнище, но разговорите всъщност се водят на техническо ниво. Самите споразумения са много различни - те са за признаване на дипломи, за гражданския регистър, за документите за самоличност, енергетиката, транспорта. Екипи от двете страни се договарят за взаимно приемлива формула, позволяваща хората, които живеят в Косово от сръбски произход, да имат добър стандарт на живот. От друга страна знаете, че в присъединяването на Сърбия към ЕС има нова глава за добросъседски отношения с Косово. За да напредне Сърбия по пътя към Европа, тази глава и преговорите за нея също трябва да прогресират. В тази връзка изявленията на Вучич и на министър-председателя са важни. Президентът говори за вътрешен диалог, който трябва да установи какъв точно ще бъде статутът на Косово в бъдеще. Другото, което чухме от него, беше, че той не иска преговорите с Косово в мандата му да текат както обикновено. Не иска да пренесе бремето, останало от предишни поколения, в бъдещето. Търси някакво кардинално решение. Няма да е лесно нито от едната, нито от другата страна в диалога и добре знаем защо. Да не забравяме и че предстои българско председателство, в което Западните Балкани ще са приоритет. След това ще имаме австрийско и хърватско председателство - това са страни, които са заинтересовани да има перспектива пред региона. - Не мисля, че тези страни са обезверени - виждат финансовата инжекция, която щедро даваме на Западните Балкани и не мисля, че има друга институция, която ще го предложи. Второ, съзнаваме, че не можем да отделим Западните Балкани от Европа - това не е регион като Близкия изток и Северна Африка. За да може Европа да просперира, изключително важно е да се установят стабилност и сигурност. Имаме ли отворени граници и осигурен западен фланг, това никога няма да се случи. Затова е много важно за направим бързо реформите и да подготвим Западните Балкани да станат много бързо част от Европа. Не можем да се ангажираме с дати - кризата в региона е съществена, по света има горещи точки, вниманието на Брюксел е на много места и така и трябва да бъде. На Западните Балкани обаче им се дават много силни послания, че не са забравени. Например знаете, наскоро в Триест имаше много сериозна среща от Берлинския процес, която даде тласък на развитието на добросъседските отношения и то най-вече в икономическата сфера. Това, към което в момента Европа се стреми, е да възстанови свързаността на различните икономически системи в региона, но не като митнически съюз и възстановяване на Югославия, а най-различни инициативи като ЦЕФТА, ЕИЗ и т.н., които ще помогнат на икономическия обмен между Западните Балкани и Европа, подготвяйки ги за процеса на присъединяване. Разбира се, има разочарования, чуват се гласове - особено на политическите лидери, че Европа е обърнала поглед от Западните Балкани. Смятам обаче, че с предстоящите председателства, които ще направят региона приоритетен, тази погрешна теза ще изчезне. - Не могат да се случат чудеса, както всички знаем, но и никой не очаква това. Фактът, че Западните Балкани ще станат приоритет, обаче провокира интереса на 28 страни. При толкова кризи в света досега никой не ги беше поставял в такава позиция. - Ще трябват изключително непопулярни мерки. Ще се дискутират заплатите и пенсиите на военноинвалидите, на военните ветерани. В енергийния сектор ще се вземат сериозни решения като например релокация на селища, за да се оптимизира  енергодобивът . В правосъдната реформа ще са нужни мерки като назначаване на съдии и прокурори с чисто минало, които не са свързани с корупционни схеми. Ще трябва да се инвестира в нови технологии, а на бизнеса - да се даде поле за изява без корупция. Всичко това ще бъде доста болезнено. Освен кураж ще трябват политическа отговорност и политическа сила.", "date": "2017.08.09", "title": "Наталия Апостолова, представител на ЕС в Косово: Никой не беше превръщал Западните Балкани в приоритет"}
{"url": "http://www.dnevnik.bg/sport/2017/08/09/3021164_lord_sebastian_kou_idva_v_bulgariia_prez_2018_g/", "text": "Президентът на Международната федерация по лека атлетика (IAAF) лорд Себастиан Коу ще посети България през 2018 година. Той прие поканата на министъра на младежта и спорта  Красен Кралев  и президента на българската федерация по лека атлетика Добромир Карамаринов. Тримата проведоха делова среща на олимпийския стадион в Лондон, където след това изгледаха заедно и финалите от четвъртия състезателен ден на  световното първенство . Карамаринов е близък с Коу - именно той го доведе в България през 2015 г., само месец преди световния шампионат в Пекин, където Коу бе избран за президент на IAAF. По време на срещата в Лондон Кралев, Коу и Карамаринов обсъдиха инфарструктурните проекти за лека атлетика в България. Сред тях са  зала \"Фестивална\" , \"Арена Бургас\" и стадион \"Академик\". Коу е двукратен олимпийски шампион на 1500 метра от Игрите в Москва 1980 и Лос Анджелис 1984 г. Той има и два сребърни медала на 800 метра. След края на кариерата си, лекоатлетът стана член на  Британския парламент , а през 2005 г. беше с основна роля за избирането на Лондон за домакин на Игрите през 2012 г. От 2007 г. Лорд Коу оглавява Международната федерация по лека атлетика (IAAF). По време на световното първенство в Лондон, Коу отново показа, че явно фаворизира Юсейн Болт и не се изказа никак ласкаво за  шампиона на 100 метра Джъстин Гатлин . \"Това не е перфектният сценарий за това първенство. Човек, който е наказван два пъти за употреба на допинг спечели една от най-ценните ни титли, но това е така, защото правилникът му го разрешава. Аз няма да се откажа и ще настоявам за въвеждане на доживотни наказания\", каза Коу след финала на 100 метра.", "date": "2017.08.09", "title": "Лорд Себастиан Коу идва в България през 2018 г."}
{"url": "http://www.dnevnik.bg/na_put/2017/08/09/3021040_turistite_shte_budat_dopusnati_v_londonskite_podzemiia/", "text": "Близо век лондончани са получавали пощата си благодарение на подземна железница. Пощенските влакове са пътували на дълбочина 21 м, доставяйки пощенски пратки от единия край на града до другия. Как е ставало това всеки вече ще може да изпита сам след като в началото на септември Музеят на лондонските пощи отвори  за широката публика вратите на пощенския влак.  Екскурзията преминава през забравени тунели, изоставени станции и дори покрай гробище за стари вагони. Общо 10.5 км от подземното трасе, кръстосващо столицата на Великобритания, се преминават във влака с прозрачен покрив за около 20 минути.  Електрическите локомотиви, движещи се без машинист, с каквито пътуват днес туристите, през 1927 г. са изглеждали като върхово постижение на техниката. За да не пострада при бомбардировките, по време на Първата световна война в тунелите бил крит прочутият Розетски камък - експонат на Британския музей, През 1991 г. в лабиринта са снимани и сцени от филма \"Хъдсън Хоук\" с Брус Уилис в главната роля. През 2003 г. потокът на хартиените писма секва след като масово вече е предпочитана електронната поща. Тогава се закрива и жп трасето, за да се превърне само 14 г. по-късно в туристическа атракция. Тя е част от експозицията на Музея на пощите и по време на екскурзията нейните участници получават информация за 500-годишната история на тази институция. Цената на пътуването е 16 паунда, а билетите за първите две седмици вече са разпродадени.", "date": "2017.08.09", "title": "Туристите ще бъдат допуснати в лондонските подземия"}
{"url": "http://www.dnevnik.bg/zelen/2017/08/09/3021154_reshenieto_za_zashtitenite_zoni_e_v_plashtaneto_na/", "text": "Решението на казуси като този за \"Калиакра\" минават в плащането на чужди грехове. В това е убеден вицепремиерът Валери Симеонов. В сутрешния блок на държавната телевизия той мотивира твърдението си с това, че след казуса \"Калиакра\" следват тези със защитените зони в Балчик, Шабла, Рила, Банско и Странджа. Една от причините за това е, че защитените зони били очертавани с флумастер под натиска на екологични организации, а другата е, че след като са взети решения от съответните правителства за границите на \"Натура 2000\" после са разрешавани дейности, които са били в нарушение. И сега се налага засегнатите хора по места да бъдат компенсирани. Вицепремиерът обясни, че такъв е случаят с кабинета \"Станишев\", който в нарушение на собственото си решение и издадена заповед на ресорния министър е допуснало изграждането на различни проекти в зона \"Калиакра\". \"И сега ние трябва да плащаме чужди грехове\", обобщава Симеонов. Той повтори тезата си от вчера, че ситуацията, в която се намира правителството по казуса, прилича на сюжета на филма \"Птиците\" на Хичкок, защото е непрекъснат ужас, който не свършва. Симеонов очаква още по-големи проблеми при въвеждането на заповедите за забрана на дейности за другите територии и най-вече в Странджа. По казуса с \"Калиакра\" той определи защитените степи като хендеци (според Тълковния речник на българския език това означава крайпътен изкоп, ров и е разговорна дума - бел. ред.), които не са това, което е в юношеските романтични представи - безкрайни степи, по които препускат стада коне. И сега, според него, не може да се определя като степ нещо, което е усвоено и пресичано от пътища и върху което има изградени обекти. Той подчерта, че тези степи би трябвало да продължават и на румънска територия, но северната съседка на България не е идентифицирала такива зони.Той иронизира названието и предложи да се кръстят понтобалчишки или понтобългарски степи, за да се знае, че става дума за нещо уникално. И не знам какво ще донесе това на България в туризма или в друг сектор. Това са едни пустеещи хендеци, които никога не са използвани, посочи той. Според него екоорганизациите, които са поделения на големи международни формирования, са много чувствителни на тема опазване на птици и растителност, защото в собствените им страни - Западна Европа, природа не е останала. Вицепремиерът не смята, че под защита трябва да бъдат поставяни видове птици, които тук са в изобилие, само защото са изчезнали от други райони на Европа.", "date": "2017.08.09", "title": "Решението за защитените зони е в плащането на чужди грехове, обяви Валери Симеонов"}
{"url": "http://www.dnevnik.bg/razvlechenie/2017/08/09/3019900_usmivka_za_milioni_ili_kak_smailito_donese_sustoianie/", "text": "Става дума за един от най-познатите и прости символи в света: две точки с дъга отдолу в жълт кръг. Но \"хепифейс\" или \"смайли\" - безгрижната усмивчица, баба на днешните емотикони, е бизнес за милиони. The Smiley Company, основана от французина Франклин Луфрани през 50-те, печели 265 млн. долара годишно от лицензи и продажби на стоки с легендарния дизайн, разказва \"Ройтерс\" покрай премиерата на \"Емоджи: филмът\". Подобно на хитовата анимация на \"Дисни\" отвътре навън, чиито главни герои бяха емоциите, героите на анимацията са пиктограми в мобилен телефон, \"на които им е писнало да изразяват само едно чувство.\" Докато за  родина на емоджитата се смята Япония , серията жълти физиономии, които доминират мобилните комуникации днес, са създадени от Луфрани в края на 90-те години. Историята им обаче започва по-отдавна и е предмет на сериозни спорове. Американският дизайнер разработва символа за 10 минути през 1963 г., а срещу него получава 45 долара. Поръчката е от застрахователна компания, която иска да мотивира служителите си, но постерите и значките с усмивката скоро стават популярни и започват да се имитират от други. Вариантът на Бол е с елипсовидни очи и по-висока и широка усмивка - \"малко като Мона Лиза\", пише \"Смитсониън\". Нито художникът, нито фирмата обаче регистрират изображението като свое. През 70-те братята Бърнард и Мъри Спейн добавят слогана \"Нека денят ви бъде щастлив\" и запазват популярния символ. Въпреки че емотиконите му са регистрирани в САЩ, когато през 1997 г. Луфрани се опитва да запази и самата усмивка, навлиза в дълга съдебна битка с веригата \"Уолмарт\", която ползва смайлито за свое лого. Французинът твърди, че смайлито е твърде простичко, за да представлява нечие авторство, и показва  \"смайлита от неолита\" , които според него са на 5000 години .Всичко приключва с извънсъдебно споразумение през 1997 г., чиито клаузи са неизвестни. Колкото до Харви Бол, неговият син Чарли се опитва през 2001 г. да спаси творението на баща си от безконтролната му комерсиализация чрез Световната Смайли фондация. Лицензираните от нея усмивки носят средства на пренебрегнати каузи.", "date": "2017.08.09", "title": "Усмивка за милиони, или как смайлито донесе състояние на (един от) създателите си"}
{"url": "http://www.dnevnik.bg/ot_vas/chitatelski_dnevnik/2017/08/09/3020980_kak_policai_pravi_desen_zavoi_na_cherveno_video/", "text": "Читателят твърди, че е снимал видеото на 27 юни около обяд от колелото си с телефона, докато чака да завие наляво. На видеото се вижда, че шофьорът на астрата няма колан и застрашава възрастни пешеходци, които по същото време пресичат бул. \"Евлоги Георгиев\". \"Не знам дали са тръгнали да пресичат на червено, но видно от скоростта, с която се движат, е твърде вероятно да е било зелено, но докато излязат от другата страна, да се е сменил цветът на пешеходния светофар, докато бялата астра със сигурност навлиза на червено в кръстовището\", пише още читателят, който иска да остане анонимен. Колата няма буркан и/или включена звукова сигнализация, т.е. не се движи в специален режим.", "date": "2017.08.09", "title": "Как полицай прави десен завой на червено (видео)"}
{"url": "http://www.dnevnik.bg/bulgaria/2017/08/09/3021186_boiko_rashkov_prokuraturata_pravna_deinost_li/", "text": "Действията срещу зам.-председателя на Националното бюро за контрол на СРС-тата Георги Гатев са сплашваща акция срещу институцията, заявява шефът на бюрото Бойко Рашков в интервю, публикувано снощи в  \"Медиапул\" . Интервюто е дадено за в. \"24 часа\", но в последния момент медията е отказала да го публикува. Това е първата медийна изява на Рашков, след като преди седмица прокуратурата поиска от ДАНС да отнеме допуска до информация на Гатев. Агенцията уважи искането на държавното обвинение с мотив, че той е ненадежден и не може да пази информация. Рашков научава, че интервюто му в \"24 часа\" няма да излезе вчера около 19 ч. Тогава Рашков се обърнал към други журналисти и се отзовал сайтът \"Медиапул\". Това разказа той пред \"Дневник\" и добави, чеще сезира парламентарната Комисия за контрол на специалните служби и СРС във връзка с действията на държавното обвинение. Чакам да се събере отново парламентът, за да сезирам Комисията за контрол на специалните служби и СРС. Това заяви пред \"Дневник\" директорът на Националното бюро за контрол на СРС Бойко Рашков по повод о тнемането на допуска до класифицирана информация  на неговия заместник Георги Гатев. Това е атака срещу институцията, заяви Рашков. И запита риторично: \"С какво всъщност се занимават тези длъжностни лица? С правна дейност ли, със съблюдаване на законността ли, каквито са задълженията им, или с политическа дейност, съобразена с всичко друго, но не и с правните норми?\". \"Казвам го като дългогодишен практикуващ юрист и университетски преподавател. В Бюрото има богата документация във връзка с публично оповестените случаи, при които Гатев \"бил съдействал\" на граждани, но тя не беше изискана\", казва Рашков и твърди, че се е опитал да предостави материалите на ДАНС. \"За първи път в 37 годишната си практика установих, че държавни органи не желаят да приемат налични факти\". Той нарича прессъобщението на прокуратурата по случая несъстоятелно. Рашков смята, че целта на действията на прокуратурата и ДАНС е да се ограничи контролът върху дейността им, свързана със СРС-та. \"Очевидно, някои от критиците на Бюрото са все още с тоталитарни нагласи и не искат да бъдат под наблюдение и контрол\", казва още Рашков. Той допуска, че една от целите е и да се върне времето, по което председател на Софийския градски съд беше Владимира Янева. За нейния мандат и Бюрото, и проверка от съдебния съвет и новото ръководство на градския съд показаха фрапиращи нарушения при разрешаването на СРС-та.", "date": "2017.08.09", "title": "Бойко Рашков: Прокуратурата правна дейност ли извършва или политическа (допълнена)"}
{"url": "http://www.dnevnik.bg/sviat/2017/08/09/3021208_letishteto_v_kandahar_e_bilo_podlojeno_na_raketen/", "text": "Летище Кандахар в Афганистан е било подложено на ракетен обстрел, съобщи българското Министерство на отбраната. Нападението е извършено тази нощ в 00.32 часа местно време (23.02 ч. на 8 август българско време). Няма пострадали български военнослужещи. Летището, което се използва за военновъздушна база от силите на САЩ и НАТО, често е обект на атаки.  През юли то отново бе подложено  на ракетен обстрел. Българският контингент в Кандахар е част от международните сили за поддържане на сигурността в Афганистан. България изпълнява мисии в страната от 15 години.", "date": "2017.08.09", "title": "Летището в Кандахар е било подложено на ракетен обстрел, няма пострадали българи"}
{"url": "http://www.dnevnik.bg/sviat/2017/08/09/3021241_kola_vruhletia_voinici_v_parij_ima_raneni/", "text": "Няколко души са ранени, след като кола връхлетя френски войници в парижкото предградие Левалоа-Пере. Полицията издирва превозното средство, както и един нападател, съобщава агенция \"Ройтерс\". Първите съобщения са за шестима ранени войници - четирима леко и двама сериозно.", "date": "2017.08.09", "title": "Кола връхлетя войници в Париж, има ранени"}
{"url": "http://www.dnevnik.bg/tehnologii/2017/08/09/3020982_samoletite_bez_piloti_biha_pestili_miliardi_no_lipsvat/", "text": "Безпилотните самолети биха пестили на авиокомпаниите 35 млрд. долара годишно, но нищожен брой пътуващи са склонни да се качат на такъв летателен апарат, показва оповестено тази седмица проучване на инвестиционната банка UBS, цитирано от \"Гардиън\" и CNBC. Подобно решение би намалило и цената на билетите с 11% за американските авиокомпании и 4 на сто за европейските. 54 на сто от анкетираните през юни 8000 души от САЩ, Европа и Австралия обаче посочват, че в никакъв случай не биха се качили на самолет без пилоти, докато само 17% са склонни да се доверят изцяло на техниката. За половината запитани решението им да не летят в безпилотна машина не би се променило дори ако билетът е по-евтин. Очаквано младите и по-образованите сред анкетираните са по-склонни да се качат на лайнер без човек зад щурвала, посочват от UBS. Това се обяснява с факта, че тези групи са по-запознати с развитието на технологиите. В същото време обаче производителите вече правят тестове на безпилотни самолети. Преди две седмици \"Еърбъс\" представи своя самолет \"Сагита\", който направи седемминутен демонстрационен полет в Южна Африка, като без човешка намеса измина предварително зададения курс. Машината обаче беше с размер три на три метра и можеше да излети с товар от едва 150 кг. От \"Боинг\" пък обявиха още през юни, че за момента тестват безпилотни полети, но в симулатор, припомня \"Гардиън\". Естествено, военните са крачка напред, като през юли 2013 година морската пехота на САЩ успя да осъществи безпилотно излитане и кацане от самолетоносач. Известно е, че към днешна дата самолетите могат да излитат, поддържат курса и кацат сами, но това става под надзора на пилотите, които са готови да поемат контрола във всеки момент. По-широката степен на автоматизация позволи в редица случаи в кабината да има двама души екипаж вместо трима. Проучването на UBS пък прогнозира, че за кратките полети съвсем скоро ще е достатъчен и само един пилот. Посочва се също, че едва ли в следващите двадесет години ще се премине към безпилотни полети при пътническите самолети, но с развитието на технологиите за управление на дронове все по-близко е денят, в който на борда ще има един пилот, а на земята ще дежури още един, готов да поеме управлението дистанционно при нужда. От UBS смятат, че товарните самолети първи ще летят без хора на борда. Това е твърде вероятно, защото товарът не се интересува кой управлява машината.", "date": "2017.08.09", "title": "Самолетите без пилоти биха пестили милиарди, но липсват смелчаци да се возят на тях"}
{"url": "http://www.dnevnik.bg/sport/2017/08/09/3021249_fotogaleriia_triumfut_na_real_madrid_za_superkupata_na/", "text": "След титлата на Испания и трофея в Шампионската лига \"Реал\" (Мадрид) завоюва и Суперкупата на Европа, доказвайки, че е най-силният отбор на Стария континент в момента.", "date": "2017.08.09", "title": "Фотогалерия: Триумфът на \"Реал\" (Мадрид) за Суперкупата на Европа"}
{"url": "http://www.dnevnik.bg/sviat/2017/08/09/3021239_severna_koreia_zaplashi_s_udar_po_guam_sled_kato_trump/", "text": "Северна Корея обяви, че обсъжда планове за удар срещу американската тихоокеанска територия Гуам, след като президентът Доналд Тръмп заяви, че ако Пхенян заплаши Вашингтон, Америка ще отвърне с \"огън и ярост\". Вербалният сблъсък веднага разтърси финансовите пазари и накара политици и анализатори да призоват САЩ да се въздържат от реторични спорове. 163 000 души живеят в Гуам, там има и военна база. Планът ще бъде осъществен в момента, в който Ким Чен Ун вземе решение, съобщи говорител на Корейската народна армия, цитиран от агенция \"Ройтерс\". Губернаторът на Гуам Еди Калво заяви, че островът е готов за \"всяка възможност\". Пхенян обвини Вашингтон в подготовката на \"превантивна война\". Напрежението ескалира в последните дни, след като в събота  ООН наложи нови санкции на КНДР , а вчера Тръмп заяви: \"Неговите (на Ким Чен Ун) заплахи излизат извън нормалните рамки и, както вече съм казвал, те ще бъдат посрещнати с огън и ярост, или иначе казано, със сила, каквито този свят още никога не е виждал.\" Президентът говори по време на импровизиран брифинг на частното си голф игрище в щата Ню Джърси, където прекарва отпуската си. По-рано вестник \"Вашингтон пост\" съобщи, позовавайки се на доклад на разузнавателните служби, че  КНДР е успяла да произведе ядрени бойни глави , които могат да бъдат поставени на разработените от Пхенян ракети. По данни на разузнавателните среди това е поредната крачка на Северна Корея към придобиването на статут на пълноценна ядрена държава. Според анализ, проведен миналия месец от разузнавателното управление на Пентагона, към днешния ден Пхенян може да разполага с до 60  ядрени бойни заряда . Според независими експерти, цитирани от \"Вашингтон пост\", това число може би е малко завишено. Американският сенатор републиканец  Джон Маккейн  коментира, че президентът Доналд Тръмп не трябва да отправя заплахи към Пхенян, които не би могъл да изпълни на практика. \"Не съм съгласен с изказванията на президента, защото трябва да си уверен, че можеш да изпълниш това, което казваш, посочи Маккейн, коментирайки вчерашните изявления на Тръмп, че може да отговори \"с огън и ярост\" на заплахите от страна на Пхенян. Най-видните лидери, с които съм се срещал, не са прибягвали до такива заплахи, докато не са били готови да действат, а аз не съм уверен, че Тръмп е готов да действа.\" На въпрос следва ли според него думите на Тръмп да се разбират като израз на готовност да се нанесе ядрен удар по  Северна Корея , сенаторът отговори: \"Аз не разбирам това, което той казва, и вече отдавна съм се отказал от опитите да проумявам неговите изказвания.\" Друг сенатор, демократката Даян Фейнстийн, също взе повод от последните остри думи на президента и призова САЩ незабавно да пристъпят към преговори със  Северна Корея  на високо равнище и без предварителни условия, защото политиката на изолиране на Пхенян не е дала резултат. \"Изолирането на севернокорейците не ги застави да се откажат от стремежа си да се сдобият с ядрено оръжие. И президентът Тръмп със своите високопарни изказвания не спомага за излизането от тази ситуация\", отбеляза тя. Според нея \"няма никакви съмнения\", че експерти на КНДР сега търсят начин да монтират ядрена бойна глава на междуконтинентална балистична ракета, способна да достигне САЩ. \"Дипломацията е единственият път напред\", подчерта сенаторката.", "date": "2017.08.09", "title": "Северна Корея заплаши с удар по Гуам, след като Тръмп обеща \"огън и ярост\" срещу Пхенян"}
{"url": "http://www.dnevnik.bg/sport/2017/08/09/3021252_grigor_dimitrov_zapochva_trudnata_zashtita_na_tochkite/", "text": "Турнирите от сериите \"Мастърс 1000\" в Канада и Синсинати се оказаха повратен момент за Григор Димитров през миналата година. Българският тенисист се намираше в много лоша форма след  кошмарната загуба от Диего Шварцман  на финала в Истанбул и пристигна в Торонто с осем загуби в последните си десет мача. Последваха обаче  четвъртфинал на канадска земя  и  полуфинал в Синсинати . Те дадоха тон за  добро представяне на US Open  и азиатските турнири и изкачване от №40 до №17 в ранглистата в края на сезона. Днес Димитров започва участието си в канадския мастърс, който тази година е в Монреал. Той ще се изправи срещу четвъртфиналиста от Australian Open Миша Зверев от Германия. Двубоят е втори в програмата на втория по големина корт - Banque Nationale, и ще започне около 21.30 ч. българско време. Първият мач, който стартира в 19.30 ч., ще противопостави миналогодишния финалист в турнира Кей Нишикори и Гаел Монфис. Димитров и Зверев ще играят за втори път помежду си. Те се срещнаха в първия кръг на турнира в Ротердам през февруари тази година, а  българският тенисист спечели с 6:7 (4), 6:2, 6:4. Зверев преодоля първия кръг в Монреал след  труден успех срещу квалификанта от Словакия Норберт Гомбос  - 6:4, 6:7 (5), 6:3. Димитров почиваше на старта като поставен под №7 в надпреварата. Българският тенисист има да защитава 180 точки в Монреал и 360 точки от мастърса в Синсинати, който започва на 14 август. В момента той е №11 в световната ранглиста, като с изваждането на миналогодишния актив от канадския мастърс изостава с 240 точки от топ 10. Освен това Димитров води здрава битка за класиране във финалите на АТП. Засега с актив от 1980 точки той заема последното място, даващо право на участие в Лондон. Близо зад него обаче са Томаш Бердих (1950 т.), Давид Гофен (1890 т.), Кей Нишикори (1885 т), Милош Раонич (1795 т.) и Пабло Кареньо Буста (1785 т.). Добрата новина за Димитров е, че двамата най-предно класирани в ранглистата играчи в неговата половина на схемата вече не са част от турнира в Монреал - Доминик Тийм и Томаш Бердих. Бердих се оттегли заради контузия и вместо него като \"щастлив губещ\" от квалификациите влезе Ернесто Ескобедо. Американецът дори спечели първия си мач - 7:6 (4), 6:4 срещу Николоз Басилашвили, и във втория кръг ще играе с Робин Хаазе от Холандия. Победителят от този двубой ще срещне Димитров или Зверев в осминафиналите. Тийм, който беше поставен под №3 в турнира, изненадващо загуби още първата си среща. В много драматичен мач той отстъпи срещу Диего Шварцман с 4:6, 7:6 (7), 5:7. Аржентинецът спаси цели четири мачбола, преди да триумфира след 2 часа и 55 минути игра. Следващият му съперник е американецът Джаред Доналдсън.", "date": "2017.08.09", "title": "Григор Димитров започва трудната защита на точките от Канада и Синсинати"}
{"url": "http://www.dnevnik.bg/photos/2017/08/09/3021185_fotogaleriia_lodkata_na_kotkite/", "text": "Във водите на канал Херенграхт в Амстердам, Холандия, плава необикновена лодка, пълна с котки. \"Котешката лодка\" (The Catboat) е единствения приют за котки, който буквално се носи по течението.", "date": "2017.08.09", "title": "Фотогалерия: Лодката на котките"}
{"url": "http://www.dnevnik.bg/photos/2017/08/09/3018199_fotogaleriia_melani_grifit_na_60_godini/", "text": "Родена в семейството на Питър Грифит и Типи Хедрън, Мелани Грифит отрано е орисана за актьорство - кръстена е на героинята на майка си в \"Птиците\" на Хичкок. Холивудска звезда от собствена величина, с дъщеря, която е също актриса, днес Грифит навършва 60 години. Още като дете Грифит се снима заедно с майка си в многосерийната документална драма \"Рев\". Но това явно не е достатъчно за нея, защото на 15 години бяга от къщи, а на 18 се омъжва да актьора Дон Джонсън. Двойката се разделя само няколко месеца по-късно. Срещат се отново през 1989 г., отново се влюбват и сключват втори брак.", "date": "2017.08.09", "title": "Фотогалерия: Мелани Грифит на 60 години"}
{"url": "http://www.dnevnik.bg/bulgaria/2017/08/09/3021313_obshtinarite_ot_bsp_v_pernik_iskat_ostavki_zaradi/", "text": "Общинските съветници от БСП в Перник поискаха оставките на председателя на групата на ГЕРБ Румяна Гьорева и на кмета Вяра Церовска (ГЕРБ) заради скандала с наема на общинска градина в града. Вчера Би Ти Ви разказа как фирма на Гьорева е сключила с общината договор за наем на половината от детската градина в кв. \"Могиличе\", където да създаде частна детска градина. В резултат половината сграда е ремонтирана, докато другата част е в лошо състояние, а родители заявиха, че подготвят протест. Общинската съветничка първоначално заяви пред телевизията, че не вижда конфликт на интереси, но  по-късно разпространи писмо до медиите, в което заяви, че се отказва от договора  с общината. \"Случилото се там показва още едно от лицата на партия ГЕРБ - ярък цинизъм и конфликт на интереси, който дели децата на държавни и частни. Това е поредният пример на модела ГЕРБ за употреба на властта в лична полза: в Перник той е разделената детска градина, в Добрич той е  суджукът , за председателството е НДК\", се казва в позиция на общинските съветници от БСП. Според социалистите подобни \"бомби\" има във всяка област, тъй като този начин на управление е заложен от правителството на Бойко Борисов в цялата държава. Пернишките съветници от БСП припомнят  отстраняването на бившия депутат Живко Мартинов  от структурите на ГЕРБ в Добрич и казват, че сега е ред на председателя на групата общински съветници на ГЕРБ в Перник и на кмета на общината. \"Нека видим дали Борисов прилага еднакви стандарти\", призовават те.", "date": "2017.08.09", "title": "Общинарите от БСП в Перник искат оставки заради частната детска градина в общинска сграда"}
{"url": "http://www.dnevnik.bg/sport/2017/08/09/3021295_folksvagen_stana_oficialen_prevozvach_na_evro_2020/", "text": "Немският автомобилен гигант \"Фолксваген\" подписа договор с УЕФА, ставайки официален спонсор и превозвач на европейското първенство през 2020. Това обяви компанията, която ще използва първенството, за да представи  новата си гама електромобили . \"Фолксваген\" се насочи към активно навлизане във футбола, с което цели да възстанови имиджа си на водеща марка след аферата  \"Дизелгейт\" . Преди месец компанията подписа най-големият спонсорски договор в Германия, ставайки партньор на националния отбор по футбол на страната. \"Фолксваген\" замени производителя на луксозни автомобили \"Мерцедес\", който беше спонсор на Бундестима в продължение на 45 години. На Евро 2020 компанията от Волфсбург ще осигури всички превозни средства за отборите, съдиите, служителите на УЕФА и всички ВИП гости на турнира. На европейското първенство във Франция преди година официален превозвач беше \"Хюндай\". Първенството на Стария континент ще се проведе в нов специален формат, по случай 60 години от първия турнир. Общо 13 града в цяла Европа ще са домакините на мачовете от  Евро 2020 .", "date": "2017.08.09", "title": "\"Фолксваген\" стана официален превозвач на Евро 2020"}
{"url": "http://www.dnevnik.bg/bulgaria/2017/08/09/3021348_grafika_na_denia_bulgariia_e_vtora_v_es_po_procent_na/", "text": "Повече от 10% от майките в България раждат, преди да навършат 20 години. Страната е на второ място по този показател в Европейския съюз, като я изпреварва само Румъния. Това показва статистика на \"Евростат\" за 2015 години. 12.3% от румънските майки раждат първото си дете в юношеска възраст, това правят и 11.9% от българките. Следват унгарките с 9%, жените от Словакия (8.4%) и Латвия (5.5%). Най-малко тийнейджърки раждат в Италия (1.2% от майките), Холандия и Словения (1.3%) и Дания и Швеция (1.4%). 47% от жените в цяла Европа раждат за пръв път в двадесетте си години, докато 45% - между 30 и 40 г. Процентът на тийнейджърките, които стават майки, е 4% за целия съюз, също толкова е процентът и на жените, които се сдобиват с първото си дете, след като навършват 40 г. Българките  раждат  първото си  дете най-рано  – на 26 г. Най-късно това се случва на италианките – на почти 31 г. Средната възраст за ЕС е почти 29 г. според статистиката за 2015 г.", "date": "2017.08.09", "title": "Графика на деня: България е втора в ЕС по процент на майките тийнейджърки"}
{"url": "http://www.dnevnik.bg/biznes/2017/08/09/3021365_vunshnata_turgoviia_narastva_s_burzi_tempove/", "text": "Общият износ на България нараства с 15.8%, а вносът с 16.3% през първата половина на годината, съобщи Националният статистически институт. Търговията със страните извън Европейския съюз нараства с още по-бързи темпове - с 25.4% износът и с 33% вносът. През периода от януари до юни 2017 г. от България са изнесени стоки на обща стойност 25.1 млрд. лв. Само за юни износът се е увеличил с над 16% спрямо същия период миналата година. За първите шест месеца от 2017 г. износът на стоки за страни, които не са част от Европейския съюз, е на стойност близо 8.8 млрд. лв. Основни търговски партньори на България са Турция, Китай, Русия, Сърбия, Египет и Македония, които формират 51.4% от износа за трети страни. За изследвания период в страната са внесени стоки за близо 28.5 млрд. лв., което е с 18.8% повече спрямо същия период на 2016 г. През юни тази година общият внос се увеличава с 13.1%. Вносът на България от трети страни през първите шест месеца на 2017 г. се увеличава с 33% и е на стойност 10.4 млрд. лв. Най-голям е стойностният обем на стоките, внесени от Русия, Турция, Китай и Сърбия. Само през юни тази година вносът на България от трети страни нараства с 25.1% спрямо същия месец на предходната година. При вноса от трети страни най-голямо процентно увеличение е отчетено в секторите \"Необработени (сурови) материали, негодни за консумация (изкл. горивата)\" - 86.4%, и \"Минерални горива, масла и подобни продукти\" - 46%. Общото външнотърговско салдо на страната е отрицателно в изследвания период и е на стойност 3.3 млрд. лв. Външнотърговското салдо с трети страни също е отрицателно и е в размер на 1.6 млрд. лв.", "date": "2017.08.09", "title": "Външната търговия нараства с бързи темпове"}
{"url": "http://www.dnevnik.bg/bulgaria/2017/08/09/3021374_prosvetnoto_ministerstvo_chaka_7_mln_lv_za_da/", "text": "Министерството на образованието и науката (МОН) разчита да получи допълнителни 7 млн. лева към бюджета си за 2017 г., за да се осигури достъп на българските учени до световните бази данни ScienceDirect и Scopus. Това се разбира от отговор на ведомството до \"Дневник\". Миналата седмица редакцията съобщи, че  отново е спрян достъпът до световните бази данни , от който се възползват 59 научни организации и висши училища в страната. Подобен проблем имаше и през август 2016 г., когато  МОН не бе подновило годишния абонамент за научните журнали , за който бяха необходими  7.9 млн. лева с ДДС . Сега министерството съобщи, че издателство \"Елзевиер\" е определено за изпълнител на обществена поръчка за осигуряване на достъп до електронната база данни Science Direct, реферативната база данни Scopus и аналитичната платформа SciVal за периода 2017-2019 г. Стойността на абонамента е 7 737 000 лв. с ДДС, като от отговора на ведомството се разбира, че договорът все още не е подписан. \"Абонаментна такса се дължи след подписването на договор за абонамент съгласно Закона за обществените поръчки. Договорът ще бъде подписан при одобряване на допълнителни разходи по бюджета на МОН за 2017 г. в размер на 7 000 000 лв.\", казват от пресцентъра на ведомството.", "date": "2017.08.09", "title": "Просветното министерство чака 7 млн. лв., за да възобнови достъпа до световните научни бази данни"}
{"url": "http://www.dnevnik.bg/biznes/2017/08/09/3021315_do_mai_iznosut_za_es_raste_s_108/", "text": "През първите пет месеца на година износът на България за другите страни от ЕС е нараснал с 10.8% спрямо година по-рано, сочат данните на НСИ. Той е на стойност 13.3 млрд. лв. Основни търговски партньори на България са Германия, Италия, Румъния, Гърция, Франция и Белгия, които формират 68.9% от износа за държавите - членки на ЕС. Само през май износът за ЕС нараства с 19.5% спрямо същия месец на предходната година и е в размер на 2.9 млрд. лева. Най-голям ръст на годишна база е отбелязан в секторите \"Минерални горива, масла и подобни продукти\" (42.9%) и \"Артикули, класифицирани главно според вида на материала\" (34.3%). Най-голям спад се наблюдава в сектор \"Храни и живи животни\" (7.7%). Вносът на България от ЕС през периода януари - май се увеличава с 13% спрямо същия период на 2016 г. и е на стойност 14.9 млрд. лв. Най-голям е стойностният обем на стоките, внесени от Германия, Италия, Румъния, Испания и Гърция. През май вносът на България от държавите - членки на ЕС, нараства с 20% спрямо същия месец на предходната година и е в размер на 3.2 млрд. лв. При вноса най-голямо процентно увеличение е отчетено в сектор \"Минерални горива, масла и подобни продукти\" (66.4%). Намаление се наблюдава единствено в сектор \"Безалкохолни и алкохолни напитки и тютюн\" (9.8%). Външнотърговското салдо на България с ЕС за периода януари - май 2017 г. е отрицателно и е на стойност 1.6 млрд. лв.", "date": "2017.08.09", "title": "До май износът за ЕС расте с 10.8%"}
{"url": "http://www.dnevnik.bg/photos/2017/08/09/3021251_fotogaleriia_biatlon_s_tankove_krai_moskva/", "text": "На полигона Алабино, намиращ се близо до Москва, се провеждат Международни военни игри. В тях участват 19 държави – Лаос, Уганда, Таджикистан, Никарагуа, Киргизстан, Кувейт, Сърбия, Индия, Монголия, Ангола, Узбекистан, Армения, Зимбабве, Азербайджан, Иран, Беларус, Венецуела, Китай, Казахстан и Русия. Снимките са от дисциплината \"Танков биатлон\".", "date": "2017.08.09", "title": "Фотогалерия: Биатлон с танкове край Москва"}
{"url": "http://www.dnevnik.bg/biznes/turizam/2017/08/09/3021361_sait_mamil_s_oferti_za_pochivki_produljava_da_raboti/", "text": "Сайт, за който преди повече от месец е подаден сигнал, че мами с оферти за почивки в България и чужбина, продължава да работи, сигнализираха пострадали, цитирани от Би Ти Ви. Според тях измамените от портала travelbazar.bg са поне сто. Проверка на \"Дневник\" показа, че наистина сайтът работи и предлага почивки. Два от трите посочени телефона за контакт даваха свободно, а третият беше изключен. \"Дневник\" изпрати и въпроси на посочения имейл на компанията, но до момента няма отговор. Според Би Ти Ви само в Добрич има 20 излъгани, платили над 6 хил. лева за неосъществени почивки. Схемата е една и съща - парите се плащат предварително, а дни преди туристите да заминат, биват информирани, че няма как да бъдат настанени заради застъпване на резервации. Парите обаче не се връщат. Пред Би Ти Ви Нели Димова, която живее в Испания, обяви, че е платила 2 хил. евро за почивка със семейството си на Дюни. При пристигането на място представител на туроператора \"Мадес груп\", обявил, че в момента няма места, но ще ги изпратят за два дни в Аркутино, след което ще ги настанят в Дюни. След пет дни престой в Аркутино Димова била уведомена от домакините, че никой не е платил за техния престой и тя се принудила да покрие разходите по престоя си. Според други пострадали преди 40 дни е подаден сигнала срещу сайта в Комисията за защита на потребителите, но той е получил входящ номер едва в петък. Пред Би Ти Ви министърът на туризма Николина Ангелкова обяви, че министерството е сезирало комисията още на 6 юли, а в момента на \"Мадес груп\" проверка прави и Главна дирекция \"Борба с организираната престъпност\". Тя пое ангажимент още днес да види докъде е тя и сайтът да бъде затворен. При избухването на скандала в началото на юли от \"Мадес груп\" обявиха на своята фейсбук страница, че сайтът \"Травелбазар\" публикува и прави резервации от името на фирмата, без да има юридически и финансови взаимоотношения с нея. \"Ваучерите, които е издавал този сайт, респективно фирма, са в противоречие на закона. Всички резервации на клиенти, направени от тази фирма, нямат нищо общо с нашата фирма, не рекламираме и не продаваме наши туристически пакети в този сайт\", се казва още в позицията. Ангелкова: Нужен е гаранционен фонд Днес Ангелкова посъветва хората, които организират почивката си през туроператори, първо да проверяват дали те фигурират в Националния туристически регистър, който е публичен, и дали имат застраховка. В конкретния случай от сайта на ведомството се вижда, че\"Мадес груп\" нямат актуална, а предишната отдавна е изтекла. Не се разбра защо сайтът все още функционира и дали има основания да се отнеме лицензът на туроператора. Министър Ангелкова използва случая да лансира идеята си за въвеждане на гаранционен фонд, от който да се плащат средствата на измамени от туроператори български туристи. Това можело да стане с промени в Закона за туризма, като това би бил работещ механизъм за обезщетяване в бъдеще. Тези промени се предлагат в изготвян в момента законопроект. Между 20 и 50 сигнала на ден за нарушения в туризма В отговор на въпрос Ангелкова каза, че на горещия телефон на Министерството на туризма се получават между 20 и 50 сигнала на ден за различни нарушения. Най-често те са за неправомерни действия на концесионери, свързани с ползването на чадъри и шезлонги в зоните за свободно плажуване. Като нови нарушения, появили се тази година, тя посочи отказ на стария наемател да даде достъп до плажа на новия, и ползване на плажни ивици от избрани наематели, без да е подписан договор с министерството. За такива случаи сигналите се пренасочвали към прокуратурата.", "date": "2017.08.09", "title": "Сайт, мамил с оферти за почивки, продължава да работи, оплакаха се потърпевши"}
{"url": "http://www.dnevnik.bg/bulgaria/2017/08/09/3021386_bivsh_shef_na_napoitelni_sistemi_poluchi_vtoro/", "text": "Бившият изпълнителен директор на \"Напоителни системи\" Ивайло Първанов се сдоби с второ обвинение от прокуратурата. Специализирано звено \"Антикорупция\" (СЗА) го е привлякла в качеството на обвиняем за това, че на 26 май 2016 година той е направил опит да принуди управителя на \"Напоителни системи\" ЕАД, клон Тополница, да извърши нещо, противно на волята ѝ, става известно от съобщение на държавното обвинение. Според прокуратурата Първанов се е опитал да й въздейства да убеди председателя и членове на комисия, определени с нейна заповед, да приемат извършени строително-монтажни работи, като подпишат протокол образец 19, на следните обекти: кантон \"Варвара-1\", воднотехническо съоръжение \"Бент Лесичово\" и прилежащ към него кантон и кантон \"Гелеменово\". Първанов я е заплашил, че ако не извърши това, ще я уволни. Опитът е останал недовършен поради независещи от дееца причини, съобщават още от прокуратурата. Ивайло Първанов е с мярка за неотклонение \"Подписка\". Това е второ обвинение за Ивайло Първанов. На 31 март тази година той беше привлечен като обвиняем заедно със Стайко Ганчев и за извършени стопански престъпления, от които за държавното дружество са настъпили щети в общ размер на около 963 000 лв.", "date": "2017.08.09", "title": "Бивш шеф на \"Напоителни системи\" получи второ обвинение"}
{"url": "http://www.dnevnik.bg/sviat/2017/08/09/3020862_debat_za_kolonialnoto_minalo_moje_da_pomrachi/", "text": "Как погребална маска от Океания се е оказала в германски музей? Какво прави там тронът на африкански крал? Най-новият берлински музей, \"Хумболт форум\", все още се опитва да отговори на тези въпроси, свързани с колониалното минало, станало причина ценните предмети са се озоват в Европа. \"Имаме отчаяна нужда от дебат, каза за ДПА проф. Катарина Шрам, социален антрополог в Берлин. Проект с амбицията на \"Хумболт форум\" трябва да се води открито и прозрачно.\" \"Хумболт форум\", който ще отвори врати през 2019 г. и ще включва културен център и музей, ще се съсредоточи върху световните култури, антропологията и етнологията. Ще се намира на мястото на изграждания в момента Градски дворец на мястото на бившия източногермански парламент. Основната част от колекциите му ще бъде предоставена от фондацията \"Пруско културно наследство\". В нея влизат много предмети, събрани през колониалните времена. Шрам се отнася критично към възстановения дворец - описва го като \"бомбастичен\". Тя обаче вижда проблеми и в замисъла на кураторите. \"Концепцията (на музея) разчита твърде много на любопитството на посетителите и на зрелищното естество на обектите, изложени на показ. Как може човек да си направи връзка по достатъчно критичен начин? Много малко се говореше досега по въпроса, много малко е мислено за него.\" Според нея обясненията за произхода на обектите не трябва да се ограничават до това дали те са били откраднати от оригиналното си местоположение, нито дали за набавянето им е било упражнено насилие. \"Даренията и покупките също имат колониален контекст. Най-ранните видове туристически сувенири като копия и барабани пристигат в европейските колекции в огромни количества\", каза Шрам, която преподава и води изследвания в Института за социална и културна антропология в Свободния университет в Берлин. \"Тези (развития) имат значим принос в утвърждаването на стереотипния образ на т.нар. неевропейски култури, следователно и в размиването на постколониалната интеграция\", каза тя и добави, че колекциите на музея трябва по-добре да обяснят проблема. Наскоро френският етнолог Бенедикт Савоа подаде оставка от екипа съветници, помагащи за изграждането на \"Хумболт форум\". По думите ѝ ръководството на музея не полага достатъчно усилия, за да обясни колониалното минало на колекциите. Самият строеж на музея също е съпътстван от противоречия. На стария дворец - някогашен дом на пруски крале и кайзери, част от който е от 1443 г. - са нанесени значителни щети от бомбардировките по време на Втората световна война. През 1950 г. е съборен, за да се издигне на негово място Дворецът на републиката, построен двайсет години по-късно като сграда на парламента на Германската демократична република. На фона на бурни обществени дебати обаче властите решават да я разрушат през 2006 г., като официалната причина, която посочват, е силно замърсяване с азбест. Много източногерманци и берлинчани негодуват срещу събарянето на парламента на ГДР, а много германски данъкоплатци не приемат и идеята по поречието на Шпрее да се издигне дворец с барокова фасада и съвременен интериор - както от финансови, така и от естетически съображения. Берлин обаче се стреми да се конкурира с Париж и Лондон като една от водещите туристически дестинации в Европа.", "date": "2017.08.09", "title": "Дебат за колониалното минало може да помрачи откриването на най-новия музей в Берлин"}
{"url": "http://www.dnevnik.bg/bulgaria/2017/08/09/3021393_minimalnata_uchitelska_zaplata_stava_760_lv_ot_1/", "text": "Минималната учителска заплата от 1 септември ще бъде 760 лв., съобщи министърът на образованието Красимир Вълчев. Днес правителството предостави допълнително 80 млн. лв. за увеличаване на заплатите на учителите с 15%. Увеличението е одобрено от социалните партньори в Отрасловия съвет за тристранно сътрудничество. Минималното възнаграждение на училищен директор от 1 септември вече ще е 950 лв., а на заместник-директорите - 887 лв. Минималната заплата за главен учител ще е 836 лв., а за старши учител - 792 лв. Учителите със заплата над средната \"С този акт правим първа крачка по изпълнение на ангажимента ни за двойно увеличение на възнагражденията на учителите в рамките на период от 4 години. През следващите 3 години ще бъдат предоставени допълнителни средства. Такива са заложени от одобрената от правителството средносрочна прогноза за периода 2018-2020 г. в размер на 330 млн. всяка година\", каза Вълчев. Според него правителството ще се стреми да държи учителските заплати над средната за страната. Към април средната заплата за страната беше 962 лв. \"Считаме, че това е задължително. Страните, които са направили този бюджетен политически избор, са и тези, които отбелязват най-голям прогрес\", каза Вълчев. Той добави, че увеличението не е само ангажимент от  предизборната кампания и управленската програма , но и израз на отношението към проблемите на социално-икономическото развитие, за които разчитат на учителите. \"Те са тези, на които разчитаме да интегрират децата от уязвимите групи в образователната система и обществото, да направят децата ни по-добри\", каза още образователният министър. От 1 януари 2018 г., 4% към заплатата ще получават учителите, които участват в съвместните екипи за обхващане и задържане на ученици, както и учителите, които провеждат допълнително обучение на учениците, които не са усвоили учебната програма, както и на деца, които не владеят български език. Апел младите да станат учители През последните години имаме голям брой учители, които се пенсионират, каза още Вълчев. Той апелира младите да се включат към учителската професия. Според него тези студенти, които завършват с придобиване на учителска правоспособност, са достатъчно от гледна точка на броя на тези, които предстои да навлязат в пенсионна възраст. Годишно в пенсионна възраст навлизат около 5000 души. В професионални направления педагогика, педагогика на обучението се обучават между 4000 и 5000 души. Отделно са и учещите филологически, математически и природни науки, които също завършват с педагогическа правоспособност. Повече пари за училища в отдалечени места Ще предоставим повече средства на училищата, които са в по-малки и отдалечени населени места и общини и училищата, в които има концентрация на деца от уязвими групи, работата, с които в общия случай е по-трудна, по-времеемка, каза Красимир Вълчев. Районите, за които говори той, са в Северозападна България, Родопите, Странджа и гранични общини. Стипендии за диаспорите С друг акт на правителството са увеличени стипендиите на студентите от историческите български диаспори от 150 на 200 лв. \"Това са предимно студентите от Молдова, Украйна, които учат в български висши училища. В много случаи това са студенти с относително нисък социален статус, за които стипендията е ключова за обучението им в България. С управленската програма заявихме намерение да премахнем ограниченията за прием за студенти от историческите български диаспори. Приемът беше увеличен от 400 на 1000 бройки. Надяваме се, че над 800 студенти ще бъдат приети в първи курс за идната учебна година\", каза още той. Още специалности са определени за приоритетни Министрите одобриха и промени в условията и реда, по които се определя приема на студенти и докторанти в държавните висши училищаи и разшириха Списъка на приоритетните професионални направления. В него влизат специалностите от област \"Хуманитарни науки\" – Филология, История и археология, Философия и Религия и теология. Министърът на образованието и науката, съгласувано с министъра на здравеопазването, ще може да предлага на правителството и по-голям прием в специалности от регулираните професии от направленията \"Обществено здраве\" и \"Здравни грижи\". До изтичането на срока за искане на програмна акредитация приемът на студенти в приоритетните специалности не трябва да надхвърля 30% от капацитета на съответното професионално направление или специалност, но в рамките на свободния капацитет. При определянето на план-приема на висшите училища ще се взимат под внимание оценките на Националната агенция за оценяване и акредитация след оповестяване на данните от рейтинговата система, но не по-късно от 1 януари на съответната година на прием.", "date": "2017.08.09", "title": "Минималната учителска заплата става 760 лв. от 1 септември"}
{"url": "http://www.dnevnik.bg/sport/2017/08/09/3021396_aleksis_sanches_propuska_nachaloto_na_sezona_vuv/", "text": "Звездата на \"Арсенал\"  Алексис Санчес  ще пропусне началото на сезона във Висшата лига. В петък \"артилеристите\" откриват кампанията срещу \"Лестър\", но чилийският нападател остава извън групата, разкри мениджърът Арсен Венгер. \"Той се контузи на тренировка, преди да играем на \"Уембли\" срещу \"Челси\", а преди два дни мина скенер. Не съм сигурен дали ще бъде извън терена за още седмица или две. Да си без Санчес винаги е голяма загуба, но ние имаме доста играчи\", каза Венгер. Нападателят има разтегнат коремен мускул и заради това не игра срещу \"Челси\" в  \"Къмюнити шийлд\"  през уикенда. Венгер говори и за бъдещето на Санчес, който през последните няколко месеца е свързван с преминаване в ПСЖ, \"Манчестър сити\" и \"Челси\". \"Не съм влизал в контакт с ПСЖ, както се твърди. Те са много заети в последно време, покрай  трансфера на Неймар . Аз не съм се чувал по телефона с Насер (бел. ред. президентът Насер Ал-Хелайфи) от няколко месеца\", каза Венгер. Мениджърът на \"Арсенал\" е сигурен, че клубът може да подпише нов договор със Санчес и да го задържи на \"Емиратс\". Настоящият контракт на нападателя изтича в края на сезона. \"Винаги има възможност, ще опитаме да удължим неговия договор. Не виждам причина защо това да не стане. Все още нямаме договорка, но аз съм оптимист\", завърши французинът. Срещата с \"Лестър\" пропускат германските национали Месут Йозил и Шкодран Мустафи, както и Лоран Косчелни, Габриел, Аарън Рамзи и Франсис Коклен. Всички те не играха и срещу \"Челси\". Под въпрос е капитанът Пер Мертезакер, който получи сериозна аркада над дясното око и завърши с десетина шева.", "date": "2017.08.09", "title": "Алексис Санчес пропуска началото на сезона във Висшата лига"}
{"url": "http://www.dnevnik.bg/sport/2017/08/09/3020790_transferut_na_neimar_ili_kak_durjavnite_klubove_ubivat/", "text": "Трансферната лудост  в Европа доказа, че въпреки наличието на финансов феърплей футболът е далеч от финансова устойчивост. Играта остава зависима от богати собственици и \"лесни\" пари отвън, независимо че УЕФА отчита значително подобрение в управлението на клубовете. Европейската футболна централа се похвали в началото на 2017 г., че оперативните печалби на отборите на Стария континент са нараснали на 1.5 млрд. евро за последните две години. От УЕФА изтъкнаха, че въвеждането на финансовия феърплей стои в основата на този напредък. За сравнение клубовете са отчели загуби на обща стойност 700 млн. евро за двете години, преди правилото да влезе в сила през сезон 2011-2012 г. Финансовият феърплей забранява на клубовете да имат загуби над 30 млн. евро в рамките на три години, както и разходите за заплати да надвишават 70% от приходите. Идеята е клубовете да функционират като финансово стабилни структури, които сами да генерират приходи. Данните на УЕФА обаче заблуждават, защото много клубове \"оправят\" счетоводния си баланс чрез договори с фирми, свързани със собствениците. Тази практика е особено отчетлива при клубовете, които на практика са собственост на цели държави. Такива са френският ПСЖ - собственост на катарския държавен фонд  \"Катар спортс инвестмънт\" , и руският \"Зенит\" - собственост на \"Газпром\". Същото важи и за \"Манчестър сити\". Английският клуб е собственост на шейх Мансур бин Зайед ал Наяй, който е вицепремиер на ОАЕ, министър по президентските въпроси и доведен брат на президента на страната и емир на Абу Даби Халифа бин Зайед ал Наян. ПСЖ разбуни духовете, след като привлече бразилската звезда Неймар от \"Барселона\" за рекордните 222 млн. евро. 25-годишният играч стана най-скъпо платеният футболист в света с годишна заплата 45 млн. евро. Сумата, която плати френският клуб за правата на Неймар, е близо половината спрямо миналогодишните приходи на отбора - 520.9 млн. евро по данни на \"Делойт\". Харченето на толкова пари за един играч не изглежда като умел бизнес ход. На теория ПСЖ трябва да продаде футболисти на стойност 110 млн. евро, за да не наруши финансовия феърплей. На практика обаче клубът не се притеснява от евентуални загуби, защото те бързо ще бъдат покрити с финансова инжекция под формата на спонсорски договор. През 2014 г. ПСЖ подписа договор с държавната компания Qatar Tourism Authority на стойност 200 млн. евро. УЕФА не остана безучастна и призна само половината от стойността на договора (100 млн.), като глоби клуба и ограничи трансферите му. Това не спря парижани да подпишат нов договор със същото дружество за 175 млн. евро. Мотивите на Катар нямат нищо общо с футбола като бизнес, който се опитва да промотира УЕФА. Страната се стреми да излезе от изолацията на своите съседи в Персийския залив, като инвестициите във Франция и конкретно в ПСЖ са шанс за емирството да изгради доверие у Запада. По същия начин \"Газпром\" се опитва превърне \"Зенит\" в един от най-богатите клубове в света, стимулирайки град Санкт Петербург, където компанията плаща голяма част от данъците си. Според \"Делойт\" цели три четвърти от приходите на руския клуб идват от спонсорски сделки, свързани с дружества близки до \"Газпром\". Благодарение на нереалистично високия процент на приходи по това перо \"Зенит\" е девети по оперативна печалба сред клубовете в Европа по данни на УЕФА. ПСЖ е втори, като при парижани \"търговските\" приходи също формират по-голямата част от оборота. През 2011 г. \"Манчестър сити\" подписа \"космически\" спонсорски договор с \"Етихад\". Срещу 400 милиона паунда стадионът, новият тренировъчен кампус и фланелките на отбора се сдобиха с името на катарския национален авиопревозвач, основан от емира на Абу Даби. \"Щом една държава притежава даден клуб, всичко е възможно\", коментира мениджърът на \"Арсенал\" Арсен Венгер покрай трансфера на Неймар. Френският специалист е напълно прав да смята, че нещата могат да излязат извън контрол, ако УЕФА не вземе мерки срещу държавно контролираните клубове и манията за величие на техните собственици. \"Футболът винаги е бил инструмент за повдигане на патриотизма и демонстрация на превъзходство. Това обаче трябва да бъде ограничено до първенствата и турнирите, в които участват национални отбори. Клубовете трябва да бъдат частни и да се стремят да генерират по-голямата част от своите приходи от феновете и телевизионните права . Това е един от пътищата спортът да прогресира и да се развие лоялна конкуренция между клубовете\", пише колумнистът за \"Блумбърг\" Леонид Бершидски. УЕФА продължава да изтъква положителния ефект от финансовия феърплей. Европейската централа обаче трябва сериозно да помисли върху въвеждането на нови регулации, защото трансферът на Неймар е поредното доказателство, че един от основните ефекти на този финансов феърплей е увеличаването разликата между \"бедните\" и \"богатите\" клубове.", "date": "2017.08.09", "title": "Трансферът на Неймар, или как държавните клубове убиват футбола"}
{"url": "http://www.dnevnik.bg/sviat/2017/08/09/3021407_iranskiiat_prezident_naznachi_tri_jeni_v_obnovenoto_si/", "text": "Иранският президент  Хасан Рохани , силно критикуван заради липсата на жени министри в правителството, назначи две вицепрезидентки и още една жена за специален помощник. Това съобщи днес сайтът на правителството, предадоха \"Франс прес\" и БТА. Масумех Ебтекар става вицепрезидент по въпросите на жените и семейството, Лая Джонейди - вицепрезидент по правните въпроси, а Шахиндохт Молаверди - специален помощник по гражданските права. Така разширеният кабинет включва една жена по-малко от предишния, в който три заемаха поста вицепрезидент, а една жена - специален помощник. Остава да бъдат назначени още един министър и девет вицепрезиденти, но те няма да са жени, отбелязва \"Франс прес\". За разлика от министрите вицепрезидентите няма нужда предварително да бъдат одобрени от парламента, който предстои да се произнася от идния вторник за всеки кандидат-министър поотделно. Рохани  бе остро критикуван, по-специално от реформаторите, че не е сложил жени на министерски постове и не е подмладил своя кабинет. \"Поздравления за масовото назначаване на сунити (които са под 10 на сто от населението), жени и младежи в правителството, иронизира в туитър режисьорът Хосейн Дехбаши, активно участвал в първата президентска  кампания  на Рохани през 2013 г., но през последните години все по-често критикувал висшия държавник. Както посочват ирански медии, той изтъкна, че делегацията на Федерика Могерини, главата на европейската дипломация, пристигнала в Техеран в събота за церемонията по встъпване на Рохани в длъжност, включваше на практика \"само жени, което бе твърде многозначително\".", "date": "2017.08.09", "title": "Иранският президент назначи три жени в обновеното си правителство"}
{"url": "http://www.dnevnik.bg/zelen/2017/08/09/3021413_ekologut_andrei_kovachev_niama_nerazbirane_za_kaliakra/", "text": "По случая \"Калиакра\" няма неразбиране, което води до напрежението сред собствениците (бел.ред.  както твърди кметът на Каварна  Нина Ставрева), а желание за застрояване. Това мнение изрази екологът Андрей Ковачев от сдружение за дивата природа \"Балкани\" пред Би Ти Ви. Ковачев, както и колегата му Градимир Градев от \"Зелени Балкани\" са участвали в изготвянето на предложения за зоните, които трябва да бъдат включени в защитената територия \"Комплекс Калиакра\" като част от мрежата \"Натура 2000\". През юли Нено  Димов забрани извършване на редица дейности  в част от защитена територия \"Комплекс Калиакра\", където има понто-сарматски степи. Това предизвика протести на земеделци, рибари и представители на туристическия бранш от крайморска Добруджа заради опасенията им, че рестрикциите в териториите от \"Натура 2000\" ще засегнат поминъка им. Димов обясни дни по-късно, че забраната важи за много малка площ, която е предимно държавна площ и не забранява земеделие в Добружда. Решението на Европейския съд от наказателното дело срещу страната ни задължава България да възстанови унищожените степи и коридори за миграция на птици.  Решението на съда  беше причината за издаването на забранителната заповед. От еврокомисията са дали срок до края на септември страната да одобри план за управление с разписани мерки за предотвратяване на увреждане на защитените територии. \"Кметът на Каварна разпространява невярна информация\" По думите на Ковачев кметът на Каварна Нина Ставрева разпространява невярна информация и защитава интересите за строителство в региона. Според мен в момента кметицата – директно я обвинявам, разпространява невярна информация. Когато започваше протестът в региона, беше ясно, че ограниченията се отнасят само до степите и нищо друго. Но на протеста се разпространяваше информация как цялата община ще бъде засегната и кметицата беше начело на тези неверни твърдения. Съжалявам, но това трябва да се каже много ясно. Министърът на околната среда и водите (Нено Димов, бел. ред.) беше в същото положение. На 21 юли той изнесе такава невярна информация.\" Нина Ставрева отговори на Ковачев, че не приема обвиненията. \"Хората излязоха на протест, защото останаха с убеждението, че се отнема техният поминък\", каза тя. \"Дали няма да защитим интереса на г-н Суджука?\" \"Ние искаме да защитим правата на обикновените хора, но най-същественото е дали няма да защитим интереса на г-н Суджука например, който иска да застроява тези степи. Опасявам се, кметицата защитава именно интересите на г-н Суджука\", отговори Ковачев. \"Важно е да отбележим, че интересът на местните е защитен,\"допълни Градев като напомни, че за Натура 2000 се изплащат обезщетения. \"Например в предния програмен период, само за две години, бяха изплатени 50 млн. лв. обезщетения на хора, които извършват земеделска дейност в Натура 2000, но традиционно, а не такива, решили да купят парче земя и да казват, че то е много важно, добави екологът.\" Ковачев обясни, че интегрираният план за управление (планът задава мерките, които трябва да бъдат въведени, за да се изпълни решението на съда на ЕС, бел.ред.) се изготвя от екипи на БАН и експерти на Софийския университет и че това са най-добрите експерти в сферата, включително и на европейско равнище. Първоначалното идентифициране на защитените зоните по Натура 2000 е направено по проект, координиран от \"Зелени Балкани\". След обявяването на зоните, през 2007 г., отново е възложено на БАН да разгледа териториите от Натура 2000 и още тогава е потвърдено, че това е площта. \"Колко още проучвания, картирания да се правят, защо отново западни експерти?\" поставя въпрос Градев в отговор на искането на кмета на Каварна за ново идентифициране на защитените зони от други експерти.", "date": "2017.08.09", "title": "Екологът Андрей Ковачев: Няма неразбиране за \"Калиакра\", а желание за застрояване"}
{"url": "http://www.dnevnik.bg/biznes/2017/08/09/3021419_energiinata_borsa_stava_sobstvenost_na_fondovata/", "text": "Правителството даде съгласие \"Български енергиен холдинг\" ЕАД да извърши продажба на 100% от акциите на \"Българска независима енергийна борса\" ЕАД на \"Българска фондова борса – София\" АД. Продажбата ще се извърши чрез пряко договаряне при начална цена на активите, определена от лицензиран оценител. Това реши кабинетът на днешното си заседание. То идва след дело за злоупотреба с господстващо положение, заведено от Европейската комисия, което бе прекратено след споразумение енергийният холдинг да отдели борсата за ток от структурата си. Европейската комисия бе постановила до шест месеца след създаването на борса да стане и прехвърлянето, а после крайният срок е удължен до края на октомври 2017 г. След направено запитване от страна на БЕХ ЕАД от еврокомисията изпратили становище, според което \"Българска фондова борса – София\" АД би била по-подходящ вариант за купувач на \"Българска независима енергийна борса\" ЕАД. Предложената сделка не представлява приватизация по смисъла на Закона за приватизация и следприватизационен контрол, тъй като потенциалният купувач е дружество с над 50 на сто държавно участие, допълват от Министерския съвет. Правата на държавата в него се упражняват от министъра на финансите. Енергийната борса бе създадена в началото на 2016 г.", "date": "2017.08.09", "title": "Енергийната борса става собственост на фондовата"}
{"url": "http://www.dnevnik.bg/bulgaria/2017/08/09/3021434_hotel_marinela_i_dve_turisticheski_agencii_poiskaha_da/", "text": "Интересът към настаняването в хотел на европейските лидери по време на българското председателство на Съвета на Европейския съюз и предвидените за това около половин милион лева е слаб. При изтичането на срока само две туристически агенции и собственикът на хотел \"Маринела\" в столичния кв. \"Лозенец\" подадоха оферти. Това съобщава в днешния си брой  \"Капитал Daily\". С обществената поръчка обаче се покрива само малка част от настаняването на делегатите, които ще пристигнат в София през първата половина на 2018 г. В конкретната поръчка се търси настаняване на министри от страни - членки на ЕС, заедно с един придружител. Това е и единственият хотелски престой, за който България поема разходите. Другите гости сами ще избират и плащат хотелите. Собственици на хотел \"Маринела\" са Вълчо и Маринела Арабаджиеви. Единствено в тяхната оферта, отправена чрез дружеството им \"Виктория груп\", е посочен конкретният хотел, в който ще бъдат настанени европейските министри. Семейство Арабаджиеви купи бившия хотел \"Кемпински\" преди две години и половина срещу 42 млн. евро. За миналата година приходите на \"Маринела\" са близо 16 млн. лв., а печалбата - 3.4 млн. лв. \"Аргус травел интернешънъл\" е едната от двете туристически агенции, които са подали документи за търга. Нейн собственик е 27-годишният Николай Шопов. Агенцията кандидатства за обществената поръчка с оферти за няколко хотела, сред които \"Хилтън\" и \"София хотел Балкан\". Дружеството има приходи от около 3 млн. лв. и печалба от около 20 хил. лв. за 2016 г. Последният кандидат е туристическата агенция ОССМО. В съвета на директорите от февруари тази година са сестрите Рая и Десислава Кирови и Станислав Димов. Агенцията е създадена през 1990 г. под името \"Фортуна 7\", но го сменя при промяната на собствеността на дружеството. За 2016 г. ОССМО има приходи от 773 хил. лв. и печалба от 33 хил. лв. Прогнозната стойност на търга е малко над 472 хил. лв. без ДДС. Общият брой нощувки, които обхваща поръчката, е 1808, което означава, че една нощувка ще струва около 260 лв. Важен критерий в поръчката е, че хотелите, в които ще бъдат настанявани делегатите, трябва да са в радиус от максимум 2 км от  НДК, където ще се провеждат почти всички събития от председателството.", "date": "2017.08.09", "title": "Хотел \"Маринела\" и две туристически агенции поискаха да настанят европейските лидери в София"}
{"url": "http://www.dnevnik.bg/photos/2017/08/09/3021412_snimka_na_denia_ima_miasto_i_za_teb/", "text": "Случайните минувачи, които днес са преминали през градинката на Народния театър в София, най-вероятно са забелязали там необичайна пейка. Тя е във формата на България и може да бъде видяна в пространството между театъра и фонтана. Надписите по нея гласят \"Има място и за теб\" и побира от 6 до 8 души. Дело е на българската група от анонимни артисти  . Инициативата пък е на организаторите на кариерния форум за българи с опит и образование в чужбина \"Кариера в България. Защо не?\".", "date": "2017.08.09", "title": "Снимка на деня: Има място и за теб"}
{"url": "http://www.dnevnik.bg/biznes/turizam/2017/08/09/3021445_s_oferta_ot_1_stotinka_za_shezlong_i_chadur_smolianska/", "text": "Правителството обяви регистрираната в Смолян фирма \"Палм инвест\" ЕООД за концесионер на плажа \"Бургас-север\" от следващата година, съобщи пресслужбата на Министерския съвет. На днешното си заседание кабинетът даде плажната ивица за стопанисване за 20 години, като през всяка от тях концесионерът се задължава да инвестира по 90 хиляди лева без ДДС. Парите ще се дават за целогодишно санитарно-хигиенно поддържане на морския плаж и за стратегия за развитие и популяризация, включително спортно-развлекателна и други дейности. Валери Симеонов: Фирмата е близка до Маргините В офертата си фирмата е предложила цената за ползване на чадър от една стотинка без ДДС, като за същата сума в платената зона на плажа ще се наема и шезлонг.  Тази сутрин по БНТ  вицепремиерът Валери Симеонов се закани да гласува против концесията на Северния плаж, защото става въпрос за \"брутално нарушение на закона\". \"Ще гласувам против даването на плажа \"Бургас-север\" на фирма, близка до Маргините\", допълни той. Симеонов посочи, че концесията се дава на класираната на трето място фирма от гледна точка на предложена цена. Аргументите на Министерството на туризма обаче са че \"Палм инвест\" е дала най-добра комплексна оферта - концесионна такса, инвестиции и цена на шезлонг, и чадър. Валери Симеонов заяви, че по отношение на концесионната такса е имало фирма с предложение 640 хиляди на година, и друга с 300 хиляди, като смолянската компания е трета по този показател. \"Министерството на туризма твърди, че такова финансово предложение е несъстоятелно и било неизпълнимо. За информация в момента този плаж не е концесиониран и е даден под наем за 670 хиляди лева на година. Значи, когато го даваш под наем, е достоверно и изпълнимо това плащане, а за концесия е неизпълнимо\", възмути се Симеонов. В мотивите за даване на концесията се посочва, че размерът на концесионното плащане за всяка година от срока на концесията е определен съгласно приетата от Министерския съвет \"Методика за определяне на минималния размер на концесионното плащане за морските плажове\" и предложения от концесионера размер на отчисленията от базата за изчисляване размера на концесионното плащане в размер на 7.03 на сто. Справка във фирмените регистри обаче не намира подкрепа на твърдението на Симеонов, че компанията е свързана с братята Красимир и Николай Маринов, известни като Маргините. Прави впечатление обаче, че \"Палм инвест\" ЕООД е регистрирана в Смолян през ноември 2016 година, или точно през месеца, в който е  обявена процедурата за концесия на \"Бургас-север\"  и за още осем плажа. Фирмата е еднолична собственост на 37-годишния Йордан Тодоров Хаджихристев. Името му излиза в още пет фирми с дейност в строителството, хотелиерството и други, в които няма други акционери. В процедурата за избор на концесионер на плажа \"Бургас-север\" участваха шест фирми, но изборът на победител се забави заради жалби. Така преди началото на сезона беше обявен конкурс за наемател, спечелен от \"Съмър инвест\". Договорът беше за 5 години, но с условието, че ще се прекрати при избор на концесионер. Към момента шезлонгите на плажа са с цена три лева, толкова се плаща и за чадър.", "date": "2017.08.09", "title": "С оферта от 1 стотинка за шезлонг и чадър смолянска фирма ще стопанисва плажа \"Бургас-север\""}
{"url": "http://www.dnevnik.bg/sport/2017/08/09/3021415_dariia_klishina_smeni_hotela_si_v_london_za_da_se/", "text": "Звездата на руската атлетика  Дария Клишина  смени превантивно хотела си в Лондон заради вируса, който върлува сред някои от участниците на световното първенство в английската столица. Това съобщи официалният представител на руските лекоатлети, които се състезават под неутрален флаг. От началото на седмицата повече от 30 състезатели потърсиха медицинска помощ, а някои бяха спрени от участие заради инфекции. Такъв беше случаят на фаворита на 200 и 400 метра  Айзак Маквала от Ботсвана , който не беше допуснат до олимпийския стадион, защото беше поставен под 48-часова карантина. \"Във вторник Даша се премести в друг хотел. Всички останали наши спортисти продължават да спят на същото място, на което се бяха настанили преди началото на шампионата. В момента няма и смисъл къде да се местят\", каза представителят на руските атлети Елена Орлова пред ТАСС. Клишина, която е на 26 години, започва днес участието си на световното първенство в квалификациите на скок на дължина. Рускинята е европейски шампион в зала от 2011 и 2013 г., а през 2014 година на европейското на открито в Цюрих взе бронз.", "date": "2017.08.09", "title": "Дария Клишина смени хотела си в Лондон, за да се предпази от стомашен вирус"}
{"url": "http://www.dnevnik.bg/bulgaria/2017/08/09/3021439_kabinetut_otpusna_5_mln_lv_za_borba_s_gradushkite/", "text": "Министерският съвет одобри допълнителни разходи в размер 5 млн. лева по бюджета на Министерството на земеделието, храните и горите. Средствата са предназначени за попълване на резерва с противоградови ракети на Изпълнителната агенция \"Борба с градушките\" и за извършване на профилактика на техниката. Сумата ще бъде осигурена от резерва за непредвидени и неотложни разходи по Закона за държавния бюджет.", "date": "2017.08.09", "title": "Кабинетът отпусна 5 млн. лв. за борба с градушките"}
{"url": "http://www.dnevnik.bg/sviat/2017/08/09/3021418_sled_pochivkata_si_erdogan_e_izpraven_pred_kljuchovi/", "text": "Като неочакван ход президентът Реджеп Тайип Ердоган отправи критики към Дирекцията по религиозните въпроси (Дианет) на 5 август. Той каза, че тя е закъсняла при намирането на пропуски в системата и така е оставила \"други\" да се промъкнат \"специално в източната и югоизточната част на страната\".  Казаното от Ердоган е най-сериозната му критика досега към  Дианета , на която той отдава голямо значение в държавната администрация. Дирекцията има по-голям бюджет, повече персонал и е по-влиятелна от много други министерства. Моментът, когато президентът отправи критиките си, е дори още по-важен. Това стана на 5 август, само пет дни след като Мехмет Гьормез се оттегли от поста директор на Дианет след седемгодишна служба като избран от Ердоган. Твърди се, че Гьормез ще оглави международния ислямски университет, който ще бъде създаден в Истанбул, както съобщи Ердоган преди оставката на Гьормез.  Понеже Ердоган спомена конкретно \"източната и югоизточната част\" в своите критики, неговите думи може да се помисли, че се отнасят до влиянието на кюрдския национализъм и Кюрдската работническа партия (ПКК). Критиките обаче всъщност са във връзка с борбата с членовете на мрежата на проповедника  Фетхуллах Гюлен , обвиняван за неуспешния опит за преврат през юли миналата година.  Те идват също и след серия от неприятни събития, които поставиха Ердоган и много други в неудобно положение.  Така например на 30 юли в югоизточния град Шанлъурфа, близо до границата със Сирия, уличен търговец повреди статуя на основателя на турската република Мустафа Кемал Ататюрк на обществен площад с брадва. Това бе типичен ислямистки фундаменталистки акт, а според твърденията мъжът е крещял \"Край на идолопоклонничеството\". Два дни по-късно министър-председателят Бинали Йълдъръм бе в мавзолея му в Анкара за първи път като премиер на Турция. Беше казано, че това е в знак на уважение, който да послужи за пример, но много кемалисти критикуваха този жест. На следващия ден управляващата Партия на справедливостта и развитието бе сполетяна от друга криза. По време на живо предаване по Си Ен Ен Тюрк вечерта на 3 август Айхан Оган, бивш член на централната изпълнителна комисия на управляващата Партия на справедливостта и развитието (ПСР) каза на събеседника си от основната опозиционна Народнорепубликанска партия (НРП), че \"нова държава се строи от Ердоган, без значение дали го приема или не\". Оган обърна малко внимание на критиките на НРП, твърдейки, че НРП са изопачили думите му. След това обаче излезе твърдо становище от лидера на Партията на националистическото действие (ПНД) Девлет Бахчели. Бахчели бе политически съюзник на Ердоган преди референдума на 16 април, който консолидира цялата изпълнителна власт в ръцете на президента. Но този път той обвини Оган в \"нападение срещу същинската основа\" на турската република с реторика пълна с \"гюленистки лъжи\". След това първо говорителят на ПСР Махир Юнал и премиерът Йълдъръм излязоха със силни обръщения срещу думите на Оган, които, подчертаха те, нямат връзка с партията. От НРП поискаха дисциплинарни мерки срещу Оган, но все още нищо не е направено от страна на ПСР. Случката показа, че ПНД играе ключова роля в стратегията на ПСР преди следващите избори, насрочени за 2019 година. Ердоган и ПСР за да осигурят преизбирането си в следващите избори, на които трябва да получат поне 50 процента плюс един от гласовете. Бахчели демонстрира отново, че ПНД остава свързана с основните принципи на републиката, основана от Ататюрк, в това число принципът на секуларизма. Ердоган и ПСР освен това се нуждаят от гласовете на редица по-малки партии, религиозни секти и социални групи за 2019 г.  Неотдавнашната криза с Израел относно  джамията Ал Акса  в Ерусалим показа, че по-малки ислямистки и десни партии, както и религиозни организации, имат силно желание да изтеглят Ердоган и ПСР от центъра към екстремизма, използвайки своя малък, но потенциално от решаващо значение електорат като оръжие.  Може би ще станем свидетели на по-провокативни актове в Турция, като нападението срещу паметника в Шанлъурфа. Такива действия може да поставят ПСР в трудно положение преди \"преструктурирането\" на партията, както обеща Ердоган. Всеки по-малък играч сега се опитва да заеме място на сцената, за да засили влиянието си.  Критиките на Ердоган срещу Дианет дойдоха след всички тези събития. Това може би показва, че Ердоган може да вземе някои смели решения след почивката си в родния си черономорски град Ризе. Тези решения може да окажат влияние на външната политика на Турция, особено що се отнася до отношенията ѝ с други предимно мюсюлмански държави в Близкия Изток. Остава да видим дали тези решения ще доведат и до повече отстъпки пред по-малки съюзници във вътрешната политика, за да постигне той крайната си цел. /БТА", "date": "2017.08.09", "title": "След почивката си Ердоган е изправен пред ключови решения и търсене на съюзници"}
{"url": "http://www.dnevnik.bg/sviat/2017/08/09/3021441_polsha_razgnevi_litva_i_ukraina_s_ideia_da_izobrazi/", "text": "Украйна и Литва са изразили недоволство от предложението на Полша да помести на новите паспорти изображения на забележителности от бивши полски градове, които сега са на украинска и литовска територия, предаде агенция \"Асошиейтед прес\". Новите паспорти ще бъдат въведени догодина, когато Полша ще чества стогодишнината от възстановяването на своята независимост. На страниците им ще има изображения на 13 национални символа, вече избрани, и още 13, за които поляците са призовани да гласуват. Сред подбраните от властите е полско военно гробище в Лвов, докато Портата на зората във Вилнюс е подложена на вот сред поляците. Снощи външното министерство в Киев повика полския посланик, за да му бъде заявено, че включването на лвовското гробище е \"неприятелска стъпка, която ще има негативно отражение върху развитието на украинско-полското стратегическо партньорство\". Министерството е приканило полската страна да са въздържа от \"политизирането на някои факти от историята\". Подобни мерки предприе миналата седмица и литовското външно министерство, което повика полския шарже д'афер във Вилнюс. \"Обяснихме ситуацията и му казахме, че не е този начинът, по която трябва да се правят нещата\", каза тогава външният министър на Литва Линас Линкевичус. Някои полски коментатори също критикуват предложенията на правителство на националистическата партия  \"Право и справедливост\" , като питат какво би станало, ако Германия сложи в официалните си документи символи от бивши немски градове, които след Втората световна война са на полска територия, съобщи АП./ БТА", "date": "2017.08.09", "title": "Полша разгневи Литва и Украйна с идея да изобрази техни забележителности в новите паспорти"}
{"url": "http://www.dnevnik.bg/bulgaria/2017/08/09/3021456_zatvornik_e_izbiagal_ot_zatvora_v_stara_zagora/", "text": "СЗатворник е избягал от Старозагорския затвор, съобщава агенция \"Фокус\". Отсъствието му е било забелязано, след като той не се е завърнал от работен обект. Първоначалната информация гласеше, че в същото време на посещение в затвора е била министърът на правосъдието Цецка Цачева. Впоследствие обаче агенцията цитира ведомството, според което бягството е станало във вторник следобед. Мъжът е обявен за издирване.", "date": "2017.08.09", "title": "Затворник е избягал от затвора в Стара Загора"}
{"url": "http://www.dnevnik.bg/sport/2017/08/09/3021448_nadal_se_vpuska_v_presledvane_na_purvoto_miasto_v_sveta/", "text": "Носителят на 15 титли от Големия шлем Рафаел Надал стартира днес в  турнира от сериите \"Мастърс\" в Монреал . Когато приключи участието си, испанецът може да бъде новият №1 в мъжкия тенис. Нещо, което едва ли дори най-големите му почитатели са очаквали след кошмарната 2016 г. Надал не е бил начело в световната ранглиста от началото на юли 2014 г. За да измести Анди Мъри от върха следващата седмица, 31-годишният испанец трябва да стигне до полуфиналите в Монреал. Или иначе казано, да запише три победи на канадска земя. \"Това ще бъде огромно постижение. Той беше аут заради контузия в края на миналата година, а сега е само на няколко мача разстояние от върха. Надявам се, че ще успее, защото абсолютно го заслужава\", заяви големият му съперник на корта Роджър Федерер в интервю за АТП. Надал почиваше на старта като поставен под №1. Още в първия си двубой левичарят от Майорка ще има много коварен съперник - голямата надежда на хърватския тенис Борна Чорич. 20-годишният тенисист започна с категоричен успех с 6:2, 6:4 над Михаил Южни, а освен това е сред малцината с положителен баланс срещу Надал. Хърватинът е спечелил два от трите двубоя помежду им, като при последната им среща - в осминафиналите на миналогодишния мастърс в Синсинати, даде едва четири гейма на испанеца - 6:1, 6:3. Победителят от четвъртия им сблъсък ще играе във втория кръг срещу талантливия канадски тийнейджър Денис Шаповалов или финалиста от 2009 г. Хуан Мартин дел Потро. Който от четиримата стигна до четвъртфиналите, го очаква двубой срещу някой измежду Милош Раонич, Давид Гофен, Хьон Чун и Адриан Манарино. Това прави трудна задачата на Надал. Той обаче се намира в страхотна форма, а освен това по традиция играе добре в Канада. Испанецът е трикратен шампион в надпреварата - през 2005, 2008 и 2013 г. В три от последните пет издания на турнира обаче не игра заради контузия.  Надал има общо 141 седмици като №1 в света, което му отрежда седмото място във вечната класация след Джон Макенроу (170), Новак Джокович (223), Джими Конърс (268), Иван Лендъл (270), Пийт Сампрас (286) и Роджър Федерер (302). Испанецът е бил начело в световната ранглиста в три отделни периода - от август 2008 г. до юли 2009 г., от юни 2010 г. до юли 2013 г. и от октомври 2013 г. до юли 2014 г. Досега само един тенисист в историята се е връщал на първото място след толкова дълга пауза - Андре Агаси (три години и половина). \"В момента изобщо не мисля за това (бел. авт. - първото място). Опитвам да се подготвя по най-добрия начин за турнира и съм изцяло концентриран върху това. Искам да продължа да играя по начина, по който играх през първата половина на сезона\", коментира испанецът в навечерието на турнира. Очакванията са преживяващите истински ренесанс през 2017 г. Надал и Федерер да си оспорват титлата в Монреал. 36-годишният швейцарец има две титли в Канада - през 2004 и 2006 г., но и двете бяха спечелени в Торонто. Той обаче продължава да изумява с представянето си през сезона и започва като фаворит №1 в Монреал. Федерер няма шанс да оглави световната ранглиста тази седмица. Ако обаче триумфира в Монреал, още следващата седмица в Синсинати рекордьорът по титли от Големия шлем ще се бори за първото място. Швейцарецът, който вчера навърши 36 години, не е бил на върха от 2012 г. Успее ли да се върне там, той ще подобри рекорда на Агаси за най-възрастен №1 в историята - 33 години и 131 дни. По всичко изглежда, че за пръв път от много години насам Надал и Федерер ще си оспорват първото място в края на сезона. След турнира в Монреал испанецът ще трябва да защитава само 405 точки до края на сезона, а швейцарецът - нито една. Мъри, който пропуска канадския мастърс заради контузия, има малки шансове да остане на върха, тъй като има да защитава цели 5460 точки. Следващите двама в класацията - Стан Вавринка и Новак Джокович, няма да играят до края на сезона.", "date": "2017.08.09", "title": "Надал се впуска в преследване на първото място в света"}
{"url": "http://www.dnevnik.bg/biznes/2017/08/09/3021472_nova_programa_za_zaetost_shte_osiguri_rabota_na_830/", "text": "До края на тази година в 14 общини с високо равнище на безработица от областите Враца, Видин и Монтана ще бъде реализирана пилотно новата Национална програма за обучение и заетост \"Работа\". Това реши на днешното си заседание Министерският съвет. Програмата беше включена от кабинета и в Националния план за действие по заетостта за 2017 г. По нея около 830 безработни ще бъдат наети на работа в периода от септември до декември.  Тя обхваща общините  Ружинци, Якимово, Хайредин, Димово, Борован, Вълчедръм, Чупрене, Бойчиновци, Медковец, Макреш, Криводол, Грамада, Чипровци и Брегово. По новата програма ще се осигурява заплата за пълен или непълен работен ден. Безработните ще бъдат наемани за ремонт на обществени сгради, комунално-битово обслужване, поддържане на недвижимо културно наследство или оказване на услуги на населението. Приоритетно ще се включват и продължително безработни, безработни младежи, както и безработни, които получават социални помощи или са с основно и по-ниско образование и без професионална квалификация. Работодатели по програмата могат да бъдат частни фирми, общински администрации и предприятия, социални предприятия, както и неправителствени организации. Те ще получават средства за трудовите възнаграждения на наетите и дължимите осигуровки за сметка на работодателя. Програмата ще се финансира с 2 млн. лв., които са осигурени от оптимизация на бюджета на Министерството на труда и социалната политика.", "date": "2017.08.09", "title": "Нова програма за заетост ще осигури работа на 830 души от Северозападна България"}
{"url": "http://www.dnevnik.bg/biznes/2017/08/09/3021337_energiiniiat_regulator_ne_nameril_osnovaniia_da_otneme/", "text": "Комисията за енергийно и водно регулиране не е намерила достатъчно основания да отнеме лиценза на електроразпределителното дружество \"ЕВН България Електроснабдяване\" ЕАД. Това обяви пред журналисти ръководителят на регулатора Иван Иванов, цитиран от агенция \"Фокус\". Във вторник се разбра, че  регулаторът прекратява процедурата по отнемане лиценза  на дружеството, която започна преди три години. Тя обхващаше и другите две дружества за доставка на ток в страната. Иванов обяви, че в четвъртък ще бъдат оповестени мотивите за решението. Той припомни, че дружеството е санкционирано от с максималната глоба от 1 млн. лв. по Закона за енергетиката. Санкцията бе потвърдена от съда още преди три години. Аналогична процедура - по отнемане на лиценза, бе започната и срещу другите две електроразпределителни дружества преди три години. За тях Иванов каза, че от септември ще започне внимателно анализиране на цялата документация и регулаторът ще излезе с решения. Той не се ангажира с мнение дали и за тях регулаторът ще се произнесе по сходен начин. Иван Иванов припомни, че глобите, наложени на ЧЕЗ и \"Енерго-Про\" също са били на стойност 1 милион лева. Причина за санкциите стана практика на дружествата да си прихващат задължения към НЕК от сумите, които компанията им дължи за изкупен \"зелен\" ток. В случая с ЕВН става дума за прихващане на 216 млн. лв. Иванов посочи и че до момента само това дружество е изпратило официално писмо до комисията, в което уведомява за сключено извънсъдебно решение с НЕК да върне прихванатите вземания.", "date": "2017.08.09", "title": "Енергийният регулатор не намерил основания да отнеме лиценза на ЕВН"}
{"url": "http://www.dnevnik.bg/sviat/2017/08/09/3021451_amerikanskite_lideri_osudiha_venecuela_za_sriv_na/", "text": "\"Във Венецуела вече има диктатура.\" С тези думи перуанският министър на външните работи Рикардо Луна оцени ситуацията в латиноамериканската държава на форум на нова, 17-членна панамериканска организация, чиято цел е да търси решение на кризата в боливарианската република. Няколко дни по-рано друг регионален блок - търговският съюз \"Меркосур\", отстрани Венецуела за неопределено време. Луна каза на пресконференция в перуанската столица Лима, че в \"безпрецедентната регионална криза\" страните от региона трябва да изработят нов подход, но това няма да попречи на отделни държави да приемат и индивидуални мерки. Във вторник и президентът на страната Педро Пабло Кучински беше критичен към решенията на Мадуро и обяви, че Венецуела \"вече едва се държи на краката си\"  икономически , предава испаноезичният в. \"Ел универсо\". Мадуро често нарича Кучински, бивш банкер на \"Уолстрийт\", лакей на Съединените щати. Вашингтон обаче не изпрати представител на срещата. Това е най-острото досега изказване на представител на латиноамериканска държава за ситуацията във Венецуела, където под ръководството на режима на президента Николас Мадуро специално избрано  Учредително събрание  иззе правомощията на доминирания от опозицията парламент, за да  пренапише конституцията . Създаването на събранието с изборите на 30 юли бе посрещнато с неодобрение от международната общност и от венецуелската опозиция, която организира ежедневни протести. Загиналите при сблъсъци със силите на реда в последните няколко месеца са 125 души, пише испанският \"Ел паис\". Редица страни от Латинска Америка заявиха, че не признават резултатите от гласуването. Късно във вторник външните министри на 17 страни от Западното полукълбо на среща в перуанската столица Лима остро осъдиха създаването на новото Учредително събрание. Те призоваха за подновяване на преговорите между правителството и опозицията, които досега се оказаха безплодни и бяха прекратени. Макар и малко по-сдържано от Луна, колективно лидерите на дузина американски държави, сред които Канада, Бразилия, Аржентина, Мексико, Колумбия и Чили, заявиха в декларацията си, че осъждат \"срива на демократичния ред\" и че няма да признаят действията на Учредителното събрание, което смятат за \"нелегитимно\". \"Контрафорум\" За страните от Западното полукълбо се оказва трудно да отговорят на възникналата във Венецуела ситуация с единен глас. Докато течеше срещата на седемнайсетте лидери, Каракас беше домакин на среща на външните министри от Боливарианския съюз - левичарска коалиция на 11 латиноамерикански страни, сред които са Еквадор, Никарагуа, Куба и Боливия и които не приемат \"продължаващата агресия на САЩ\", \"навлязла с много по-силна фаза\". П последните месеци Венецуела обвинява Съединените щати, Мексико и Колумбия за продължителната политическа криза. Междувременно новоизбраното Учредително събрание прие декрет, с който обяви, че нито една друга власт в страната не може да оспорва приетите от него решения, предадоха \"Асошиейтед прес\" и ДПА, цитирани от БТА. Указът забранява на контролираното от опозицията Национално събрание и на други институции да предприемат каквито и да било действия, които биха противоречали на законите, одобрени от проправителственото суперзаконодателно тяло.  Декретът е бил приет на заседание, състояло се в сградата на Националното събрание. Предишните две сесии на 545-членното Учредително събрание се състояха в съседна по-малка сграда. Междувременно силите за сигурност блокираха достъпа на депутатите от Националното събрание, в което опозицията има мнозинство, до сградата на парламента, докато там заседаваха новоизбраните привърженици на президента Мадуро и пренаписваха конституцията на страната. Сталин Гонсалес - лидерът на опозиционната коалиция, която има мнозинство след изборите през 2015 г., каза, че войници са отказали да го пуснат в сградата, когато той дошъл на работа вчера. Гонсалес обвини изпълнителната власт, че незаконно \"завзема\" Националното събрание, което според него няма да признае легитимността на решенията на новоизбраното Учредително събрание. Марадона: Готов съм да стана войник на Мадуро Широк отзвук в Южна Америка доби вчерашното изявление на аржентинската футболна звезда Диего Марадона, който изрази подкрепа за венецуелския президент Николас Мадуро и каза, че е готов да стане негов войник, за да защитава Боливарианската република. \"Ние сме чависти (последователи на бившия президент Уго Чавес - бел. ред.) до смъртта си. И когато Мадуро заповяда, аз ще облека войнишката униформа, за да защитя свободна Венецуела, за да се боря срещу империализма и срещу тези, които искат да завладеят нашите знамена - най-святото, което имаме\", писа Марадона на страницата си във \"Фейсбук\". \"Да живеят истинските венецуелци, а не онези, които се наредиха при десницата\", добави той.  Тази политическа изява на Марадона предизвика критичен отговор от венецуелския опозиционен лидер Енрике Каприлес. \"Ако Марадона иска да дойде, аз лично ще го посрещна на летището и ще го разведа, за да види той какво е положението във Венецуела. Тъй наречената революция е неспасяема\", каза Каприлес в интервю за аржентинска радиостанция. ", "date": "2017.08.09", "title": "Американските лидери осъдиха Венецуела за \"срив на демокрацията\", Перу я нарече \"диктатура\""}
{"url": "http://www.dnevnik.bg/sport/2017/08/09/3021426_livurpul_podpisa_s_western_union_sreshtu_25_mln_paunda/", "text": "\"Ливърпул\" подписа нов спонсорски договор с американската компания за парични преводи Western Union. Сделката е за срок от пет години на обща стойност 25 млн. паунда. От този сезон кубовете във Висшата лига могат да добавят логото на втори спонсор на своите екипи. Футболната асоциация на Англия (ФА) разреши спонсорите да поставят логата си върху левия ръкав на фланелките. Сделката с Western Union ще изкачи \"Ливърпул\" до третото място в класацията по приходи от спонсорите на екипите във Висшата лига, изравнявайки се с \"Манчестър сити\" и \"Тотнъм\". Червените вече ще получават общо по 35 млн. паунда на сезон, като 30 млн. от тях идват от британската банка Standard Chartered, която е основен спонсор на тима. Отборите от Висшата лига отчитат  рекордни приходи от спонсорите на екипите . Анализът на sportingintelligence.com показва, че 20-те клуба ще получат общо 281.8 млн. паунда за предстоящия сезон. Сумата е почти три пъти повече спрямо 2010-2011 г., като повишението в сравнение с миналата състезателна година е 55 млн. Първи по приходи е \"Манчестър юнайтед\", който получава по 47 млн. на сезон от \"Шевролет\". След \"червените\" дяволи се нарежда шампионът \"Челси\" с 40 млн. от японския производител на гуми \"Йокохама\". Клубовете в Англия  са сериозно облагодетелствани и от рекордните приходи от телевизионни права, което им позволява да правят скъпи покупки. Отборите минаха границата от 1 млрд. евро за нови играчи това лято, като похарчиха близо 1.11 млрд. евро.", "date": "2017.08.09", "title": "\"Ливърпул\" подписа с Western Union срещу 25 млн. паунда"}
{"url": "http://www.dnevnik.bg/citat_na_deniia/2017/08/09/3021492_citat_na_denia_zashtoto_sme_chavisti/", "text": "Това написа футболната легенда Диего Марадона в знак на подкрепа за венецуелския президент Николас Мадуро. Марадона неведнъж се е определял като \"чавист\", вдъхновен от режима, установен във Венецуела от покойния президент Уго Чавес. Посланието му се появи в  профила му във \"Фейсбук\" , след като повечето латиноамерикански държави  осъдиха действията  на властите в Каракас от последните седмици. Написано на три езика (испански, английски и италиански), то завършва с малкото му име, последвано от това на половинката му - Росио Марадона. Пълният му текст гласи: \"Чависти сме до смъртта си. И когато Мадуро заповяда, аз съм облечен като войник за една свободна Венецуела, за да се боря срещу империализма и срещу онези, които искат да ни вземат знамената, които са най-свещеното, което имаме. Да живее Чавес! Да живее Мадуро! Да живее Революцията!!! Да живеят истинските венецуелци, не заинтересованите и замесени с политическото дясно. Диего и Росио.\" Тази политическа изява на Марадона предизвика критичен отговор от венецуелския опозиционен лидер Енрике Каприлес. \"Ако Марадона иска да дойде, аз лично ще го посрещна на летището и ще го разведа, за да види той какво е положението във Венецуела. Тъй наречената революция е неспасяема\", каза Каприлес в интервю за аржентинска радиостанция. \"Уморихме се да живеем зле. Онези, които продължават да защитават Мадуро, да дойдат тук. Или ако искат, ще пратим Мадуро при тях.\" Марадона обаче е известен с подкрепата си за левичарски правителства из цяла Латинска Америка и като приятел на покойния кубински лидер Фидел Кастро.", "date": "2017.08.09", "title": "Цитат на деня: Защото сме чависти"}
{"url": "http://www.dnevnik.bg/biznes/2017/08/09/3021501_chez_shte_reshi_do_septemvri_dali_ostava_na/", "text": "Чешката енергийна компания ЧЕЗ ще реши до септември тази година дали да продаде бизнеса си в България. Това обяви изпълнителният директор на компанията Даниел Бенеш пред местната информационна агенция CTK. В края на януари дружеството обяви, че проучва възможността да продаде българския си бизнес. Към момента има седем кандидата за покупката на активите на компанията. Това са базираната в Лондон, но с израелски собственик Elenilto, румънската Electrica,  чешката Energo-pro , братя Атанас и Пламен Бобокови (собственици на \"Приста ойл груп\"), които са с водещ партньор турският инженерингов холдинг STFA Yatirim, собственикът на \"Минстрой\" Николай Вълканов, ТЕЦ \"Бобов дол\", който се контролира от Христо Ковачки, и търговецът на ток \"Фючър енерджи\" на Валентин Христов. Преди парламентарните избори в началото на годината лидерът на БСП Корнелия Нинова обяви, че ако стане премиер, ще направи всичко възможно  държавата да откупи активите на дружеството . След встъпването си в длъжност енергийният министър Теменужка Петкова разкри, че подобно нещо изисква  сериозен финансов ресурс,  който държавата не притежава. Изпълнителният директор на компанията Даниел Бенеш каза още, че все още няма крайно решение дали дружеството да напусне българския пазар. Той не изключи възможността ЧЕЗ да запазят бизнеса си в страната. Чешката информационна агенция отбелязва, че миналата година ЧЕЗ реши да започне международен арбитраж срещу България заради редица действия на властите, които засегнали стопанската дейност на компанията. Припомня се, че през май 2015 г. дружеството бе глобено с 1.25 млн. лв. заради злоупотреба с господстващо положение.", "date": "2017.08.09", "title": "ЧЕЗ ще реши до септември дали остава на българския пазар"}
{"url": "http://www.dnevnik.bg/sport/2017/08/09/3021487_shahmatnata_federaciia_ostana_bez_licenz/", "text": "Българската федерация по шахмат (БФ) остана без лиценз. Комисията по лицензиране към Министерството на младежта и спорта (ММС) реши да не го поднови, след като като не беше спазен и  последният ултиматум за погасяване на задължения в размер на 2.1 милиона лева . Парите са отпуснати от държавата на БФШ в периода 2011 – 2014 г. за плащане на такси за провеждане на първенства и турнири към Европейския шахматен съюз (ЕШС). По това време президент на двете шахматни организации беше Силвио Данаилов. През август миналата година министерството и българската федерация по шахмат сключиха споразумение за разсрочено плащане на 476 105 лева, от които 97 718 лева лихви. БФШ обаче не е превела нито един лев от сумата. На 27 юли тази година министерството е уведомило федерацията, че прекратява споразумението за разсрочено плащане. Междувременно е направена извънпланова проверка на инспектората към ММС, която е установила, че дължимата сума е много по-голяма, а именно 2.1 млн. лева. Агенцията за държавна финансова инспекция и инспекторатът констатират това, което Данаилов отричаше - че тази сума е отишла в банкова сметка, която не е официалната сметка на Европейския шахматен съюз.", "date": "2017.08.09", "title": "Шахматната федерация остана без лиценз"}
{"url": "http://www.dnevnik.bg/sviat/2017/08/09/3021507_mladite_germanci_se_obediniavat_zad_baba_merkel/", "text": "\"Тези млади хора са израснали с Меркел. Тя е като баба за това поколение.\" Така професор Манфред Гюлнер, който ръководи социологическия институт Forsа, коментира пред в. \"Файненшъл таймс\" защо младите германци стоят зад кандидатурата на Ангела Меркел за четвърти мандат. По традиция избирателите между 18 и 24 години предпочитат социалдемократите и Зелените, но през 2013 г. чарът на Меркел ѝ спечели подкрепата на мнозинството младежи. Сегашните проучвания показват същата тенденция. Допитване на Forsa от юни показва, че 57% от германците на възраст между 18 и 21 години искат тя да е канцлер, в сравнение с 53% от всички гласоподаватели. \"През последните години те  подкрепят Меркел  лично. При бежанската криза подкрепата ѝ сред младите не спадна толкова много, колкото сред всички. Явно те стоят зад нейния  либерален подход \", казва Улрих Шнееклот, директор на изследователската организация Kantar Public. Меркел втвърди позицията си спрямо  бежанците и миграцията , разтревожена от недоволството на консервативните си привърженици. Но не изгуби либералната си аура сред младите, а влизането на  Доналд Тръмп в Белия дом  ги обедини около нея още повече. В същото време основният ѝ конкурент – социалдемократът  Мартин Шулц , има подкрепата на 21% от германците между 18 и 21 години. Възрастните избиратели обаче са повече – 47 млн. души са над 40 години, докато 21.6 млн. са по-млади. По-възрастните са и по-активни в гласуването, както и по-консервативни. През 2013 г. Християндемократическият съюз на Меркел получи 32% от гласовете на хората между 18 и 24, но 52% от германците над 70 години.", "date": "2017.08.09", "title": "Младите германци се обединяват зад \"баба\" Меркел"}
{"url": "http://www.dnevnik.bg/skorost/2017/08/09/3021509_razshirenieto_na_putia_plovdiv_-_asenovgrad_zapochva/", "text": "Започва реконструкцията на 10-километров участък от пътя Пловдив – Асеновград, съобщиха от Агенция \"Пътна инфраструктура\". Символичната първа копка ще бъде направена утре. Парите за ремонта са осигурени от оперативна програма \"Региони в растеж\" 2014 - 2020 година, като при него ще се изгради второ пътно платно, като отсечката ще е с ширината на магистрала. Ще бъде обновена и настилката на съществуващото платно. Изпълнител на строително-монтажните работи е \"ИСА 2000\" ЕООД. Стойността на ремонта не беше съобщена, но  предварителните разчети  бяха за 25 милиона лева. Няма и информация колко време ще продължи строителството. Пътят Пловдив - Асеновград е сред най-смъртоносните в страната. Заради ширината на двете платна, които позволяват разминаване на три превозни средства, често се стига до челни удари. Според  данните на КАТ  през миналата година там са станали 66 тежки инцидента с 4 загинали и 9 пострадали.", "date": "2017.08.09", "title": "Разширението на пътя Пловдив - Асеновград започва утре"}
{"url": "http://www.dnevnik.bg/biznes/2017/08/09/3021514_disney_shte_predlaga_onlain_striiming_v_sasht_v/", "text": "Филмовият гигант \"Уолт Дисни\" (Walt Disney) планира да започне онлайн стрийминг на филми, предавания и спорт в САЩ в опит да навлезе на територия, досега под владението на  \"Амазон\"  (Amazon) и  \"Нетфликс\"  (Netflix). Плановете са услугата, чрез която компанията ще достига директно до потребителите, да бъде въведена в САЩ през 2019 г. Очакванията са постепенно тя да достигне и други пазари по света. В началото на 2018 г. \"Дисни\" ще открие услуга за спортно съдържание под марката ESPN, съобщи Би Би Си. Край на договора с Netflix Компанията обяви и че ще прекрати договора си с \"Нетфликс\" за разпространение на новите филми на \"Дисни\" и \"Пиксар\" (Pixar). Договорът изтича през 2019 г., а в момента се водят преговори за бъдещето на филмите от поредицата  \"Междузвездни войни\" , както и за франчайза на \"Марвел\" (Marvel). След новината акциите на \"Нетфликс\" поевтиняха с близо 3%. Същевременно Би би Си съобщи и за спад при акциите на \"Дисни\" - с 3.8% в следобедната търговия въпреки съобщението. Повече собствени продукции \"Дисни\" планира да придобие мажоритарен дял в BAMTech – компания за видеострийминг, създадена от Главната лига по бейзбол. Филмовият гигант ще плати 1.58 млрд. щатски долара, за да увеличи дела си във фирмата от сегашните 33% на 75%. Освен това ще инвестира повече във филми и телевизионни продукции, за да увеличи оригиналното съдържание за стрийминг услугите си. Все още не е известно колко ще струва абонаментът за стрийминг услугата, но целта на компанията е да достигне до широка аудитория, съобщи главният изпълнителен директор на \"Дисни\" Робърт Айгър. По думите му стрийминг услугите \"маркират началото на напълно нова стратегия за растеж на компанията\". Информацията идва в момент, в който филмовият гигант се опитва да се справи със спада на телевизионните абонаменти и конкуренцията на онлайн видеоуслугите. Днес компанията отчете спад на печалбите си за второто тримесечие с близо 9% до 2.37 млрд. щатски долара и съвсем лека промяна в приходите в сравнение със същия период на 2016 г. Приходите на компанията са 14.2 млрд. долара, като ръстът е концентриран основно в бизнеса с увеселителни паркове и хотелиерството. Би Би Си посочва, че \"Дисни\" вече предлага своя услуга за видеострийминг във Великобритания. Disney Life заработи през 2015 г. и предлага абонамент за много от филмите на компанията, музика, книги и телевизионни програми.", "date": "2017.08.09", "title": "Disney ще предлага онлайн стрийминг в САЩ в конкуренция на Netflix"}
{"url": "http://www.dnevnik.bg/skorost/2017/08/09/3020775_veche_se_priemat_dokumenti_za_stikeri_za_parkirane_v/", "text": "Гражданите, които живеят в кварталите ''Яворов и \"Лозенец\", които от октомври ще попадат в новата зелената зона, вече могат да подават документи за винетни стикери за паркиране по постоянен адрес, съобщават от Центъра за градска мобилност. От първи октомври зелената зона ще обхваща района  между булевардите \"Цариградско шосе\", \"Евлоги и Христо Георгиеви\", \"Михайл Еминеску\", улиците \"Мизия\" и \" Хан Омуртаг\", както и в район \"Лозенец\", в участъка между булевардите \"Евлоги и Христо Георгиеви\", \"Драган Цанков\", \"Джеймс Баучер\" и \"Черни връх\". Право на стикери за платено локално паркиране имат всички граждани, които имат и управляват автомобил и живеят в собствено или наето жилище по постоянен адрес в зоните, където е въведено платеното паркиране. Цената на стикерите за паркиране в зелената зона е 100 лева на година за един автомобил, 200 за втори и по 300 за всеки следващ. Документите, които трябва да подадат, са  заявление по образец , лична карта - за справка; регистрационен талон на автомобила, нотариален акт или друг документ, удостоверяващ собствеността на жилищния имот или договор за наем. Документите  могат да бъдат подадени и онлайн , но сканирани във формат *PDF, *JPEG, *JPG или *PNG и максимален размер до 2 MB. Те се подават в офисите на пл. \"Възраждане\"№1, на ул. \"Будапеща\"№17 и в пунктовете за продажба на билети на метростанциите \"Национален дворец на културата\" и \"Европейски съюз\". Другите промени, които влизат в сила от октомври са, че синята зона ще се удължи с 4 часа в събота, като ще приключва в 18 часа, а началото и краят на зелената зона да бъдат изместени с 30 минути, като ще започва в 8.30 и ще приключва в 19.30 часа. ", "date": "2017.08.09", "title": "Вече се приемат документи за стикери за паркиране в новите зелени зони в София"}
{"url": "http://www.dnevnik.bg/sviat/2017/08/09/3020993_kakvo_e_novoto_v_poslednite_sankcii_sreshtu_severna/", "text": "Посланикът на САЩ в ООН Ники Хейли определи  последните санкции на ООН срещу Северна Корея  като \"най-строгите санкции върху която и да било страна в рамките на поколение\". Но дори това не значи, че мерките, одобрени единодушно от Съвета за сигурност в събота, ще спрат ядрената и ракетната програма на Пхенян, нито че ще накарат КНДР да се върне към масата за преговори. На Северна Корея от години са наложени отделни санкции от САЩ, както и 6 предишни серии санкции от ООН, които не са променили дългосрочното поведение на Пхенян. Новите санкции налагат пълна забрана върху голяма част от износа на Северна Корея, включително на въглища, желязо и желязна руда, олово и оловна руда и морски продукти. Забранява се също създаването на нови съвместни предприятия с КНДР и допълнителни инвестиции във вече съществуващите. Санкциите предвиждат също замразяване на авоарите и забрана за пътуване на 13 физически лица и предприятия, свързани с ядрената и ракетната програма на Пхенян. Според прогнози на САЩ новите санкции ще струват на Северна Корея около 1 милиард долара годишно – около една трета от годишния ѝ износ. Важното в случая е, че Китай, който е главният политически съюзник и търговски партньор на Северна Корея, гласува \"за\" санкциите, предложени от САЩ в отговор на двата теста на междуконтинентални балистични ракети от миналия месец. Последните санкции може да направят живота на севернокорейците малко по-труден, но едва ли ще имат дълготрайни последствия за режима на Ким Чен Ун. Неговият дядо, който основава Северна Корея, и баща му след него управляват страната по време на война, икономическа и политическа изолация, санкции и глад десетилетия наред. Семейството все още е почитано в Северна Корея и самият Ким Чен Ун е много популярен. Малко вероятно е последните санкции да възпрепятстват ядрената и ракетната програма или да накарат режима да се върне към преговорите. Както южнокорейският вестник \"Чосун Илбо\" – който е остро критичен към Севера – написа, санкциите не включват доставките на суров петрол от Русия и Китай, а изчисления показват, че Китай изнася в Северна Корея около 500 хиляди тона суров петрол годишно на силно занижени цени. Санкциите също позволяват на режима да продължи да печели твърда валута от работниците си в чужбина, макар че новите мерки пречат на Пхенян да увеличава техния брой. Според ООН севернокорейските работници в чужбина печелят за страната повече от 2 милиарда долара годишно. Северна Корея е подложена от години на строги международни санкции и е намерила начини да ги заобикаля. Както \"Ройтерс\" коментира, севернокорейските морски продукти, чийто износ е изцяло забранен в последните санкции, от години се продават в държави, които вече са забранили продуктите – на етикетите им просто пише, че са от Китай. Новата резолюция не включва и мерки, които да попречат на Китай или която и да било друга страна, която иска да подпомогне режима, просто да използва други продукти, за да търгува с Пхенян. Бившият посланик на САЩ в ООН за специални политически дела Дейвид Пресман ми каза, че Северна Корея е \"развила доста сложни методи в опитите си да заобиколи санкциите\". В същото време обаче добави, че \"на тях не им се налага да работят особено много, защото продължават в съседство да имат правителство, което е готово да работи с тях\". Пресман нарече новата резолюция \"важна и нужна стъпка\", но добави, че санкциите са \"скромни\" в контекста на двата теста на междуконтинентални балистични ракети. Според него тази резолюция, както и тези преди нея ще могат да променят поведението на Северна Корея единствено ако Китай стриктно я спазва. За пример той даде постепенното изменяне на езика, използван в забраните за износ на въглища в по-ранните резолюции на ООН. Той заяви, че предишна резолюция на ООН е забранявала износа на въглища от Северна Корея, но е включвала изключение по хуманитарни причини. Последваща версия добавила таван на количеството въглища, които влизали в хуманитарното изключение, \"понеже китайците продължаваха да злоупотребяват с него\". \"А сега стигнахме до чиста забрана\", каза Пресман, говорейки за последната резолюция. \"Изобщо не е ясно, че просто използването на по-строг език или затягането на мерките ще промени поведението на китайците.\" Въпреки натиска от администрацията на Тръмп Пекин не е засилил своя натиск към Пхенян, твърдейки, че влиянието му върху Ким Чен Ун е ограничено. Макар че това може да е вярно, също толкова вярно е, че Китай се страхува, че падането на севернокорейския режим ще доведе не само до политическа нестабилност на неговия праг, но и до пълното му заобикаляне от страни, които възразяват на влиянието му в региона. В понеделник на  среща на върха във Филипините  севернокорейският външен министър Ри Йонг Хо заяви, че страната няма да разговаря със САЩ освен ако администрацията на Тръмп не спре своята \"враждебна\" политика към нея. По-рано през същия ден външният министър на САЩ Рекс Тилърсън каза, че преговори със Северна Корея са възможни, ако страната \"спре тези изстрелвания на ракети\". Северна Корея твърди, че ядрената и ракетната ѝ програма е изцяло отбранителна, и че войнолюбивите думи на Вашингтон значат, че Пхенян е прав да преследва ядрените оръжия. Южнокорейският президент Мун Джей Ин, който предпочита затоплянето на връзките с Пхенян, е разговарял в понеделник с Тръмп и е повторил, че \"Южна Корея никога не може да позволи отново да избухне война на Корейския полуостров\". В изявление на Белия дом се казва, че двамата лидери \"утвърдиха, че Северна Корея представлява голяма и растяща директна заплаха\".", "date": "2017.08.09", "title": "Какво е новото в последните санкции срещу Северна Корея?"}
{"url": "http://www.dnevnik.bg/biznes/2017/08/09/3021495_rekordnite_6_mln_t_pshenica_shte_budat_pribrani_tazi/", "text": "Тазгодишната реколта от пшеница ще бъде рекордна, съобщиха от Министерството на земеделието. Количеството по предварителни данни е между 5.85 и 5.95 млн. тона. Това е повече от миналата 2016 г., когато производството беше 5.66 млн. т. Реколта от почти 6 млн. тона е исторически връх, никога България не е достигала тези нива, допълват от ведомството. Увеличаването на количеството се дължи на по-висок среден добив от декар. Той е нараснал с около 8% спрямо миналогодишния – или 513 кг/дка сега и 475 кг за 2016 г. Засадените площи са около 11.4 млн. тона. Освен с по-голямо количество тазгодишната реколта се очертава да бъде и с по-добро качество. Към 3 август са анализирани 815 проби от пшеница. Резултатите показват, че 46.39% е с много добри качествени показатели и в сравнение с реколта 2016 г. има завишаване с над 5% на количеството с високи хлебопекарни качества. Така не се потвърждават опасенията, че с високите добиви и навлизането на високопродуктивни френски и австрийски сортове ще се влоши качеството на добитото зърно, посочват от земеделското министерство. Рекордната реколта и високо качество води и до засилен износ на зърно от България. До 15 август експортът на пшеница ще надвиши 1 млн. тона, на ечемик – 189 хил. т, а на рапица – 152 хил. т.", "date": "2017.08.09", "title": "Рекордните 6 млн. т пшеница ще бъдат прибрани тази година"}
{"url": "http://www.dnevnik.bg/sport/2017/08/09/3021498_citat_na_denia_predpochitam_stadion_pred_neimar/", "text": "\"П Думите са на изпълнителния директор на \"Байерн\" (Мюнхен) Карл-Хайнц Румениге, който беше попитан за мнение около трансфера на Неймар.  Преминаването на бразилеца в ПСЖ  счупи световния рекорд, като нападателят се откупи от \"Барселона\" с чек за 222 млн. евро, ставайки най-скъпият играч на планетата. \"Байерн\"  се премести на стадиона си през 2005 г., като строежът на \"Алианц арена\" струваше общо 340 млн. евро.", "date": "2017.08.09", "title": "Цитат на деня: Предпочитам стадион пред Неймар"}
{"url": "http://www.dnevnik.bg/bulgaria/2017/08/09/3021528_slujitel_na_nso_poluchil_uslovna_prisuda_za_shofirane/", "text": "Служител на Националната служба за охрана (НСО) е бил заловен да шофира под влияние на наркотици, а впоследствие е получил условна присъда след споразумение с прокуратурата, съобщи  \"Правен свят\" . За задържане на служител на НСО за шофиране след употреба на наркотици не са съобщавали нито от МВР, нито от прокуратурата или от самата служба. Споразумението е било одобрено от Софийския военен съд с председател полк. Юлиян Банков и след него служителят е осъден на 6 месеца условно с 3-годишен изпитателен срок. Младши сержантът от НСО е бил спрян на 14 февруари, докато шофирал лек автомобил, а последвала проверка с дрегер отчела, че е употребил амфетамин и фенобарбитал. За шофиране след употреба на наркотици законът предвижда от 1 до 3 години затвор и глоба между 500 и 1500 лева. Споразумението по делото било внесено с предложение за налагане на пробация с 8 месеца поправителен труд и отнемане на шофьорската книжка за 6 месеца. В съдебното заседание обаче прокуратурата е поискала промяна, като се мотивирала със смекчаващи вината обстоятелства, при които се налага наказание под минимума от 1 година затвор. \"Правен свят\" посочва, че наказанието затвор може да се замени с пробация, когато за престъплението не е предвиден най-нисък праг на срока за лишаване от свобода. В случая обаче той е една година и затова споразумението е било за условна присъда, а не за пробация. От съдебния акт не се разбира какви са били смекчаващите вината обстоятелства, но в него е посочено, че служителят е бил осъждан. Задължително условие за постъпване на работа в НСО е кандидатите да не са осъждани за умишлено престъпление от общ характер, независимо дали са реабилитирани, или освободени от наказателна отговорност, както и да не са обвиняеми или подсъдими. Отделно от това младши сержантът е имал и многобройни наказания за нарушения на Закона за движение по пътищата. Това е станало повод прокуратурата да поиска, а съдът да се съгласи, срокът за отнемане на шофьорската книжка да бъде увеличен на 8 месеца. За сметка на осъдения са и разноските по делото от 637 лева. Определението на съда е окончателно.", "date": "2017.08.09", "title": "Служител на НСО получил условна присъда за шофиране след употреба на наркотици"}
{"url": "http://www.dnevnik.bg/biznes/2017/08/09/3021522_izlishukut_v_bjudjeta_niamalo_da_se_razdava_a_shte/", "text": "Приходите от преизпълнението на бюджета ще се използват за разплащане по европейски проекти. Това обявява по време на днешното заседание на правителството премиерът Бойко Борисов. Коментарът му се вижда в разпространената частична стенограма. По време на заседанието зам.-министърът на финансите Кирил Ананиев съобщава, че така нареченият излишък към края на юли е близо 2 млрд. лв.  Данните бяха вече оповестени  от Министерството на финансите. По традиция в край на годината редица ведомства искат и получават допълнителни суми по бюджетите си, като средствата за това са тъкмо от натрупаните през годината излишъци в бюджета. \"Действително, като погледнеш близо 2 милиарда излишък, си задаваш въпроса: \"Защо не ги раздадете?\" Защото това са пари, които чакаме – в момента, в който излизат европейските проекти, да имаме готовност да ги кофинансираме. Знаете, че има периоди, в които, докато се работи, не се разплаща, но като дойде време да се плати, трябва да имаме готовите пари. За това става въпрос\", обяснява Борисов. Коментарът му е по повод думите на Ананиев, че данните към момента показват по-малко от предвидените разходи основно заради липсата на много проекти по европейските програми. \"Все пак да кажа (това не е упрек към тогавашния финансов министър) колко е важна стабилността в политическата атмосфера за една държава. По време на служебното правителство със 100 милиона по-малко бяха събрани за два месеца, и то не защото агенциите или Министерството на финансите са работили по-малко... В момента, в който има стабилност, когато координираме действията на всички приходни агенции, службите, прокуратурата, органите, които се занимават със събирането на парите в бюджета, идват и резултатите\", обобщава премиерът. Не го казвам с упрек. Просто всяко разклащане в държавата става рай за контрабандата.Така че продължаваме със същите темпове, защото доста пари трябват за всички ресори, посочва Борисов. Той призова чрез продължаваща битка с контрабандата и корупцията в бюджета да се събере всеки лев. Посочва, че още много градове имат нужда от инфраструктура, която да подпомогне развитието им. Дава пример с Варна, която се задъхва, защото няма транзитен коридор и път към пристанищата за тежките автомобили. \"Трафикът е такъв, особено през тези три-четири месеца, че градът трудно функционира. А в същото време само за последния месец имаме десет IT компании, които отиват там\", допълва Борисов и посочва, че не е необходимо да се концентрира всичко в София или в Пловдив.", "date": "2017.08.09", "title": "Излишъкът в бюджета нямало да се раздава, а ще отиде за европроекти, обяви Борисов"}
{"url": "http://www.dnevnik.bg/politika/2017/08/09/3021529_maia_manolova_se_pritesni_che_cik_se_bavi_s/", "text": "Омбудсманът Мая Манолова напомни на Централната избирателна комисия (ЦИК), че трябва да започне симулации на дистанционно електронно гласуване. Манолова е изпратила писмо до комисията след среща с българи, които живеят зад граница. Тя изразява притеснение, че може да се повтори ситуацията с неосъщественото машинно гласуване от тази пролет. ЦИК ще обсъди писмото на утрешното си заседание. Цветозар Томов от комисията заяви пред \"Дневник\", че не вижда основание за тревожния тон в писмото на Манолова, но се радва, че темата предизвиква публичен интерес. Според последните промени в Изборния кодекс след симулациите трябва да се проведат експериментални гласувания по електронен път на реални избори, след които - ако няма проблеми - резултатът от вота по интернет да се отчита като реален. Първият планиран опит за експеримент бе за парламентарните избори през 2018 г. Подаването на оставка от страна на втория кабинет на Бойко Борисов и последвалите предсрочни парламентарни избори отложиха този срок. До въвеждането на възможност за електронно гласуване се стигна след проведения през 2015 година референдум. В писмото си Мая Манолова припомня, че Изборният кодекс императивно предвижда при провеждане на избори след 1 януари 2018 г. да се създаде възможност за експериментално дистанционно гласуване до края на 2017 г., което да се проведе на три последователно проведени избора, включително частични, при което се гласува за несъществуващи партии, коалиции или кандидати. Съгласно разпоредбите на ИК разходите по електронното дистанционно гласуване се осигуряват от държавния бюджет. \"С безпокойство установих, че до момента не е проведена нито една симулация. Няма данни да е сформирано и предвиденото в Изборния кодекс постоянно действащо специализирано звено към Централната избирателна комисия за техническо осигуряване и технически контрол на дистанционното електронно гласуване\", е записано в писмото на омбудсмана до членовете на Централната избирателна комисия. Омбудсманът предупреждава, че стартиралият европейски проект с бенефициент Държавната агенция за електронно управление и партньор ЦИК, с предмет \"Изграждане и внедряване на система за дистанционно електронно гласуване\" за срок от близо две години по никакъв начин не може да бъде аргумент или оправдание за нереализирането на експерименталното гласуване, тъй като това ще е в нарушение на императивните текстове на Изборния кодекс, е позицията на омбудсмана. \"Работни групи към комисията разработват методиката за електронното гласуване. Комисията беше в активен период някъде до май заради проведените предсрочни парламентарни избори. Лятото не е добър период да се провеждат такива експерименти. Логично е те да са през есента\", заяви още Томов. По думите му се работи от май по темата, осигурено е и финансиране от близо 1.5 млн. лева, като паралелно се работи и по европейския проект.", "date": "2017.08.09", "title": "Мая Манолова се притесни, че ЦИК се бави с електронното гласуване"}
{"url": "http://www.dnevnik.bg/sviat/2017/08/09/3021541_zaradi_katarskata_kriza_ideiata_na_london_za_burza/", "text": "Идеята на Великобритания бързо и лесно да договори след Брекзит търговско споразумение с богатите монархии от Персийския залив се сблъсква реалността заради продължаващата над два месеца криза в региона, пише в. \"Гардиън\". След като премиерът Тереза Мей пое поста след референдума за Брекзит, тя предложи Обединеното кралство да е домакин на първата в историята \"изнесена\" среща на страните от Съвета за сътрудничество в Залива (ССЗ). Беше създадена и работна група, която да изследва възможностите за сделка, базирана на модела между ССЗ и Сингапур. Отношенията с Европейския съюз не биха могли да са за пример, тъй като търговските преговори между Залива и Брюксел спряха заради спорни въпроси, свързани със спазването на човешките права. Такава сделка обаче съществува между държавите от ССЗ и Европейската зона са свободна търговия - Швейцария, Лихтенщайн, Норвегия и Исландия. Идеята беше форумът да се състои през декември във вида на \"Съвет за сътрудничество на Великобритания и Залива\" и да покаже, че Лондон лесно може да си намери други партньори, след като напусне Европейския съюз. ССЗ обаче на практика е блокиран от разрива на Саудитска Арабия, Обединените арабски емирства, Бахрейн и Египет с Катар. Макар Кайро да не участва в ССЗ, други две монархии имат ключова роля в съвета. Освен това със задълбочаването на кризата в Рияд и други столици се чуват призиви за отстраняване на държавата от ССЗ. На \"Даунинг стрийт\" нямат представа и колко дълго ще продължи кризата, тъй като Катар продължава да настоява, че е несправедливо обвинен във финансиране на тероризъм. Съветът, създаден през 1981 г., беше разглеждан като важен вектор в дипломатическата активност на Мей, която работи усилено, за да докаже, че за Великобритания има алтернативи на Евросъюза. Търговията с блока обаче расте отпреди тя да дойде на власт. През 2016 г. обемът ѝ е 30 милиарда лири и тази стойност е по-голяма от британския износ за Китай и почти двукратно по-висока от този за Индия. Лиъм Фокс, министърът за международната търговия, вече е посочвал Залива като един от регионите, където Обединеното кралство може бързо да задълбочи търговските си отношения или да създаде добро сътрудничество в редица области, от инфраструктурата и природните науки до творческата индустрия и отбраната. Очаква се да е много по-трудно за Великобритания да си осигури добра сделка с отделни държави от ССЗ, отколкото с целия съвет - моделът за който, по ирония на съдбата, е стъпил на принципите на Европейския съюз. В рамките на ССЗ има зона за свободна търговия от 1983 г. и митнически съюз - от 2015 г. В близката година трябваше да бъде подписана и декларация, с която да се потвърди ангажиментът на страните към свободното движение на хора и стоки.", "date": "2017.08.09", "title": "Заради катарската криза идеята на Лондон за \"бърза търговска сделка\" със Залива е под въпрос"}
{"url": "http://www.dnevnik.bg/sviat/2017/08/09/3021545_irlandka_ne_uspia_da_ubedi_kompjutur_che_moje_da/", "text": "Жена, чийто майчин език е английски, не успя да убеди компютър, че знае езика на достатъчно добро ниво, за да получи виза. Това е куриозната история на ирландката Луис Кенеди, която има две висши образования на този език. Тя работи в Австралия от две години като ветеринар и наскоро е решила да кандидатства за постоянно местожителство въз основа на професията си. С изненада обаче разбрала, че компютърът, който оценявал познанията ѝ, е преценил, че тя не говори достатъчно добре майчиния си език, разказва в. \"Гардиън\". Макар да се е справила с писането и четенето, машината я е скъсала на изпита по говорим английски. Австралийските власти използват пет компании за провеждане на езиковите изпити, но Кенеди е попаднала при единствената от тях, която не включва хора, а разчита само на оценката на компютър. От компанията Pearson категорично отричат, че има проблеми с теста, но жената сочи, че няма как да няма дефекти, след като човек като нея не е успял да получи достатъчно точки. Ветеринарят, която очаква бебе през октомври, ще подаде молба за временна виза и ще започне процес по получаване на съпружеска такава.", "date": "2017.08.09", "title": "Ирландка не успя да убеди компютър, че може да говори английски"}
{"url": "http://www.dnevnik.bg/bulgaria/2017/08/09/3021577_v_plovdiv_e_vuvedena_globa_za_ljupene_na_semki_v_parka/", "text": "Управата на пловдивския район \"Тракия\" е въвела глоба за люпене на семки в парка \"Лаута\", съобщиха Би Ти Ви и \"Нова телевизия\". От местното кметство смятат, че това е единственият начин да се опазят алеите чисти. Информация за глобата се дава от поставени пред част от пейките надписи с червена боя. Те гласят, че се забранява изхвърлянето на семки и люспи извън определените за това места. Всъщност глобата, започваща от 50 лева се налага само, ако люспите от семките се пускат на земята. С ролята на санкциониращи са натоварени служителите на общинската полиция и общинската охрана. Пред \"Нова телевизия\" кметът на район \"Тракия\" Костадин Димитров обяви, че плюенето на люспите от семките на земята е некултурна проява, за която трябва да се наложи глоба от минимум 50 лева. Санкцията може да скочи до 500 лева, при последващи провинения. Би Ти Ви припомни, че преди десет години подобна глоба е въведена и в парк \"Острова\" в Пазарджик. Там санкцията е десет лева. През лятото на 2012 година общината в Пловдив отново влезе в новините, но с налагането на глоба от 50 до 500 лева за пиене на бира на обществени места. Тогава, три години след приемането на самата забрана, изненадващо за пловдивчани започна налагането на санкциите. Като аргумент се изтъкваше, че бутилките се хвърлят навсякъде, а подгонени от физиологичните нужди, хората уринирали където им падне. В началото на акцията бяха съставени 12 акта, но скоро не се чувало за глобен за подобно нарушение.", "date": "2017.08.09", "title": "В Пловдив е въведена глоба за люпене на семки в парка"}
{"url": "http://www.dnevnik.bg/sport/2017/08/09/3021532_seferinov_evrovolei_2017_e_test_mejdu_mujkiia_i/", "text": "Селекционерът на женския национален отбор по волейбол  Иван Сеферинов  определи предстоящото европейско първенство като възможност за дамите да излязат от сянката на мъжкия тим. Той заяви, че целта пред възпитаничките му е да запишат по-предно класиране от възпитаниците на Пламен Константинов. \"Европейското първенство е тест между мъжкия и женския национален отбор. Който се представи по-добре, той трябва да бъде водещият отбор. Целите са да се класираме в шестицата и да сме едно място пред мъжете. Надявам се те да направят добро класиране, за да можем и ние да сме по-напред\", каза Сеферинов на пресконференция. Европейското първенство за жени ще се проведе от 22 септември до 1 октомври в Азербайджан и Грузия. Тимът, воден от Сеферинов, е в група с Русия, Турция и Украйна. Победителят се класира директно за четвъртфиналите, а вторият и третият ще трябва да минат през плейофи. Meжду 24 август до 3 септември в Полша пък ще се проведе европейското първенство за мъже. Българските волейболисти попаднаха в една група с Русия, Словения и Испания. Шампионатът се провежда по същата схема като дамския. В момента женският отбор води подготовка за  световната квалификация в Ротердам , която ще се проведе от 22 до 27 август. Българките ще премерят сили с Холандия, Чехия, Словения, Белгия и Гърция, като първите два отбора от групата ще се класират за шампионата на планетата през 2018 г. в Япония. Сеферинов вярва, че националките ще преодолеят без проблеми квалификационния турнир. Той определи Чехия като най-сериозния конкурент на България. \"Задача номер едно пред нас е да преодолеем Чехия. Отборът ни ще бъде по-силен. Всички състезателки имат желание да се представят по най-добрия начин и сме убедени, че ще се класираме\", заяви селекционерът. Националките имаха шанс да се класират директно за световното първенство при домашния квалификационен турнир в София, но го пропуснаха. Тогава те записаха победи срещу Румъния, Швейцария, Черна гора и Косово, но  загубиха драматично от Турция  в директен сблъсък за първото място, което единствено даваше квота за Япония.", "date": "2017.08.09", "title": "Сеферинов: Евроволей 2017 е тест между мъжкия и женския национален отбор"}
{"url": "http://www.dnevnik.bg/sviat/2017/08/09/3021609_edin_ot_nai-skupite_sortove_chai_moje_da_izchezne/", "text": "Скоро може да се окаже, че почитателите на чая няма да могат да се наслаждават на сутрешната си чаша димящ чай дарджилинг. Затова предупреждава британската медия Би Би Си, цитирана от БТА. Известен като шампанското на чайовете, този вид се отглежда в 87 плантации в подножието на Хималаите, в района около индийския град Дарджилинг, откъдето идва и името му. Някои от чаените храсти са на 150 години и са донесени от шотландски лекар. Повече от половината от годишната реколта от над 8 млн. килограма се пласира основно във Великобритания, Европа и Япония, носейки близо 80 млн. долара на Индия. Чаят дарджилинг е и сред най-скъпите в света, като някои сортове достигат 850 долара за килограм. Той е първият продукт на Индия, ползващ се със защитено географско означение. От юни обаче районът е залят от протести, придружени с насилие и продължителни стачки в подкрепа на кампанията на местна партия, настояваща за създаване на отделен щат за местна общност, говореща не индийски, а непалски език. В резултат близо 100 000 работници в плантациите, както временни, така и постоянни, спряха работа и производството бе тежко засегнато. Новата реколта от чая е 8.32 млн. кг. От нея е прибрана едва една трета, тъй като протестите започнаха през юни. Собствениците на насажденията изчислиха, че ако проблемите продължат, загубите ще бъдат най-малко 40 млн. долара. \"Това е най-тежката криза, пред която някога сме се изправяли. Отменяме поръчки и няма нови доставки. Почитателите на чая дарджилинг могат скоро да се пренасочват към други видове, ако ситуацията не се подобри\", посочва представител на браншова организация. Спирането на работата в плантациите се случва във възможно най-лошия момент. Сезонът за прибиране на реколтата в района на Дарджилинг е малко повече от седем месеца - от март до октомври, и е разделен на четири подсезона. Сега е средата на втория от тях, през който чаят има уникален аромат, а събраната реколта през това време е половината от годишната и носи 40 процента от продажбите. Кампанията в Дарджилинг за създаване на отделен щат за местната общност започва още през 80-те години на миналия век. В миналото стачките са се провеждали в периода между сезоните на чая, за да не се засяга бизнесът. Би Би Си отбелязва, че вече се усеща недостигът на чая. В Индия продуктът вече е почти изчезнал, докато търговци от Япония обявиха, че запасите им ще се изчерпят до ноември, ако доставките не бъдат възобновени. Вносител в Германия посочи, че има опасност чаят да стане напитка от \"ограничена серия\". Дори ако кампанията незабавно бъде прекратена и работниците се върнат в плантациите, за да започне прибиране на реколтата, ще бъде необходим повече от месец, преди да започне събирането на листата. Първоначално чаените храсти ще трябва да бъдат почистени от плевели и оформени, преди отново да започне събиране на чаените листенца. Ако все пак политическата безизходица бъде разрешена този месец, плантациите в Дарджилинг ще се съживят едва догодина, тъй като в Индия скоро започва сезон на фестивали, съпроводен с множество почивни дни.", "date": "2017.08.09", "title": "Един от най-скъпите сортове чай може да изчезне заради протести в Индия"}
{"url": "http://www.dnevnik.bg/bulgaria/2017/08/09/3021615_emil_koshlukov_e_bil_programen_direktor_na/", "text": "Кандидатът за генерален директор на БНТ Емил Кошлуков е работил през последната една година като програмен директор на телевизията на партия \"Атака\" \"Алфа\". Това е посочил самият той в документите, с които кандидатства за поста пред Съвета за електронни медии (СЕМ), съобщи  \"Капитал Daily\" . Кошлуков, както и членове на регулатора, са отказали коментар пред изданието. Председателят на СЕМ София Владимирова е казала, че няма право да коментира детайли от документите на кандидатите преди 17 август, когато ще бъдат оповестени резултатите от разглеждането им. \"Капитал Daily\" отбелязва, че тази част от биографията на Кошлуков е в разрез с правилата за избор на генерален директор на държавната телевизия, в които е посочено, че кандидатите не трябва да имат икономически и политически зависимости. Телевизия \"Алфа\", която често предава опорни точки на руската пропаганда, е собственост на партията на Волен Сидеров \"Атака\". През последните години срещу медията има десетки издадени от СЕМ наказателни постановления за нарушения на базови принципи от Закона за радиото и телевизията, включително дискриминация от различен тип, нарушаване на \"добрите нрави\" и излъчване на опасно за деца съдържание. Емил Кошлуков е журналист и политик. В началото на 90-те той бе член на СДС, през 2001 г. той влезе в 39-ото Народно събрание от листата на НДСВ, а три години по-късно основа партията си \"Новото време\". Преди да стане програмен директор на \"Алфа\", той бе за кратко  изпълнителен директор на TV7 и News7 , чийто лиценз през 2016 г.  бе отнет от СЕМ . Преди това той бе в управителния съвет на медията. \"Капитал\" посочва, че един от критериите за генерален директор на БНТ е кандидатът да има най-малко пет години трудов стаж на ръководна длъжност в телевизия. Това е и най-вероятната причина той да запише в биографията си стаж в телевизията на \"Атака\".", "date": "2017.08.09", "title": "Емил Кошлуков е бил програмен директор на телевизията на \"Атака\" през последната година"}
{"url": "http://www.dnevnik.bg/bulgaria/2017/08/09/3021692_padnal_klon_ot_durvo_e_ubil_muj_v_sofiia/", "text": "Мъж на 38 години е починал, след като клон от дърво е паднал върху него, са потвърдили през БНТ от Спешна помощ. Инцидентът е станал в района на бул. \"Цариградско шосе\" в София около 16.40 ч. Клонът е паднал върху мъжа, докато той е товарил камион, съобщиха от МВР. Това е третият подобен инцидент за този месец. В началото на август на бул. \"Дондуков\"  жена беше ударена  и ранена от паднало дърво. След това - на 4 август -  майка с дете беше затисната  от паднал клон в Борисовата градина. Детето беше без наранявания, но майката беше настанена в болница.  В края на юли от Столичната община съобщиха, че от август  ще започне изследването и маркирането на дървета в Борисовата градина , а от есента - изсичането на опасните.", "date": "2017.08.09", "title": "Паднал клон от дърво е убил мъж в София"}
{"url": "http://www.dnevnik.bg/sport/2017/08/09/3021694_botev_grabna_superkupata_sled_uspeh_s_duzpi_nad/", "text": "\"Ботев\" (Пловдив) отново се оказа черна котка за \"Лудогорец\", отнемайки втори трофей от шампионите на България. Пловдивчани грабнаха  Суперкупата  след инфарктен успех с дузпи на стадион \"Лазур\". В редовното време двубоят завърши 1:1 с голове на Тодор Неделев от фаул и Вандерсон. При ударите от 11-те метра плодивчани не сбъркаха нито вендъж, а още при първия изстрел за шампионите Марселиньо не успя да се разпише. След като пловдивчани спечелиха Купата на България през май, сега тимът на Николай Киров се поздрави и с втори трофей, отново след победа над шампионите. \"Лудогорец\" игра по-добре, но за пореден път мач допусна старата си слабост да пропусне голям брой чисти положения. За капак шампионите удариха и три греди. Треньорът на \"Ботев\" Николай Киров заложи на ротациите и пусна някои играчи, които по-рядко получават шанс като Тони Тасев, Лазар Марин и вратарят Даниел Кайзер. Звездата на тима Тодор Неделев пък се върна след лечение на контузия. След почивката през уикенда, която получиха титулярите на \"Лудогорец\", Георги Дерменджиев ги върна в стартовия състав за сблъсъка на \"Лазур\". \"Ботев\" започна много организирано и не оставяше никакви празни пространства. В средата на терена \"канарчетата\" пресираха много здраво Марселиньо и на няколко пъти му отнемаха топката или го караха да греши. В 9-ата минута вратарят на шампионите Хорхе Броун трябваше да се намесва за първи път след шут на Марин отляво. Само седем минути по-късно обаче аржентинецът беше безпомощен. От фаул Неделев изстреля истински снаряд от около 30 метра и опъна мрежата , извеждайки \"канарчетата\" напред. Попадението определено стъписа \"Лудогорец\" и футболистите на Георги Дерменджиев се събудиха. До края на първата част те удариха гредата три пъти. Първо това стори Марселиньо с удар от фаул. Само минута по-късно Вандерсон стреля опасно, карайки Кайзер да се намесва, а при добавката Анисе нацели страничния стълб. В последната минута на първата част Кешеру малко случайно също удари греда. Той подложи крак при шут на Анисе, топката заблуди Кайзер, но за негов късмет не посети мрежата му. Случващото се на терена и големият брой пропуски изнервиха футболистите на шампионите и това доведе до много опасни сблъсъци. При един от тях Кешеру изрита много грубо Балтанов, но се отърва само с жълт картон. След него Натанаел се сдърпа със сънародника си Бризола в един от нервните моменти в мача. Почивката подейства по-добре на \"Лудогорец\" и през втората част шампионите излязоха преобразени. Те се нуждаеха само от две минути, за да изравнят резултата с точен истреля на Вандерсон. \"Лудогорец\" беше далеч по-активния отбор през второто полувреме и положенията пред вратата на Даниел Кайзер следваха едно след друго. Шампионите се хвърлиха с всички сили напред, което остави и празни пространства за контраатаки. \"Ботев\" обаче не успяваха да действа ефективно в редките случаи, които имаше възможност да организира контраатаки. Неделев се измори, а с това и свежите атаки за \"канарчетата\" секнаха. Много изгодни положения за \"Лудогорец\" пропуснаха Мисиджан, Марселиньо и Кешеру, а Дерменджиев пусна от пейката козовете си Жоао Пауло и Кишада. Единствената добра ситуация за пловдивчани беше удар с глава на Виана, който излезе в аут. В заключителните минути футбол буквално не се игра, заради много нервни изблици и така всичко трябваше да се реши с дузпи. При ударите от 11-те метра Марселиньо започна с грешка за \"Лудогорец\", а за \"Ботев\" точни бяха Балтанов, Виана, Генев, Бризола и Димов, което донесе успеха на пловдивчани. Суперкупата е първа за \"канарчетата\" в историята. По този начин те си върнаха и за загубата в същия двубой от 2014 г., когато отстъпиха с 1:3 на \"Лудогорец\", отново на \"Лазур\".", "date": "2017.08.09", "title": "\"Ботев\" грабна Суперкупата след успех с дузпи над \"Лудогорец\""}
{"url": "http://www.dnevnik.bg/photos/2017/08/09/3021314_fotogaleriia_svetovnite_snimki_na_denia_-_9_avgust/", "text": "Човек се отразява в огледало на стена в Банкок, Тайланд.", "date": "2017.08.09", "title": "Фотогалерия: Световните снимки на деня - 9 август 2017 г."}
{"url": "http://www.dnevnik.bg/sport/2017/08/09/3021698_levski_zagubi_ot_amatyori_v_purviia_mach_na_delio_rosi/", "text": "\"Левски\" загуби от третодивизионния \"Сливнишки герой\" в контролна среща, играна на стадион \"Виваком арена - Георги Аспарухов\". Сините отстъпиха с 1:3 срещу аматьорския тим от Югозападната В група в първия си мач под ръководството на Делио Роси. Италианският треньор започна работа с отбора във вторник, когато подписа своя договор и беше представен пред медиите. 57-годишният специалист се обвърза с клуба до лятото на 2019 г., а дебютът му в официален мач ще е в неделя при домакинството на \"Дунав\" (Русе). Контролата със \"Сливнишки герой\" се игра в три части по 30 минути вместо традиционните две полувремена по 45 минути. Делио Роси изпробва три различни състава във всяка от частите. Италианецът даде шанс за изява на всички налични играчи, сред които и каращият проби бразилец Жеан Патрик. Бившият играч на \"Манчестър юнайтед\" Габриел Обертан даде аванс на \"Левски\" в 13-ата минута. Французинът получи хубаво подаване от левия фланг, преодоля двама бранител с първото си докосване, а с второто прати топката в мрежата.  Три минути след началото на втората третина \"Сливнишки герой\" изненадващо изравни. Красимир Георгиев беше изведен зад защитата и спокойно прати топката в близкия ъгъл, останал очи в очи с вратаря Александър Любенов. В 50-ата минута защитата на \"Левски\" допусна груба грешка след изритана топка от половината на \"Сливнишки герой\". Последва бързо разиграване от гостите, а топката стигна до Йордан Попов, който от границата на наказателното поле отбеляза с удар в близкия ъгъл, който първо се отби в страничната греда. В 66-ата минута Цветомир Вачев оформи крайното 3:1. Играчите на \"Левски\" направиха поредица от нелепи отигравания, след които Вачев се озова сам срещу Боян Йоргачевич и не пропусна възможността с удар по земята в далечния ъгъл.", "date": "2017.08.09", "title": "\"Левски\" загуби от аматьори в първия мач на Делио Роси"}
