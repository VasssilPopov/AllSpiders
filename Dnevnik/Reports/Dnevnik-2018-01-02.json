{"url": "https://www.dnevnik.bg/sport/2018/01/02/3106168_manchestur_siti_specheli_s_lekota_20-ata_si_pobeda_za/", "text": "Манчестър сити\" спечели с лекота 20-ата си победа за сезона във Висшата лига. \"Гражданите\" се наложиха с 3:1 в домакинството си на \"Уотфорд\". С това воденият от Хосеп Гуардиола отбор възстанови преднината си от 15 точки пред втория \"Манчестър юнайтед\". Третият \"Челси\" изостава със 17, но в сряда предстои да играе в дербито с \"Арсенал\". \"Сити\" имаше превъзходство през почти целия мач и безпроблемно стигна до успеха. Домакините водеха с два гола до 13-ата минута, като до средата на първата част вече бяха изпуснали още няколко отлични възможности. В първата минута Рахим Стърлинг даде преднина на отбора си, като засече отлично подаване на Лирой Сане от ляво. Секунди по-късно Джон Стоунс пропиля чисто положение, като отблизо стреля над вратата. Кристиан Кабеселе си вкара автогол в 13-ата минута при неуспешен опит да изчисти топката след подаване от дясно. Четири по-късно Кевин де Бройне стреля от фаул, но улучи гредата. \"Сити\" продължи да атакува и да създава положения, но трябваше да чака до 63-ата минута, за да стигне до нов гол. Тогава Серхио Агуеро се оказа на правилното място, след като вратарят на \"Уотфорд\" Еурелио Гомеш отби топката. Последва отпускане в състава на \"гражданите\" и гостите го използваха, за да намалят. В 82-ата Андре Карийо пусна от ляво в наказателното поле и Андре Грей засече във вратата. В началото на добавеното време Перейра поиска дузпа за нарушение от страна на Отаменди, но съдията прецени, че такова няма.", "date": "2018.01.02", "title": "\"Манчестър сити\" спечели с лекота 20-ата си победа за сезона във Висшата лига"}
{"url": "https://www.dnevnik.bg/sport/2018/01/02/3105991_basketbolniiat_lukoil_akademik_stana_lukoil_levski/", "text": "Лукойл България\" е новият генерален спонсор на баскетболния \"Левски 2014\". Договорът е влязъл в сила с началото на 2018 г., съобщиха от компанията. Столичният клуб вече ще се казва \"Лукойл Левски\", а марката ще присъства и в името на зала \"Универсиада\". Константин Папазов остава старши треньор на отбора, а в него ще преминат всички играчи от мъжкия състав на \"Лукойл Академик\". Тодор Стойков, който беше изпълнителен директор на \"студентите\", ще е президент на \"Лукойл Левски\". Папазов създаде \"Левски 2014\" през 2015 г.  след срива на КТБ, който доведе до оттеглянето на Цветан Василев от оригиналния БК \"Левски\". Тогава треньорът обясни, че това се налага заради противоречия с председателя на сините Юлия Боянова. БК \"Левски\" на Боянова продължава да съществува, като има отбори във всички възрастови дамски и мъжки формации.  \"Лукойл\" обяви, че ще продължи да подкрепя школата и представителния тим в Правец, но клубът вече ще се казва \"Академик\". Старши треньор на мъжкия отбор остава Георги Давидов. Административните отговорности по спортно-техническата подготовка на всички формации (деца, младежи и мъже) са възложени на Петко Маринов. \"Неговият дългогодишен опит и знания ще осигурят приемственост между баскетболните поколения и достойна млада смяна играчи\", се казва в съобщението до медиите, подписано от Сашо Везенков. \"Академик\" е създаден през 1947 г., а през 2000 г. \"Лукойл\" става генерален спонсор. Оттогава \"студентите\" се превърнаха в хегемон в българския баскетбол, като спечелиха 14 от общо 26-те си титли, 11 от които поредни. В този период отборът завоюва и девет от 11-те си купи на България. Промените в двата клуба няма да се отразят на Националната баскетболна лига и те ще продължат участието си с настоящите позиции и актив. \"Студентите\" завършиха есенния полусезон на второ място с 18 точки от десет мача - с една по-малко от лидера \"Рилски спортист\", който е изиграл 11 срещи. \"Левски\" има 18 точки от 11 двубоя, които му отреждат четвъртата позиция.", "date": "2018.01.02", "title": "Баскетболният \"Лукойл Академик\" стана \"Лукойл Левски\""}
{"url": "https://www.dnevnik.bg/sviat/2018/01/02/3106000_iran_obvini_sasht_za_protestite_trump_uprekna_obama/", "text": "Духовният водач на Иран аятолах Али Хаменей каза, че безредиците в ислямската република се подклаждат от \"враговете\" на страната и използват \"пари, оръжия, политика и разузнавателния си апарат\", за да създават проблеми. Демонстрациите, започнали заради  икономически проблеми  и продължили почти седмица, отнеха  най-малко 20 живота  от края на декември насам. През страницата си в интернет Хаменей каза, че ще се обърне към иранците, когато \"моментът е подходящ\". Макар той да не спомена изрично нито една държава, секретарят на Върховния съвет за национална сигурност (оглавяван от лидера) Али Шамкани обяви, че за безредиците са виновни Съединените щати, Великобритания и Саудитска Арабия. \"Саудитците ще получат неочакван отговор и знаят колко сериозен може да бъде\", каза Шамхани, цитиран от агенция \"Тасним\", в интервю с базираната в Бейрут телевизия \"Ал Маядийн\". През декември Саудитска Арабия вече  обвини Техеран , че стои зад ракетно нападение от шиитските бунтовници в Йемен. Тогава хутите изстреляха ракета, прехваната край столицата Рияд, която според информация на бунтовниците е била насочена срещу двореца на крал Салман. Хаменей каза още, че \"в неотдавнашните събития враговете на Иран се обединиха и използваха различни средства, които са им на разположение... за да обезпокоят ислямската република. Врагът винаги използва всяка възможност и всяка цел, за да проникне и да нанесе удар по иранската нация\". Почти по същото време американският президент Доналд Тръмп  отново коментира  протестите в \"Туитър\". В профила си в социалната мрежа той отново заяви, че \"народът на Иран най-накрая действа срещу бруталния и корумпиран ирански режим\". Той обаче обвини и предшественика си в Белия дом, Барак Обама, за случващото се: \"Всички пари, който президентът Обама им даде толкова неразумно, отидоха за тероризъм и в \"джобовете\" им. Хората имат малко храна, голяма инфлация и никакви човешки права. САЩ гледат!\" Според някои коментатори ярката позиция на Тръмп в подкрепа на протестите може да обезкуражи онези демонстранти, които биха искали да видят промяна в Техеран, но не и американска намеса в страната.", "date": "2018.01.02", "title": "Иран обвини САЩ за протестите, Тръмп упрекна Обама, че е подпомагал властите в Техеран"}
{"url": "https://www.dnevnik.bg/photos/2018/01/02/3106043_snimka_na_denia_kak_evoljuira_stilut_na_kim_chen-un/", "text": "Севернокорейският лидер Ким Чен-ун отправи новогодишното си обръщение във вид, внимателно предвиден да смекчи публичния му образ. Той носеше светлосив костюм (за разлика от стандартните си черни или тъмносини дрехи) и избягваше да поглежда към листите с речта си. След година на остри заплахи и ескалиращо напрежение със света Ким обяви, че държавата му \"е миролюбива и отговорна ядрена сила\", и призова за подобряване на отношенията с Юга. Анализатори припомнят, че в първата си реч през 2013 г. гласът на Ким трепереше и често не му достигаше въздух. Той е загубил и навика си да се люлее нервно наляво-надясно, докато говори.", "date": "2018.01.02", "title": "Снимка на деня: Как еволюира стилът на Ким Чен-ун"}
{"url": "https://www.dnevnik.bg/sport/2018/01/02/3106057_avstraliec_e_purviiat_supernik_na_grigor_dimitrov_na/", "text": "Григор Димитров ще се изправи срещу австралиеца Джон Милман във втория кръг на  турнира в Бризбейн . Българският тенисист, който е водач в схемата, започва защитата на титлата си от миналата година в четвъртък. 28-годишният австралиец , който е 128-и в световната ранглиста, победи Питър Полански от Канада със 7:6 (4), 6:0. Милман срещна проблеми само в първия сет и след 1.36 часа затвори двубоя, за да се класира за втория кръг. До момента Григор Димитров никога не се е изправял срещу Милман на ниво АТП. През 2017 г. той има едва три мача в световния тур, като победи Франсис Тиафое в Атланта, преди да загуби от Райън Харисън, а на турнира в Шенцен загуби от Дамир Джумхур. През миналия сезон австралиецът пропусна повече от четири месеца заради разкъсано сухожилие и игра основно в сериите \"Чалънджър\". През ноември той спечели \"Чалънджъра\" в Хуа Хин, Тайланд. Най-доброто на Милман в световната ранглиста е 60-о място през май 2016 г. Григор Димитров вече имаше един мач в Бризбейн, независимо че почиваше в първия кръг. Българският тенисист участва и в надпреварата на двойки, където  в тандем с Райън Харисън постигна успех  над австралийската двойка Лейтън Хюит и Джордан Томпсън. Междувременно Димитров разкри, че е имал паспортни проблеми, преди да се отправи към Австралия за началото на новия сезон. \"Летях от Лос Анджелис и имаше някакъв проблем с моите документи, но за щастие всичко е наред. Имам три паспорта и виза, така че понякога нещата малко се объркват, и аз се бъркам.\" Българинът обясни какво е правил след края на най-успешния си сезон, в който спечели четири титли (Бризбейн, София, Синсинати и финалите на АТП). \"Просто се наслаждавах на почивката ми, не съм правил нищо по-различно, обърнах внимание на семейството си.\" \"Надявам се да започна 2018 г. по същия начин, както го направих преди година. Исках да не се претоварвам в тренировките, за да не се натрупа умора прекалено скоро\", добави световният №3. Според Димитров стигането му до челните места на ранглистата е трудно, но е важно да успее да се задържи сред най-добрите в света. \"Много е сложно да останеш на върха, на хартия и аз съм в битката за първото място, но всички имат много добри шансове. Аз очаквам много от себе си, но не трябва да прекалявам с изискванията. Целта ми е постоянно да тествам къде е моят лимит\", каза още българинът.", "date": "2018.01.02", "title": "Австралиец е първият съперник на Григор Димитров на сингъл в Бризбейн"}
{"url": "https://www.dnevnik.bg/bulgaria/2018/01/02/3106049_prokuraturata_razsledva_pojara_v_prijuta_na_otec_ivan/", "text": "Районната прокуратура в Елин Пелин е образувала досъдебно производство за извършено престъпление в приюта на отец Иван, който пострада от пожар. Вчера около 21 ч. в с. Нови хан била запалена сграда със значителна стойност – покривна конструкция и имущество, намиращо се на третия етаж в дом за сираци \"Свети Николай\", се казва в съобщението на държавното обвинение. Досега са извършени оглед на местопроизшествие в присъствие на инспектор по пожарна безопасност, разпити на свидетели, назначени са пожаротехническа и оценителна експертизи. Причините за възникналия пожар се изясняват.", "date": "2018.01.02", "title": "Прокуратурата разследва пожара в приюта на отец Иван"}
{"url": "https://www.dnevnik.bg/bulgaria/2018/01/02/3106074_hristo_ivanov_za_vetoto_prezidentut_ne_vijda_bazoviia/", "text": "Мотивите за ветото на президента са напълно аргументирани, но позицията на президента е изначално шизофренична. Това мнение изрази пред БНР лидерът на \"Да, България\" Христо Иванов, помолен да коментира  ветото на президента Румен Радев , наложено върху антикорупционния закон по-рано днес.  Според Иванов, който беше вицепремиер в правителството \"Борисов 2\" и подаде оставка след като предложението му за реформа в съдебната власт беше бламирано от парламента, \"големият философски проблем\" на този закон е, че имитира мерки за борба с корупцията, за да охранява корупционното статукво. \"България има антикорупционен орган и този антикорупционен орган се нарича прокуратура, защото корупцията е престъпление и тя се преследва основно със средствата на наказателното производство, чийто господар и основна сила е държавното обвинение – прокуратурата\", припомни юристът. Според него, за да е ефективна борбата с корупцията, трябва да има реформа на прокуратурата, така че тя да се превърне в ефективно средство за борба с корупцията, вместо източник на корупция, каквато е сега според оценки на Венецианската комисия. По думите му президентът не вижда този проблем. \"Парадоксът е, че за да охраняваме това корупционно статукво, за да не пипаме неговия институционален фундамент, ние правим една имитация. Тази имитация рискува да се превърне в бухалка от ново поколение. Това е изключително опасен закон\", подчерта Иванов.", "date": "2018.01.02", "title": "Христо Иванов за ветото: Президентът не вижда базовия проблем на антикорупционния закон"}
{"url": "https://www.dnevnik.bg/sport/2018/01/02/3106076_blagomir_mitrev_smeni_ilian_iliev_vuv_vereia/", "text": "Благомир Митрев е новият старши треньор на \"Верея\". 45-годишният специалист, който досега водеше втородивизионния \"Нефтохимик\", заменя на поста  преминалия в \"Черно море\" Илиан Илиев. Илиев напусна \"Верея\" след края на есенния полусезон заради финансовите проблеми на клуба. Той водеше старозагорци от лятото. Под негово ръководство отборът спечели 31 точки от 20 мача и завърши годината на шесто място в Първа лига. \"Благодаря на ръководството на \"Нефтохимик\", че прие с разбиране поканата към мен от отбор от топ 6 на Първа лига. Целта остава запазване на мястото в първата шестица и изграждането на боеспособен отбор\", заяви Митрев пред БТА. Негов помощник във \"Верея\" ще е Даниел Желязков. Повече подробности и пълният състав на треньорския щаб ще бъдат обявени в сряда следобед. Тогава ще се проведе среща между Митрев и собственика на клуба Галин Михайлов, на която ще бъдат уточнени всички детайли около договора. Зимната подготовка на \"Верея\" започва на 10 януари. Митрев тепърва ще прави планове за селекция, като се очаква да даде шанс на повече млади футболисти, пише БТА.", "date": "2018.01.02", "title": "Благомир Митрев смени Илиан Илиев във \"Верея\""}
{"url": "https://www.dnevnik.bg/photos/2018/01/02/3106020_snimka_na_denia_zakuska_s_koledna_elha/", "text": "Всяка година в Берлин непродадените коледни дръвчета се даряват на градския зоопарк за храна на слоновете. В първия работен ден от годината слоновете получават специална празнична закуска от коледни дръвчета,", "date": "2018.01.02", "title": "Снимка на деня: Закуска с коледна елха"}
{"url": "https://www.dnevnik.bg/sviat/2018/01/02/3106083_konstitucionniiat_sud_v_moldova_vremenno_ostavi/", "text": "Конституционният съд в Молдова временно прекрати правомощията на президента Игор Додон след скандал с правителството, предаде \"Интерфакс\". Причината е, че Додон два пъти отклони кандидатури на петима министри и двама вицепремиери, предложени от кабинета. Институцията смята, че президентът е нарушил закона, тъй като \"има право само един път да откаже да утвърди кандидатура на член на правителството. Ако премиерът втори път издигне същата кандидатура, държавният глава е длъжен да я утвърди\". Заради действията на Додон тя го обявява за \"временно неспособен да изявява своите задължения\". Предстои съдът да реши кой ще изпълнява правомощията на държавния глава, докато те бъдат назначени (евентуално на 5 януари). Възможно е такава роля да получат председателят на парламента Адриан Канду или премиерът Павел Филип. Държавният глава обяви във \"Фейсбук\", че решението е \"на ръба на закона и здравия разум\", а съдът е потвърдил \"имиджа си на послушен политически инструмент, а не на конституционно тяло\". \"Това е срамно и достойно за съжаление падение на държава, която твърди, че е демократична.\" Искането беше отправено до съда от група депутати в молдовския парламент. По-рано съдът позволи на Канду да назначи министъра на отбраната - чиято кандидатура трябва да бъде утвърдена от Додон - без да се съобразява с него. Последният отказа да приеме предложение на управляващата Демократическа партия, лидерът на която е  задочно обвинен  в убийство в Русия. Самият Додон отхвърля  стремежите за евроинтеграция  на молдовския кабинет като приоритет и смята, че страната трябва да държи на традиционното си партньорство с Москва. Президентът смята, че част от кандидат-министрите са свързани със скандала, разклатил молдовската банкова система преди няколко години. \"Що се отнася до позицията ми, реших да не се дам. По-добре така, отколкото да прекарам години в обяснение защо един или друг компрометиран министър е бил назначен на поста.\"", "date": "2018.01.02", "title": "Конституционният съд в Молдова временно остави президента без правомощия"}
{"url": "https://www.dnevnik.bg/bulgaria/2018/01/02/3106102_prokuraturata_iska_po-visoki_prisudi_za_vsichki/", "text": "Районната прокуратура - Асеновград, настоява за по-тежки наказания спрямо 11 лица, извършили хулигански действия в района на язовир \"40-те извора\" и в Асеновград  на 26 юни миналата година , съобщиха оттам. Протестът е внесен до окръжния съд в Пловдив. На 18 декември шестима от подсъдимите за извършено хулиганство с особена дързост и цинизъм, отправяне на закани за убийство и нанасяне на средни телесни повреди по хулигански подбуди получиха условни наказания, а петима ефективни присъди. Районната прокуратура в Асеновград протестира единствено размера на определените наказания, а не техния вид, като настоява за по-високи, тъй като смята, че наложените такива от съда са занижени. Предстои произнасяне на Окръжен съд - Пловдив.", "date": "2018.01.02", "title": "Прокуратурата иска по-високи присъди за всички осъдени за побоя на деца в Асеновград"}
{"url": "https://www.dnevnik.bg/evropa/2018/01/02/3105859_bai_ganyo_falshivi_taksita_i_nai-dobrata_kuhnia_v/", "text": "На 1 януари България  пое ротационното председателство на Съвета на Европейския съюз . По този повод изданието \"Политико\" разказва за \"удоволствията и капаните на слабо познатата столица на страната\". \"Скъпи еврочиновници, разбираме, че вероятно сте притеснени, че напускате уютните пивоварни на Брюксел и се отправяте към дивия изток на Европа заради българското председателство. Спокойно. София има своите проблеми, но ще си прекарате добре, ако следвате ключовите правила, които ви предлагаме в нашия наръчник за оцеляване\", пише \"Политико\". \"Никой няма да се преструва, че столицата на България е земен рай. На пръв поглед тя е суров град с блокове от социалистическо време, мършави бездомни кучета, тротоари, осеяни с дупки, и немалко опасни подлези. Но ако погледнете малко по-отблизо, ще видите, че София има своя чар\", допълва изданието. \"Да\" или \"не\" Една от препоръките на \"Политико\" към еврочиновниците е да се подготвят за \"най-големия културен шок: българите клатят главата си, когато искат да кажат \"да\". Може и да си мислите, че лесно ще свикнете с това объркване, но то често е изнервящо, защото \"софияниците не са точно ведри хора\". \"Помолете сервитьор за чаша вода или шофьор на такси да ви откара до центъра и ще се сблъскате с безизразно тихо поклащане на главата. В първите няколко случая ще си помислите, че ви казват да се разкарате, но всъщност те се съгласяват\", пише авторът Кристиан Оливър. Пристигнахте! Добре дошли! А сега се оглеждайте за таксита измамници! \"Не се стряскайте от бандата едри таксиметрови шофьори, на които ще се натъкнете, докато си проправите път през кишата пред летището. Някои от тях може и да изглеждат като яки охранители на нощен клуб, но обикновено са срамежливи хипохондрици, които се обаждат на майките си поне два пъти на ден\", пише \"Политико\", като все пак предупреждава, че има и \"акули\" и посочва полезен  уебсайт  за проверка дали таксито е истинско. \"Цените са ключови, проверете ги внимателно.\" \"Друг класически трик е шофьорът да се преструва, че няма ресто. Така че има смисъл да си разбиете едрите пари, като си купите нещо за хапване от летището\", съветва изданието. Гладни ли сте? Тук сте на правилното място \"Българите имат най-добрата кухня в Европа. Ако някой французин оспори това, просто му кажете, че докато той яде любимите си охлюви escargots à l’ail, те вероятно са внесени от България\", пише \"Политико\". Като оставим настрана мекотелите, българите приготвят отлична скара и яхнии, готвени на бавен огън (гювеч и кавърма), прокарват ги с ракия, силен алкохол, направен от грозде или сливи, обяснява авторът и препоръчва няколко заведения в столицата - старинното заведение е \"Манастирската магерница\", арменския ресторант Egur Egur и \"Клубът на архитекта\". Дори и да сте \"хрупащ леща служител на Генерална дирекция \"Околна среда\", няма опасност да останете гладен в София, защото българската кухня е богата и на вегетариански ястия като бобена чорба и пълнени чушки, а градът изживява мания по биохраните, посочва изданието. Авторът препоръчва да се опита българската боза – кисела, леко ферментирала напитка, приготвена от няколко зърнени култури, но все пак допълва, че тя не е за всеки. Потопете се в местната култура Според него безплатните градски обиколки са много популярни и са отличен начин да се опознаят сърцето на града и историята му. Повечето гидове са интелигентни, бъбриви млади българи, които са ентусиазирани по отношение на страната си. Те са антипод на някои от динозаврите, които ще срещнете по коридорите на властта, отбелязва \"Политико\". Като част от забележителностите на града са посочени Националният исторически музей, в който може да се види тракийското съкровище, и църквата в Бояна. Отбелязва се, че артефакт е и самият музей, който е бил \"резиденция на комунистическата партия по времето на последния диктатор, глуповатия, но хитър Тодор Живков\". \"Вътре имате уникалното усещане, че часовникът е спрял и ярките приветливи зали са често зловещо пусти. Като в ехо от времето на социалистическия разцвет посетителите винаги се чувстват като малцинство сред клюкарещите жени на средна възраст с боядисани в меден цвят коси, които работят... е, не е ясно какво точно работят, но музеят съществува колкото заради тях, толкова и заради посетителите\". Според автора храм-паметникът \"Александър Невски\" прилича на многопластова сватбена торта, която не е задължително да се посети, за разлика от Боянската църква – обявена за световно наследство на ЮНЕСКО. Стига толкова храна и фрески. Ами българските държавници? \"Българите са умни. Те обичат шаха и олимпиадите по математика и заминават да работят в Силициевата долина. Проблемът е, че старото поколение, останало в политиката и по министерствата, може да се окаже сковано от фамилиарност, снизходителност, склонно да пречи и не малко корумпирано. Твърде малко може да се постигне с голяма част от тези хора – някои ще работят за мафията или за Кремъл, или за двете\", отбелязва \"Политико\". Авторът разяснява и някои   Например \"дървен философ\" - безкрайно скучен човек, който разтяга локуми от позицията си на самопровъзгласил се лидер, често се среща. Други полезни думи са тутманик (\"буквално - хляб със сирене; простичко казано, глупак\"), Бай Ганьо (\"безсрамен опортюнист, който ще търси щедри облаги за себе си във всяко предложение; трагично често срещан\"), мутра (\"лошият му вкус може да се сравни само с женския вид от породата – мутреса\"), некадърник (\"има го почти навсякъде; гълъбът на бюрократичния свят\").", "date": "2018.01.02", "title": "Бай Ганьо, фалшиви таксита и най-добрата кухня в Европа - наръчник за оцеляване на еврочиновници в София"}
{"url": "https://www.dnevnik.bg/biznes/2018/01/02/3106097_sdelki_s_knija_na_bulgartabak_donesoha_30_mln_lv_na/", "text": "В края на 2017 г. в \"Булгартабак холдинг\" са предприети акционерни рокади, в резултат на които един от големите собственици на холдинга - дубайският TI Holding Fze (новото име на TGI Middle East Fze), вероятно е спечелили 30 млн. лв. Фирмата се свързва с депутата от ДПС Делян Пеевски. Паралелно с това в края на годината в \"Благоевград БТ\" са започнали съкращения на работници. Поне 200 души от служителите на цигарената фабрика, които са 588 по данни на НОИ от март, са приели да получат обезщетение срещу напускане. В рамките на два дни дружеството е придобило пакет от близо 14% от \"Булгартабак холдинг\" за 38.3 млн. лв. и го е продало на друга дубайска компания - Lawand General Trading Fze, за 68.5 млн. лв. Това съобщава  \"Капитал\" , като се позовава на информация, разкрита от самия холдинг като публично дружество и оповестявания за извънборсови сделки на инвестиционния посредник \"Капман\", който е обслужвал прехвърлянето. И за двете транзакции \"Булгартабак\" разкрива само уведомления за това кои са купувачите, като така остава доза съмнение каква точно е акционерната структура на холдинга към момента, посочва изданието. Информация за сделките няма и в Централния депозитар, който оповестява такива, отнасящи до над 5% от капитала на публично дружество. Новият акционер - Lawand General Trading Fze, е регистриран в Jebel Ali - същата свободна зона в Обединените арабски емирства, както и TI Holding и други свързани с Пеевски компании. Няма обаче данни кой е собственикът й и дали има реално нов акционер в цигарената компания. Името на продавача - дубайското дружество TGI Middle East, от първата си поява през 2014 г. по много начини - включително и пряко, се свързва с това на Пеевски, допълва вестникът.", "date": "2018.01.02", "title": "Сделки с книжа на \"Булгартабак\" донесоха 30 млн. лв. на близко до Пеевски дружество"}
{"url": "https://www.dnevnik.bg/biznes/turizam/2018/01/02/3106111_neno_dimov_ne_tursia_konsensus_za_pirin_zashtoto_ne/", "text": "Не търся консенсус за природен парк \"Пирин\", защото не може всички да са доволни. Търся баланс между икономическото развитие на страната и опазване на природата, каза днес по Би Ти Ви министърът на околната среда и водите Нено Димов. В отговор на въпрос, той допълни, че до днес следобед в ръководеното от него министерство няма заявено инвестиционно намерение за ски зоната в парка. Коментирайки  разпространената от концесионера на ски зоната край Банско \"Юлен\" визуализация за маршрута на втория лифт , Димов каза, че това е просто една черта през парка и не е инвестиционно намерение. \"Смятам да привикам концесионера, за да ми обясни какво е това и дали има инвестиционна подготовка\", допълни министърът. Нено Димов каза още, че не може да се прогнозира кога може да се започне строежът на втори лифт, защото в предстоящите процедури има много неизвестни. \"Сами по себе си сроковете за дълги, а ако се включи и съдът, периодът ще се удължи още\", посочи министърът. Той прогнозира, че до една година реален строеж няма да започне. Нено Димов подчерта, че всички искания за строителство ще минат през нужните екологични процедури. Коментирайки протестите срещу  решението на правителството на парк \"Пирин\" , министърът посочи, че те са обект от демокрацията. Нено Димов каза още, че няма как да се оцени колко дървета ще бъдат засегнати от изграждането на втори лифт над Банско, при положение че няма инвестиционно намерение и трасе. Той допълни, че в закона са предвидени и компенсационни процедури. Нено Димов покани всички, които имат въпроси по темата, да се включат утре в започващ в 12 часа диалог с него на живо във \"Фейсбук\".", "date": "2018.01.02", "title": "Нено Димов: Не търся консенсус за \"Пирин\", защото не може всички да са доволни"}
{"url": "https://www.dnevnik.bg/sport/2018/01/02/3106096_federer_i_benchich_produljavat_s_pobedite_v_hopman_kup/", "text": "Роджър Федерер и Белинда Бенчич продължават победния си ход в световното отборно първенство за смесени двойки \"Хопман къп\". Рекордьорът по титли от Големия шлем и неговата сънародничка изведоха Швейцария до втора победа от две срещи, като спечелиха всеки един от двубоите си момента. Тази сутрин световният номер 2 записа труден успех с 6:3, 7:6 (8) срещу руснака Карен Хачанов. Двубоят се игра пред рекордните в историята на турнира 13 943 зрители в \"Пърт арена\". \"Интензитетът на мача беше страхотен, нивото на тениса също беше много високо. Той успя рано да ме постави под напрежение и след това се захапахме здраво. Добре е, че толкова рано през сезона имах възможност да играя в такива нервни ситуации. Мачът имаше от всичко по-малко, така че съм много доволен от представянето си\", каза Федерер след двубоя, с който стартира сблъсъкът между Швейцария и Русия. 36-годишният швейцарец записа втора индивидуална победа в \"Хопман къп\". В първата си среща той  надигра японеца Юичи Сугита с 6:4, 6:3. Във втория индивидуален мач днес Белинда Бенчич пласира 38 печеливши удара и победи световната номер 15 Анастасия Павлюченкова с 6:1, 3;6, 6:2. 20-годишната швейцарка, която заради контузия пропусна почти целия минал сезон, записа 20-и пореден успех на сингъл. Бенчич спечели три титли в трите си турнира преди \"Хопман къп\" и успя да се върне в топ 100, след като беше изпаднала до №318 през ноември. \"Искам да извървя пътя обратно, без да получавам \"уайлд кард\" за големите турнири. Работя здраво, за да подобря класирането си и да си върна увереността\", каза бившата номер 7. Швейцария приключи сблъсъка с Русия без загуба, след като в мача на смесени двойки Федерер и Бенчич победиха Хачанов и Павлюченкова с 4:3 (1), 3:4 (3), 4:1. Швейцарските тенисисти спечелиха с 3:0 и двубоя с Япония в събота. В другия мач от група В, който се игра днес, САЩ победиха Япония с 2:1. Американците в състав Джак Сок и Коко Вандеуей спечелиха със същия резултат и първата си среща - срещу Русия. В четвъртък САЩ и Швейцария се изправят в директен сблъсък за място във финала в Пърт. Другият финалист ще бъде излъчен от група А, в която са Германия, Австралия, Белгия и Канада.", "date": "2018.01.02", "title": "Федерер и Бенчич продължават с победите в \"Хопман къп\""}
{"url": "https://www.dnevnik.bg/sport/2018/01/02/3105732_reindjurs_specheli_mrazovitata_zimna_klasika_sled/", "text": "Ню Йорк рейнджърс\" спечели  юбилейната десета \"Зимна класика\" в Националната хокейна лига . Нюйоркчани победиха с 3:2 \"Бъфало сейбърс\" след продължение. Мачът се игра при температури под -6 градуса пред 41 821 зрители на бейзболния стадион на \"Ню Йорк метс\". Въпреки това официално \"Бъфало\" се водеше домакин. Още в деветата минута \"Рейнджърс\" вече водеше с 2:0 след головете на Пол Кери и Михаел Грабнер. С попадения във втората и третата части, дело на Сам Райнхард и Расмус Ристолайнен, \"Сейбърс\" изравни. В продължението Джей Ти Милър вкара победния гол в третата минута. Принос за успеха имаше и вратарят на \"Рейнджърс\" Хенрик Лундквист, спасил 31 удара. Отборът от Ню Йорк вече е спечелил всичките си четири мача от редовния сезон в НХЛ, които е играл на открито.", "date": "2018.01.02", "title": "\"Рейнджърс\" спечели мразовитата \"Зимна класика\" след продължение срещу \"Сейбърс\""}
{"url": "https://www.dnevnik.bg/analizi/2018/01/02/3091938_2018_-_predsrochni_izbori_sled_evropredsedatelstvoto/", "text": "- Предсрочни избори след председателството. - Важно е доколкото нашите елити постепенно почват да проникват в европейските среди. Иначе нищо няма да \"кярим\", очакванията са нереалистични.  - Ако успеем да убедим ЕС, че в този регион ще бъдем добри комшии, това ще помогне много. Но провокациите на национал-популистите не спират – неразрешени паметни плочи и хуманитарни мисии на чужди територии, карти на велика България. - Излага се някой, от който се очаква нещо.  - Да видим как ще изглежда ЕС - ако тръгне в посока на политическа интеграция може да има дори и по-сериозни форми на контрол. - Имам чувството, че електоратът се умори от това разиграване, май ще трябва да се случи нещо. - В БСП май не е съвсем овладяно положението, но едва ли ще има разклащане преди европейските избори. - Ще има ако престанат да чакат на граждани и експерти да им правят партията. - ГЕРБ няма много ясен фокус, обхваща целия периметър, обещава на всеки онова, което иска. Затова алтернатива може да бъде не ясно определена идеология, а друга всеобхватна формация - телевизионна партия като на Трифонов, нещо около президента стил \"Звено\". - Малко повече здрав разум.", "date": "2018.01.02", "title": "2018 - предсрочни избори след европредседателството"}
{"url": "https://www.dnevnik.bg/sviat/2018/01/02/3100235_koshmarite_koito_moje_da_se_sbudnat_prez_2018/", "text": "Когато преди две години \"Дневник\" публикува песимистичните прогнози на агенция \"Блумбърг\" за 2016 г., малко хора очакваха, че половината от тях ще се сбъднат. (За да си ги припомните,  четете тук. ) След бурната 2016 г. и белязаната от по-малки, но  многобройни катаклизми   2017 г., с доза хумор и стиснати палци, ето я прогнозата на \"Дневник\" за бедите, които на пръв поглед не могат да се случат в международната политика през 2018 г. Но знае ли човек? Социализмът става велик отново Преговорите за Брекзит продължават да буксуват, докато недоволството във Великобритания  сваля Тереза Мей  от власт. Лейбъристите,  спечелили вече сърцата на младите британци , печелят и  зашеметяваща победа  на  изборите . Във Франция упоритите опити на Еманюел Макрон да реформира социалната система тласкат все повече французи към крайнолевия  Жан-Люк Меланшон  – той обира подкрепата и на недоволните от президента, и на разочарованите от  Марин льо Пен  евроскептици. Крайнодесните завладяват Германия и Италия Неуспешните опити за създаване на коалиция изправят Германия пред нови избори, на които  Ангела Меркел  губи. След като миналата година Конституционният съд отказа да забрани неонацистката  Националдемократическа партия на Германия  (НПД), тя участва във вота и обира гласовете на радикалните.  \"Алтернатива за Германия\"  заема по-умерени позиции, получава широка подкрепа и двете партии съставят правителство. Италианските избори изтласкват на челно място крайнодесните  \"Северна лига\"  и  \"Италиански братя\" , които съставят правителство заедно с популистите на Силвио Берлускони. Президентът Пенс \"Руското разследване\" разкрива заговора на Доналд Тръмп с Владимир Путин, водейки до импийчмънта му. В Овалния кабинет влиза вицепрезидентът Майк Пенс, който забранява абортите и \"демонстрацията на хомосексуална ориентация\". Калифорния се отцепва от САЩ. Наближава гражданска война. \"Ислямска държава\" като злокачествен рак Разбита в Сирия и Ирак, \"Ислямска държава\" засилва дейността си във  Филипините ,  Централна Азия  и Африка. Чрез \"Боко Харам\", която се обяви за  нейна провинция през 2015 г. , джихадистите завладяват огромни територии около езерото Чад и поемат контрола върху маршрутите на трафик на хора към Либия. Ядрена война в Близкия изток Реформистки настроеният саудитски принц  Мохамед бин Салман  и иранският президент  Хасан Рухани  решават да загърбят различията на държавите си в името на борбата срещу Израел и връщането на  Ерусалим на палестинците . Премиерът Бенямин Нетаняху нарежда превантивен ядрен удар срещу Техеран. Марк Зукърбърг В края на годината създателят на \"Фейсбук\" обявява, че планира да се кандидатира за президент през 2020 г. Няма нужда да се провеждат избори, тъй като алгоритмите на социалната мрежа вече знаят, че Зукърбърг ще спечели безапелационно.", "date": "2018.01.02", "title": "Кошмарите, които може да се сбъднат през 2018"}
{"url": "https://www.dnevnik.bg/bulgaria/2018/01/02/3105706_otnovo_na_rabota_nai-vajnoto_ot_novinite_po_praznicite/", "text": "Ако без да искате или нарочно не сте следили новините между Коледа и Нова година, в първия работен ден на 2018 г. \"Дневник\" предлага резюме на най-важните събития от страната и света. В България Правителството позволи разширяване на ски зоната над Банско,  приемайки на последното си за 2017 г. заседание промени в плана за управление на Националния парк \"Пирин\" . С тях ще бъдат възможни нови сечи и строителство на ски писти и инфраструктура в почти половината национален парк. Решението доведе до  протести, които блокираха центъра на София и в почивните дни  и които ще продължат на 4 януари в няколко града на страната. Дни по-късно концесионерът на ски зоната над Банско  \"Юлен\" обяви през в. \"Труд\" идеен проект за втори кабинков лифт , който да стига до местността \"Шилигарника\". От 2018 г. са в сила  нови по-строги изисквания за пенсиониране , като се увеличават възрастта за пенсиониране и осигурителните вноски за фонд \"Пенсии\". Минималната работна заплата се увеличава от 460 лв. на  510 лв . С нея нараства и минималният месечен размер на осигурителния доход за самоосигуряващите се на 510 лева, както и осигурителния доход за регистрираните земеделски стопани и тютюнопроизводители от 300 на 350 лв. Водата в 20 града е с нови по-високи цени  от 1 януари 2018 г. Освен това  природният газ също поскъпва с 2.82% до 352.91 лв.  на 1000 куб. м (без акциз и ДДС). Тримесечната винетка влезе в сила . Вече се прилага и новото правило, според което годишната винетка ще е валидна 12 месеца от датата на купуването й, а не както досега - до 31 януари на следващата година. Нови правила за регистрирането на моторните превозни средства  изискват тя да се прави до месец след покупката, като се извършва от купувача пред нотариус. От 1 януари 2018 г.  България пое ротационното председателство на Съвета на ЕС . За шестте месеца на председателството са предвидени над 270 събития в страната, за които се очаква да пристигнат над 25 хил. гости и делегати. Планираните събирия в Брюксел са 1500. Очаква се всичко да струва около 150 млн. лева. По света От 1 януари 2018 г. са в сила нови  правила за роуминг в рамките на Европейския съюз , с които таванът на цените за пренос на данни вече е 6 евро за GB. Владимир Путин бе  издигнат от инициативен комитет като  независим кандидат за президентските избори  на 18 март 2018 г. По-рано управляващата партия заяви подкрепата си за нов мандат на настоящия държавен глава, но той предпочете да се кандидатира като независим. Междувременно руската централна избирателна комисия  не допусна опозиционния лидер Алексей Навални до участие в президентския вот . Израел официално подаде  известие за напускане на организацията за образование, наука и култура към ООН ЮНЕСКО . Поводът е гласуването от Общото събрание на ООН на необвързваща резолюция, с която САЩ се призовават да оттеглят решението си за признаване на Западен Ерусалим за столица на Израел. Италианският президент Серджо Матарела разпусна парламента  и насрочи избори за началото на март 2018 г.  Курсът на  биткойна отново тръгна нагоре като се покачи с над 10%  за едно денонощие и на 26 декември се котираше за около 15 049 на люксембургската борса Битстамп (Bitstamp). В американския щат Калифорния  вече законно се търгува с марихуана  за удоволствие. Навършилите 21 години могат да купуват не повече от 28 грама суров канабис или неговия еквивалент, отделно ще имат право да отглеждат у дома до 6 растения на човек. Спорт Спортният арбитражен съд в Лозана  наложи окончателна глоба от 250 хиляди долара на Българската федерация по вдигане на тежести  заради допинг скандала от 2015 г., когато целият национален отбор беше хванат с допинг. Серена Уилямс се завърна  на корта след 11-месечно отсъствие заради майчинство. Върджил ван Дайк стана  най-скъпият защитник в историята на футбола , след като \"Ливърпул\" го привлече в сделка със \"Саутхемптън\" за рекордните 75 млн. паунда. Името на бившия български национал  Благой Георгиев попадна в списъка с играчите, разследвани от ФИФА  за употреба на допинг в руския футбол. Вишванатан Ананд стана световен шампион по ускорен шахмат  на първенството в Саудитска Арабия, a  Maгнус Карлсен спечели световната титла на блиц .", "date": "2018.01.02", "title": "Отново на работа: най-важното от новините по празниците"}
{"url": "https://www.dnevnik.bg/bulgaria/2018/01/02/3105805_zemetresenie_s_magnitud_55_v_gurciia_e_useteno_v/", "text": "Земетресение с магнитуд 5.5 по Рихтер е регистрирано в Северна Гърция близо до границата с България и Македония, съобщи БНТ. Земетресението е станало в 6.24 часа тази сутрин с дълбочина 3 километра и 200 метра според сеизмологичния институт на БАН. Трусът е усетен силно в района на граничен пункт Златарево. Към момента няма данни за нанесени щети на територията на България. Земетресението е усетено и в София, съобщиха зрители на обществената телевизия.", "date": "2018.01.02", "title": "Земетресение с магнитуд 5.5 в Гърция е усетено в България"}
{"url": "https://www.dnevnik.bg/sport/2018/01/02/3105809_mugurusa_napusna_turnira_v_brizbein_zaradi_kontuziia/", "text": "Водачката в основната схема на  турнира в Бризбейн  Гарбине Мугуруса отпадна още в първия си мач, след като се отказа заради контузия. За четвърта поредна година испанката си тръгва от надпреварата в Австралия още след първия двубой. Тя почувства болки в крака си по време на третия сет от двубоя с Александра Крунич при резултат 7:5, 6:7 (3), 2:1. Срещата на централния корт в Бризбейн беше много интересна, след като Мугуруса взе първия сет, но във втория 53-ата в света поведе с 5:2.  Шампионката от \"Уимбълдън\"  успя да спечели четири от следващите пет гейма, за да доведе нещата до тайбрек. В него сръбкинята спечели със 7:3, за да се стигне до решителен трети сет. Мугуруса спечели първите два гейма, след което при 2:1 се строполи на корта, заради крампи и на двата крака, отказвайки се веднага. Испанката дори не успя да напусне игрището сама. За четвърта поредна година тя отпада толкова рано от турнира в Бризбейн. През 2015 г. не изигра нито един мач, защото се отказа след контузия в глезена в навечерието на турнира, а година по-късно травма в левия крак сложи край на целия ѝ сезон. През миналия сезон Мугуруса отпадна на полуфинал след контузия в бедрото. \"Не съм доволна какво се случи, защото исках да играем още. Желая на Гарбине бързо възстановяван. Надявам се, че тя ще бъде във форма за Australian Open\", каза след мача Крунич, която продължава към четвъртфиналите.", "date": "2018.01.02", "title": "Мугуруса напусна турнира в Бризбейн заради контузия за четвърта поредна година"}
{"url": "https://www.dnevnik.bg/bulgaria/2018/01/02/3105813_hiliada_dushi_sa_preminali_prez_pirogov_v_purvoto/", "text": "Около 1000 души са преминали през спешното отделение на \"Пирогов\" в първото денонощие на 2018 година. Общо за празничните дни са прегледани 4600 пациента, от които 800 са останали за лечение в болницата. \"В сравнение с предишните празници беше по-спокойно, но броя на тези, които останаха за лечение, беше по-голям процентно в сравнение с другите празнични дни\", каза пред Би Ти Ви директорът на болницата Асен Балтов. Най-тежките случаи от последните дни са били хора, пострадали от пиратки в новогодишната нощ. Системата за видеонаблюдение в болницата вече е напълно изградена, камерите работят и в момента. Предстои да се изгради център за видеонаблюдение, където ще се прави мониторинг на болницата.", "date": "2018.01.02", "title": "Хиляда души са преминали през \"Пирогов\" в първото денонощие на новата година"}
{"url": "https://www.dnevnik.bg/zelen/2018/01/02/3105815_suho_i_po-toplo_za_sezona_shte_e_vremeto_prez_ianuari/", "text": "На Иванов и Йордановден (6 и 7 януари) температурите ще се повишат до 10-15 градуса, каза пред БНТ климатологът Георги Рачев. \"Днес ще повали малко дъжд, има вероятност утре много малко да повали и в четвъртък ще навлезе малко по-студен въздух, което ще даде на Западна България малко сняг, каза той. Очаква се до края на януари да е и сухо, и топло, което е малко неочаквано, добави той. Няма да има отрицателни температури до 10-12 януари. На Балканския полуостров температурите ще са по-високи с 2 градуса от нормалното, каза още Рачев.", "date": "2018.01.02", "title": "Сухо и по-топло за сезона ще е времето през януари"}
{"url": "https://www.dnevnik.bg/sport/2018/01/02/3105814_kristul_palas_shte_investira_100_miliona_paunda_v/", "text": "Кристъл палас\" е поредният английски клуб, който ще увеличи капацитета на своя стадион, в търсене на по-големи приходи от билети. \"Орлите\" започват да се стабилизират на терена след слабото начало на сезона, а в последния ден от 2017 г., дори  спряха победната серия на \"Манчестър сити\" , но работят здраво и извън игрището. Президентът на \"Палас\" Стив Периш обясни, че увеличението на капацитета на \"Селхърст парк\" ще струва между 75 и 100 милиона паунда. Също така според него \"стадионът ще бъде икона за Южен Лондон\". Проектът ще бъде завършен за три години, а реконструкцията започва през 2018 г., без да се уточнява точната дата. Ангажирани са проекти от фирмата KSS, която стои зад реконструкциите на \"Анфийлд\", \"Туикънъм\" в Лондон, както и кортовете на \"Уимбълдън\". \"Орлите\" искат да увеличат капацитета на своя стадион още от 2013 г., когато се завърнаха във Висшата лига. \"Селхърст парк\" има 26 309 седящи места, като по-малък капацитет от тимовете, които са във Висшата лига в момента, имат единствено \"Джон Смит’с стейдиъм\" (\"Хъдърсфийлд\"), \"Търф моор\" (\"Бърнли\"), \"Викъридж роуд\" (\"Уотфорд\"), \"Либърти стейдиъм\" (\"Суонзи\") и \"Вайталити\" (\"Борнмът\"). Плановете на \"Кристъл палас\" са стадионът да се използва докато трае реконструкцията. Същото беше направено от \"Ливърпул\", който увеличи капацитета на \"Анфийлд\" чрез ремонт на своята централна трибуна. \"Нуждаем се от стадион, който да отговаря на стандартите на клуба и на Висшата лига. Съоръжение, с което Южен Лондон да се гордее и да бъде дом на страхотни спортни събития\", каза Периш. Градският съвет в Кройдън ще разгледа въпроса в средата на януари, като заяви, че в момента е \"във фаза на много ранни разговори\". Междувременно в сблъсъка от третия кръг на ФА Къп \"орлите\" и \"Брайтън\" и \"Кристъл палас\" ще бъде използвана системата за видеоповторения (VAR). През април 2017 г. Футболната асоацияция (ФА) на Англия съобщи, че ще направи проби на системата, преди да пристъпи към официалното ѝ въвеждане във Висшата лига. В последните месеци темата се обсъжда многократно, заради поредицата от сериозни грешки. Последният случай на съдийска грешка беше през уикенда, когато реферът Майк Дийн даде спорна дузпа за \"Уест Бромич\" срещу \"Арсенал\" (1:1). След вкарването на наказателния удар от \"дроздовете\", Дийн беше уловен от камерите да се извинява на Арсен Венгер. Системата за видеоповторения вече беше въведена успешно в италианската Серия А, както и в Бундеслигата, и помогна при някои спорни положения в редица двубои. От Сезон 2018-19 VAR ще се използва и в Ла Лига, след като в испанското първенство също имаше много грешки от рефрите.", "date": "2018.01.02", "title": "\"Кристъл палас\" ще инвестира 100 милиона паунда в ремонта на стадиона си"}
{"url": "https://www.dnevnik.bg/evropa/2018/01/02/3099472_kakvo_moje_da_se_oburka_prez_2018_g_-_podvodnite/", "text": "На последния Европейски съвет в средата на декември лидерите на ЕС дадоха зелена светлина за преминаване към следващата фаза в преговорите за Брекзит,  след като аплодираха  усилията на британския премиер Тереза Мей да определи условията за излизането на Великобритания през март 2019 г. Въпреки вълната оптимизъм, че през следващата година ще бъде прокарана гладка пътека към пакта за свободна търговия на фона на безоблачен преходен период, 2018 г. е осеяна с подводни камъни, които ще са тест за нервите на преговарящите, на бизнеса и на милионите обикновени хора, пише \"Ройтерс\". Нова година, нова сделка Това е теорията. Преговарящият на ЕС за Брекзит Мишел Барние трябва да успокои изнервените инвеститори и през януари да предложи на Мей близо двегодишния преход, който тя иска, за да осигури стабилност, докато се подготвя бъдещото търговско споразумение. Като всички примамливи бързи сделки обаче, и тази си има цена и исканията на ЕС не са такива, в които Мей лесно може да убеди поддръжниците на Брекзит. Можете да запазите членството в единния пазар, каза Барние на Лондон, но ще продължите да плащате на Брюксел и ще бъдете обвързани с правилата на ЕС, включително и с тези, които все още не са създадени, без да имате глас в приемането им. Ограничено време Лидерите на ЕС искат да договорят общата си позиция за търговските преговори на срещата на върха на 22 и 23 март, което ще позволи разговорите с Великобритания да започнат няколко седмици по-късно. Въпреки че тази година 27-те държави членки бързо се разбраха какво да поискат от Лондон, а именно пари и права за техните граждани във Великобритания, те имат различни интереси що се отнася до бъдещето. Близките съседи търгуват доста с Великобритания, а други по-източни страни са заинтересовани по-скоро да задържат британската военна мощ под ръка, вместо да запазят свободната търговия. ЕС и преди е сключвал търговски сделки, но не и с някой толкова близък с толкова голяма икономика. Това може да отнеме известно време, което ще бъде проблем. Какво искаме? От другата страна на Ламанша текат и вътрешни преговори, които трябва да бъдат завършени преди да започнат търговските разговори. Барние казва, че разбира какво не иска Обединеното кралство – да бъде в единния пазар и в митническия съюз, да приеме юрисдикцията на Съда на ЕС и да се отвори за имиграция. Но, пита той, какво иска Великобритания? Барние чака отговор преди да финализира позицията на ЕС. А Мей е изправена пред битки в собственото си правителство, както и срещу опозицията в парламента, където има крехко мнозинство, по въпроса дали напускането на единния пазар и/или на митническия съюз е наистина добра идея за британската икономика. Разклатената позиция на Мей Една от причините колегите й в ЕС да аплодират Мей по време на Европейския съвет, бе за да я окуражат за нейното постоянство, въпреки дълбоките разделения в собствената й партия, да запази поне някакъв ред в процеса на напускане на ЕС. Дали обаче ще успее да удържи на натиска? Не са малко сценариите, в които Мей губи властта преди Брекзит. Тя е силно зависима от партньорите си в Северна Ирландия след провала на предсрочните избори през юни.  В средата на декември пък  понесе поражение, благодарение на което парламентът ще има последната дума за сделката за Брекзит. Когато най-силната карта на премиера, че никой не иска да заеме неблагодарния й пост, стабилността е поставена под въпрос. Ирландската загадка Според Брюксел и Дъблин Мей трябва да спази обещанието си да запази Северна Ирландия в \"регулаторно съответствие\" с ЕС. Тя обаче обеща и да запази севера в единство и с останалата част от Обединеното кралство, както и Великобритания да излезе от митническия съюз и единния пазар. Съюзниците на Мей в Белфаст са решени да не допуснат каквито и да било бариери с континентална Великобритания, а министрите, подкрепящи Брекзит в Лондон, пък искат да приключат с еврорегулациите. Така че договарянето на \"рамка\" за бъдещите отношения преди Брекзит ще бъде сложна задача за Мей. Сделка до есента Въпреки всички тези проблеми, и двете страни са ясни, че договорът, определящ условията за излизането, включително и за нерешените и изключително спорни въпроси, трябва да бъде готов до октомври. Това е необходимо, за да могат европейските и британският парламент да завършат с ратификацията му навреме за излизането на Великобритания от ЕС през март 2019 г. Месеците преговори досега обаче донесоха твърде подробни резултати, така че тази цел изглежда доста амбициозна. Удължаване на преговорите Рискът и за двете страни е, че при евентуален провал на преговорите според чл. 50 от договора на ЕС Великобритания просто ще спре да бъде държава членка, което би създало огромен правен вакуум. Никой не изключва удължаване на срока, но и нито една от двете страни не иска това да се проточи твърде дълго време. Гласувалите за Брекзит избиратели настояват за резултати от референдума, а страните в ЕС не желаят безкрайни преговори с Великобритания. Нова година, нов проблем В правителството на Мей се говори, че сделката за свободна търговия ще бъде готова за подписване почти веднага, след като Великобритания напусне ЕС - тя не може да бъде подписана преди това. Според Брюксел обаче най-доброто, на което може да се надява Великобритания, е \"политическа декларация\", заедно с напускането, за това каква ще бъде рамката на бъдещите отношения. Тя няма да е правно обвързваща и ще остави голямо пространство за догоравянето на подробно търговско споразумение, което обикновено отнема години. Барние коментира, че споразумението, подобно на това между ЕС и Канада, може да бъде готово до януари 2021 г., когато се очаква да завърши преходният период. Никога не казвайте никога Може ли преходният период да продължи по-дълго, а Великобритания да стане като Норвегия – да приема правилата на ЕС, но без да има глас за тях? Франция и други държави членки искат подобна безизходица да бъде избегната, а някои в Брюксел си представят една или повече допълнителни години. Поддръжниците на Брекзит са твърдо против идеята, но някои от тези, които бяха срещу напускането, например шотландските националисти, виждат в нея примамлива възможност да останат в преддверието на съюза преди да се опитат пак да се присъединят към него.", "date": "2018.01.02", "title": "Какво може да се обърка през 2018 г. - подводните камъни по пътя към Брекзит"}
{"url": "https://www.dnevnik.bg/evropa/2018/01/02/3105812_bulgariia_niama_da_povdiga_vuprosa_za_sankciite/", "text": "Темата за отпадането на санкциите срещу Русия няма да бъде повдигана по време на българското председателство на ЕС, защото вече е решено те да бъдат удължени до края на юли 2018 г. Това заяви пред БНТ българският министър за европредседателството Лиляна Павлова. Тя изрази учудването си от интерпретацията на руската държавна агенция ТАСС, според която по време на председателството България ще постави въпроса за премахването на санкциите. Министърът уточни, че през ноември 2017 г. е имала среща с всички акредитирани в България чуждестранни журналисти и тогава е разяснила в отговор на въпрос, че по време на българското председателство работната група, която анализира ефекта от санкциите, ще продължи да работи, така че европейските лидери да могат да вземат решение по темата през юли. \"Имаме решение на мнозинството, приело санкциите. През декември вече беше гласувано удължаване до 30 юли. Тази тема е затворена и по време на нашето председателство няма да се повдига, но работната група ще продължи да работи и Европейският съвет и ръководителите на държавите ще вземат решение през юли\", коментира Павлова.  Тя каза, че България не дава фалшиви обещания на страните от Западните Балкани за разширяване на ЕС и за дата за членство за някои от тях. Искаме да зададем тона и темата за интеграцията да е винаги високо в дневния ред на ЕК, продължи павлова като подчерта, че тя вече е част от програмата на лидерите за следващите 18 месеца. Очаква се през февруари да е готова стратегията за разширяването, а за ългария е важно всяка от шестте държави да направи честен анализ докъде е стигнала и какво и как трябва да постигне.  С поемането на председателството на Съвета на ЕС на ротационен принцип от 1 януари 2018 г., България получи от Естония 120 досиета - законодателни пакети в различни сектори, които да придвижи към приемането им, съобщи Павлова.  Сред тях тя открои енергетиката, транспорта, социален пакет и двата най-важни и тежки - сигурността и миграцията и Брекзит.  Вчера се е състояло формалното приемо-предаване на председателството, официално е активен само българският уеб сайт. В сряда ще бъде представен и 4-минутен видеоклип с представянето на красотите на България. ", "date": "2018.01.02", "title": "България няма да повдига въпроса за санкциите срещу Русия по време на председателството на ЕС"}
{"url": "https://www.dnevnik.bg/na_put/2018/01/02/3104697_fotogaleriia_kude_da_otidem_prez_2018_g/", "text": "Кога, ако не в началото на годината, да започнем да планираме кои места да посетим? Туристическите бордове вече са обявили как ще се опитват да привлекат вниманието на пътуващите, заложили са на исторически годишнини, фестивали, спортни прояви. Eкспертите в туризма са раздали своите на гради за най-добър хотел, курорт, авиокомпания и дестинация, анализаторите са преценили как движението на отделните валути ще рефлектира в цените.... Всичко това служи за ориентир при избора без да го предопределя. Ето примерна подборка на най-препоръчваните дестинации от Европа.", "date": "2018.01.02", "title": "Фотогалерия: Къде да отидем през 2018 г."}
{"url": "https://www.dnevnik.bg/evropa/2018/01/02/3105825_partiite_v_germaniia_si_razmeniha_ostri_repliki_predi/", "text": "Консерваторите на канцлера Ангела Меркел и Германската социалдемократическа партия си размениха остри реплики за миграцията и данъчните намаления. Все повече стават съмненията дали могат да постигнат разбирателство за нова \"голяма коалиция\", пише \"Ройтерс\". Утре партийните ръководства ще се съберат на предварителни разговори преди проучвателните преговори, които трябва да се проведат между 7 и 12 януари. Расте обаче броят на политиците, които сега казват, че Меркел може да се наложи да управлява с правителство на малцинството или да отиде на нови избори. Заместник-председателят на ГСДП Торстен Шефер-Гюмбел заяви, че последните изказвания от лагера на консерваторите са \"контрапродуктивни за съставянето на каквото и да било правителство\", както и че те са предизвикали съмнения за това доколко консерваторите имат воля за съвместно управление. По думите му сключването на споразумение за нова коалиция далеч не е сигурно и не е ясно дали на преговорите ще може да бъде създадено достатъчно доверие. \"Правителството на малцинството си остава вариант, дори канцлерът Ангела Меркел да не иска да го признае\", каза той в публикувано днес интервю за вестник \"Пасауер нойе пресе\". Шефер-Гюмбел изтъкна различията с консерваторите по редица въпроси и окачестви като \"смехотворни\" предложенията на някои кръгове в консервативния блок да се намаляват данъци за лица с високи доходи. Между консерваторите и социалдемократите има напрежение и по въпросите здравеопазване, имиграция, Европа, трудови регулации и пенсии. Шефер-Гюмбел заяви, че подкрепя призивите на председателя на парламентарната група на ГСДП Андреа Налес за по-високи данъци за най-богатите и поиска нови мерки с цел да не се допусне големите компании да избягват данъци. Спорни въпроси Чрез различни свои политически документи съюзниците на Меркел от Бавария, Християнсоциалният съюз (ХСС), се разграничиха от ГСДП, призовавайки за данъчни намаления, редуциране на помощите за кандидати за убежище, по-високи разходи за отбрана и пределни граници за броя на имигрантите. Влиятелният икономически съвет на партията на Меркел, Християндемократическия съюз, заяви, че ще призове ръководството на ХСС да настоява за правителство на малцинството, когато се срещнат тази седмица. Според съвета Германия ще понесе \"огромно финансово бреме за поколения напред\", ако ГСДП прокара плановете си за публични разходи в рамките на възможна коалиция. \"Голямата коалиция ще бъде по-скъпа в дългосрочен план, отколкото правителство на малцинството\", заяви пред вестник \"Аугсбургер алгемайне\" Волфганг Щайгер, генерален секретар на съвета. Баварският министър на вътрешните работи Йоахим Херман заяви за изданията от медийната група \"Функе\", че партията му ще настоява за ограничаване равнището на имиграцията. Тя иска да бъде продължена и временната забрана за събиранията на семейства на мигранти, получили \"субсидиарна закрила\", статут на убежище за хора, които не са официално признати за бежанци. По думите му ХСС има демократична отговорност да преговаря за нова коалиция, ако е възможно политическите различия да бъдат преодолени. \"Надявам се социалдемократите да имат същото чувство за отговорност\", каза той. \"Имаме спешна нужда от действия на законодателния фронт. Спешно се нуждаем от ясни мнозинства в парламента, нуждаем се от надеждни коалиции.\" Заместник-председателят на парламентарната група на Свободната демократическа партия Александър Ламбсдорф заяви пред вестник \"Хайлбронер щиме\", че голямата коалиция остава възможност за бъдещето. Той обаче не изключва и възможността за нови избори или правителство на малцинството. \"Това няма да е много приятно, но така същевременно няма да се стигне до конституционна криза\", каза Ламбсдорф.", "date": "2018.01.02", "title": "Партиите в Германия си размениха остри реплики преди началото на преговорите за коалиция"}
{"url": "https://www.dnevnik.bg/sport/2018/01/02/3105824_praznichnata_programa_vuv_visshata_liga_e_koshmarna_za/", "text": "Мениджърът на \"Манчестър сити\" Пеп Гуардиола се радва на прекрасен втори сезон начело на \"гражданите\". Тимът му води убедително във Висшата лига, представя се силно и в Шампионската лига и подобрява поредица от рекорди. Въпреки това испанският специалист има поводи и за недоволство. Според Гуардиола това е  натовареният график във Висшата лига по празниците. Във вторник вечерта \"гражданите\" ще изиграят своя четвърти мач в рамките на 11 дни. Те се изправят срещу \"Уотфорд\" на своя стадион \"Етихад\", като имат 12 точки аванс пред  \"Манчестър юнайтед\". В последния двубой за 2017 г. срещу \"Кристъл палас\" \"Сити\" завърши наравно,  прекъсвайки серията си от 18 поредни победи,  и за капак двама ключови футболисти - Габриел Жезуш и Кевин де Бройне, получиха контузии. \"Има много теории, че мачовете през няколко дни помагат на футболистите, но според мен празничният период е истински кошмар за играчите. Нито технически, нито физически е приятно да се играе толкова много\", каза Гуардиола. За късмет на испанеца травмите на Жезуш и Де Бройне не се оказаха толкова сериозни. Бразилецът има увредени връзки на коляното, но написа в \"Туитър\": \"Благодаря ти, Господи, че контузията не е тежка и няма да бъде опериран.\" Белгийският плеймейкър беше с обездвижен глезен на \"Селхърст парк\", но ще отсъства не повече от 10 дни. \"Сити\" са и един от най-натоварените тимове по празниците, след като шест от последните им осем срещи бяха гостувания. От клуба уточниха, че само през декември са пропътували около 5800 мили за двубоите си. В кариерата си Гуардиола водеше \"Барселона\" и \"Байерн\" (Мюнхен) в Испания и Германия, където има прекъсвания през зимата. \"Знам, че в Англия е различно, и просто трябва да се адаптирам. Може и да не ми харесва, но едва ли някой ще ми позволи да променя това. Понякога имаш четири дни за почивка, понякога са три и дори два. Миналата година например имахме по-сгъстена програма\", обясни мениджърът на \"Сити\". \"Гражданите\" са тимът, който имаше най-голяма пауза в мачовете си между Коледа и Нова година – 246 часа. За сравнение - при \"Лестър\" тя беше едва 213 часа.", "date": "2018.01.02", "title": "Празничната програма във Висшата лига е кошмарна за футболистите, смята Гуардиола"}
{"url": "https://www.dnevnik.bg/politika/2018/01/02/3105827_volen_siderov_tezi_koito_kritikuvat_bulgariia_za/", "text": "Лидерът на Атака\" Волен Сидеров заяви, че в повечето европейски държави, които критикуват България за корупцията, има много по-сериозна корупция и \"те си го знаят\". \"Това е начин да се цапа имиджът на България. Тези държави, които ни критикуват, да се погледнат в огледалото, при тях има много по-голяма корупция. Няма такъв рай, от който някой да ни посочва да си гледаме корупцията\", каза Сидеров в интервю за Би Ти Ви. Според него антикорупционният закон е спорен заради възможностите за подслушване и използване на специални разузнавателни средства, които дава. \"Мисля, че се претупа този закон, имаше бързане\", заяви Сидеров. В коментар на решението на правителството в края на годината да разреши  разширяването на ски зоната \"Банско\" , което ще доведе до нови сечи и строителство на ски писти и инфраструктура в почти половината национален парк, Сидеров допусна, че \"вероятно става дума за пари\". \"Ние не сме влезли във властта, за да се занимаваме с плажове и лифтове. Не знам защо цялата държава се занимава с някакъв лифт. Вероятно става дума за пари. Ние не се съгласихме да участваме в тази коалиция заради лифтове, плажове или пързалки, а заради нещо по-сериозно и съществено – да вдигаме доходите на хората, да се борим с престъпността\", заяви Сидеров. \"В България няма само 6 млн. скиори\", коментира още той. На въпрос дали решението за Банско е било взето под натиск и за различията в мнението на Валери Симеонов и Бойко Борисов по казуса Сидеров каза - \"ако обичат, да се разбират и уточнят като възрастни мъже\". Той посочи, че \"много по-голям проблем за разрешаване е цената на водата и действията на Комисията за енергийно и водно регулиране (КЕВР)\". . \"КЕВР е една вредна комисия, където може би трябва да се започне да се говори за корупция. Начело на нея стои един отявлен костовист, който трябва незабавно да си подаде оставката\", каза Сидеров. По думите му комисията трябва да бъде овладяна, защото тя се избира от парламента, но не се отчита пред него и \"мнозинството на тази комисия може да събори парламента\". \"Няма да се примиря с това да се вдига цената на водата, тока и парното, след което хората да сочат с пръст нас и да казват \"вижте какво направихте\", каза още лидерът на \"Атака\". Той обеща да напомня на своите коалиционни партньори, че те са във властта, за да \"правят живота на българите по-добър\". Помолен да коментира  предколедната реч на почетния председател на ДПС Ахмед Доган  и за това, че няма алтернатива управлението, Сидеров заяви, че Доган е длъжен да критикува \"Обединени патриоти\". \"Той не каза нищо по-различно от това, което мислят повечето българи - че няма нужда от предсрочни избори\", коментира лидерът на \"Атака\".", "date": "2018.01.02", "title": "Волен Сидеров: Тези, които критикуват България за корупция, да се погледнат в огледалото"}
{"url": "https://www.dnevnik.bg/sviat/2018/01/02/3105829_2017_e_bila_nai-bezopasnata_za_vuzdushniia_transport/", "text": "2017 година е била най-безопасната за въздушния транспорт от 1946 година, откакто се води статистика за самолетните катастрофи, по данни на холандската организация \"Мрежа за авиационна безопасност\" (Aviation Safety Network), цитирани от \"Франс прес\". Според проучването през 2017 година са станали десет катастрофи с пътнически самолети, при които са загинали 44 души. През 2016 година жертвите са били 303, а катастрофите - 16. Организацията е част от Фондацията за безопасност на въздушния транспорт, която от 1947 година развива дейност за подобряване на безопасността в авиацията. Публикуваните снощи данни се отнасят само за пътнически и товарни превози. ", "date": "2018.01.02", "title": "2017 е била най-безопасната за въздушния транспорт, сочи проучване"}
{"url": "https://www.dnevnik.bg/sport/2018/01/02/3105834_i_muri_se_otkaza_ot_turnira_v_brizbein/", "text": "Анди Мъри е поредният тенисист, който се отказа от участие на турнира в Бризбейн. Бившият №1 в света последва  Рафаел Надал , който преди няколко дни обясни, че не е готов за началото на новия сезон. Мъри  има проблеми с кръста, заради които предпочита да не играе в надпреварата, а да се готви за Australian Open. 30-годишният британец лекуваше контузия в бедрото през миналата година, а през ноември обясни, че ще се върне само ако е готов на 100%. В края на 2017 г. той се включи в демонстративния турнир в Абу Даби  на мястото на Новак Джокович . На турнира в Бризбейн Мъри беше поставен под №2 след водача Григор Димитров. Мъри, който е 16-и в световната ранглиста в момента, не е играл официален мач от юли. Той трябваше да се изправи срещу  Райън Харисън  в четвъртък, но обясни, че кръстът му не е в добро състояние. \"Много съм разочарован, защото дойдох тук с намерението да направя силен старт на годината, но за съжаление моят отбор и аз не смятаме, че съм готов. Все още не съм на най-доброто си ниво физически, така че не бива да рискувам\", каза британецът. Той обеща, че ще направи всичко възможно да се подготви навреме за първия турнир от Големия шлем за сезона. Australian Open започва на 15 януари.", "date": "2018.01.02", "title": "И Мъри се отказа от турнира в Бризбейн"}
{"url": "https://www.dnevnik.bg/bulgaria/2018/01/02/3105852_okolo_50_hil_lv_shte_sa_neobhodimi_za_vuzstanoviavane/", "text": "По първоначални сметки за възстановяването на изгорялата част от приюта на отец Иван ще са необходими около 50 000 лева. Организирана е дарителска кампания, съобщи БНТ. След  пожара в новогодишната нощ  в приюта на отец Иван в Нови хан продължава изчисляването на щетите. Доброволци помагат за разчистването на изгорелите отломки. Дарителските сметки на приюта: Дом за сираци \"Св. Николай\" при храм \"Св. Троица\", с. Нови хан, п.к. 2110 БУЛСТАТ: 175743823 UNICREDIT BULBANK, клон Елин Пелин Сметка в левове: IBAN: BG72UNCR96601000411600 Сметка в евро: IBAN: BG13UNCR70001522104630", "date": "2018.01.02", "title": "Около 50 хил. лв. ще са необходими за възстановяване на приюта на отец Иван"}
{"url": "https://www.dnevnik.bg/sport/2018/01/02/3105831_grigor_dimitrov_zapochna_s_pobeda_na_dvoiki_v_brizbein/", "text": "Григор Димитров започна с победа на двойки участието си на турнира в  Бризбейн . Българският тенисист и партньорът му Райън Харисън от САЩ победиха представителите на домакините Лейтън Хюит и Джордан Топмсън 6:3, 1:6, 10:5. Двамата се нуждаеха от 1.10 часа, за да се класират за следващия кръг. В следващия кръг Димитров и Харисън ще се изправят срещу други двама австралийци, Ник Кириос и Мат Рийд, които победиха Доминик Инглот и Маркъс Даниел с 4:6, 6:1, 10:7. Поставените по-напред в индивидуалната ранглиста Димитров и Харисън показаха по-голямата си класа в първия сет и без проблем поведоха. Те пробиха подаването на своите съперници още във втори гейм, след което затвърдиха пробива и при 3:0 нямаха затруднения да поддържат разликата. Австралийците опитаха да се върнат, но силите им стигнаха само да вземат три гейма, с което сетът приключи при 6:3 в полза на Димитров и Харисън. Българско-американската двойка спечели 80% от точките на първия си сервис (12 от 15) и 73% от тези на втори, а освен това спаси и двете точки за пробив, които даде на съперниците си. Във втория сет австралийската двойка започна много силно, като показа по-голяма мотивация и това веднага даде резултат. Томпсън и Хюит показаха, че са готови за битка, и още в първия сервис гейм на Димитров и Харисън стигнаха до точка за пробив, но американецът не допусна грешка. При 2:1 в полза на австралийците Димитров и Харисън загубиха своето подаване, а след това представителите на домакините затвърдиха пробива с гейм на нула – 4:1. В крайна сметка те спечелиха втората част с 6:1 само за 29 минути и вкараха двубоя в решителен шампионски тайбрек. Последната част започна много странно, като нито една от двойките не успя да спечели първите си подавания, но Димитров и Харисън бяха малко по-съсредоточени, като поведоха с 2:1. След това българинът беше движещата сила за спечелени две нови точки, за да се стигне до 4:1. Българско-американската двойка не допусна изненада и затвори мача с 10:5 след две невероятни спасявания на Димитров. По-късно през деня Димитров ще научи и съперника си на сингъл, който ще бъде определен от победителя между  Джон Милман  от Австралия и канадеца Питър Полански.", "date": "2018.01.02", "title": "Григор Димитров започна с победа на двойки в Бризбейн"}
{"url": "https://www.dnevnik.bg/sviat/2018/01/02/3105832_seul_predloji_na_phenian_pregovori_za_uchastieto_na/", "text": "Южна Корея обяви, че е предложила преговори на високо равнище на Северна Корея идната седмица. Идеята е отговор на изявление, в което севернокорейският лидер Ким Чен-ун допусна възможността Пхенян да изпрати отбор на  олимпийските игри в Пьончан  другия месец, предаде \"Ройтерс\". Според предложението на Сеул диалогът трябва да е на 9 януари. Ден след като Ким Чен-ун каза, че двете страни трябва \"спешно да се срещнат, за да обсъдят възможността\" за участие, южнокорейският президент Мун Дже-ин каза, че подобна среща би била и шанс да се подобрят  напрегнатите отношения . Според министъра на обединението на страната е възможно срещата да е в граничния район на Панмунджом в демилитаризираната зона между двете страни, където те и преди са провеждали преговори. Все още не е известно кой ще участва в евентуални разговори, нито дали Северна Корея приема те да се случат. За последно Пхенян и Сеул разговаряха на високо ниво в Кесон - индустриална зона, която Северна Корея разработва с юга на на своя територия. Срещата в края на 2015 г. обаче завърши без споразумение или официални изявления за дневния ред. В Южна Корея  президентът Мун  каза, цитиран от Би Би Си, че случващото се може да е \"исторически шанс\" за крачка към мира. Това обаче предупреди и че сътрудничеството между страната му и международните съюзници, за да бъдат спрени спорните ядрена и балистична програми на Пхенян, ще продължи. Само ден преди това Ким каза, че ядреното копче \"винаги е на масата му\", но добави, че ледовете между Севера и Юга трябва да се \"разтопят\", за да бъде годината \"записана със специално значение в историята на нацията\". Макар Северът да е пропуснал официалния срок, за да потвърди участието си, двамата спортисти, които вече се класираха за игрите, все още могат да участват, ако получат покана от Международния олимпийски комитет.", "date": "2018.01.02", "title": "Сеул предложи на Пхенян преговори за участието на Северна Корея на игрите в Пьончан"}
{"url": "https://www.dnevnik.bg/bulgaria/2018/01/02/3105857_bnb_pusna_dnes_dve_moneti_za_predsedatelstvoto/", "text": "БНБ пусна в обращение днес две монети, свързани с председателството от България на Съвета на ЕС. Едната - с номинал 10 лв., е сребърна възпоменателна монета с нанесено частично позлатяване. Тя се продава на касите на БНБ и \"Дружество за касови услуги\" в София, Бургас, Варна, Плевен, Пловдив за 66 (шестдесет и шест) лева. Втората монета е разменна и е с номинална стойност 2 лева.", "date": "2018.01.02", "title": "БНБ пусна днес две монети за председателството"}
{"url": "https://www.dnevnik.bg/sport/2018/01/02/3105733_fotogaleriia_ledena_epoha_ot_zimnata_klasika_v/", "text": "Ню Йорк рейнджърс\"  .", "date": "2018.01.02", "title": "Фотогалерия: Ледена епоха от \"Зимната класика\" в Националната хокейна лига"}
{"url": "https://www.dnevnik.bg/photos/2018/01/02/3105851_fotogaleriia_godinata_zapochva_sus_super_luna/", "text": "Новата година започва със Супер Луна. На 1 и 2 януари Луната ще бъде по-близко до Земята, отколкото ще се намира през цялата 2018 г. - съответно на 356 565 и 356 846 километра. Луната изглежда близо 8% по-голяма и 16% по-ярка от обичайното. Пълнолунието настъпи в 4:24 часа на 2 януари. Следващата Супер Луна ще бъде наблюдавана на 19 февруари 2019 г. Вижте във фотогалерията как Супер Луната е уловена от фоторепортерите на \"Ройтерс\" на различни места по света.  Снимката е от Лондон, Великобритания.", "date": "2018.01.02", "title": "Фотогалерия: Годината започва със Супер Луна"}
{"url": "https://www.dnevnik.bg/bulgaria/2018/01/02/3105876_milioni_banderoli_s_belaruski_nadpisi_sa_izzeti_na/", "text": "Голямо количество акцизни бандероли за тютюневи изделия с надписи на Република Беларус са иззети от митнически и гранични служители на ГКПП Капитан Андреево, съобщи агенция \"Митници\". Ценните книжа - общо 2 190 000 броя, са били открити при митническа проверка в тайници на камион, който е пътувал от Турция за Латвия през нашата страна и е бил управляван от молдовски гражданин. Шофьорът е заявил, че не пренася други стоки, валута или ценности освен декларирания товар. При митническата проверка със специализирана рентгенова апаратура обаче служителите са установили подозрителна плътност и съдържание в две зони на ремаркето. При последвалата физическа проверка инспекторите са открили в тези зони специално изградени тайници. Те са съдържали общо 73 пакета с по-малки опаковки с 2.190 млн. бандерола с надписи на Република Беларус. Бандеролите са били иззети с протокол. На шофьора В.С. е съставен акт за нарушение на Закона за митниците. Товарният автомобил е задържан като средство, послужило за укриване и превозване на ценните книжа през границата.", "date": "2018.01.02", "title": "Милиони бандероли с беларуски надписи са иззети на Капитан Андреево"}
{"url": "https://www.dnevnik.bg/evropa/2018/01/02/3105875_policiiata_v_germaniia_razsledva_krainodesen_deputat/", "text": "Полицията разследва депутат от крайнодясната партия \"Алтернатива за Германия\" заради неин антимюсюлмански коментар в социалните мрежи, направен в навечерието на Нова година, предаде \"Гардиън\". Беатрикс фон Щорх, която е зам.-председател на партията, обвини полицията в Кьолн, че се опитва да умиротвори \"варварски мюсюлмански орди от мъже, които са групови изнасилвачи\" като публикува поздравление за Нова година в \"Туитър\" на арабски. Полицията написа съобщението и на други езици, включително английски, френски и немски. \"Какво, по дяволите, не е наред в тази страна? Защо от официалната страница на полицията в Северен Рейн-Вестфалия публикуват туитове на арабски\", написа Фон Щорх на 31 декември. Публикацията й по-късно беше изтрита от компанията, след като получила оплаквания от потребители. Властите обмислят дали Фон Щорх може да бъде обвинена в подбуждане на омраза. Нейният профил в \"Туитър\" бе спрян за 12 часа заради съобщението й, тъй като то нарушава правилата на сайта. Когато се завърна в социалната мрежа, тя написа на немски: \"Фейсбук\" също ме цензурира. Това е краят на конституционната държава.\" Ако прокурорите преценят, че има достатъчно основания за започване на официално наказателно разследване срещу депутата, те първо ще трябва да поискат от парламента да свали имунитета й, отбелязва \"Ройтерс\". Германия въведе строги закони за речта на омразата, като социалните мрежи са застрашени от глоби до 50 милиона евро, ако не премахнат \"явно незаконна\" реч на омразата и други постове до 24 часа след получаването на известие. През юни Фон Щорх отговори с \"да\" на въпрос във \"Фейсбук\" дали трябва да се използват огнестрелни оръжия срещу жени и деца, опитващи се да пресекат германската граница. Фон Щорх, чийто дядо е бил финансов министър по време на управлението на Хитлер, по-късно се оправда, че мишката на компютъра й се изплъзнала. По време на честванията в Кьолн по повод Нова година през 2016 г. десетки жени бяха подложени на сексуален тормоз от големи групи мъже, които полицията подозира, че са основно от Северна Африка и повечето наскоро са били мигрирали в Германия, припомня \"Гардиън\".", "date": "2018.01.02", "title": "Полицията в Германия разследва крайнодесен депутат заради антимюсюлмански коментари (допълнена)"}
{"url": "https://www.dnevnik.bg/sport/2018/01/02/3105896_derouzun_vkara_rekordnite_v_istoriiata_na_toronto/", "text": "Торонто раптърс\" постигна зрелищна победа срещу \"Милуоки бъкс\" със 131:127 след продължение, а Демар Дероузън постави нов рекорд по отбелязани точки в историята на канадския тим - 52. 28-годишният гард стана третият играч на \"раптърите\", който преминава границата от 50 точки. Досега това бяха правили Винс Картър и Терънс Рос, които държаха клубния рекорд с по 51 точки. Дероузън беше точен при 17 от 29-те си стрелби от игра, включително пет тройки от девет опита, а от наказателната линия не пропусна нито веднъж при 13 заставания. Към точковия си актив той добави осем асистенции и пет борби. Дероузън вкара първите девет точки в двубоя и завърши първата четвърт с 21 точки. Той остана само на една точка от клубния рекорд за най-много в една четвърт, който се държи от другата настояща звезда на \"Торонто\" - Кайл Лаури. След като изоставаше почти през целия мач, \"Милуоки\" успя да обърне резултата в заключителните минути на редовното време. Две минути преди края \"елените\" стигнаха до най-големия си аванс в двубоя при 110:106. Дероузън обаче отговори с кош и фаул за 109:110, а 37 секунди преди сирената вкара два наказателни изстрела, с които прави мача в продължение след 114:114. В добавените пет минути той отбеляза осем от 17-те точки на своя отбор, като шест секунди преди края се разписа два пъти от наказателната линия, за да подпечата победата на \"Торонто\". Лаури добави 26 точки, шест борби и шест асистенции за успеха. Серж Ибака се отчете с 11 точки, осем борби и четири чадъра, а Фред ван Флийт направи силно включване от пейката с 11 точки. Ерик Бледсоу беше най-резултатен за \"Милуоки\" с 29 точки, към които прибави седем борби, четири откраднати топки и три асистенции. Янис Андетокумбо завърши с 26 точки, девет борби и седем асистенции. \"Торонто\" постигна 12-а поредна домакинска победа, което е изравнен рекорд за клуба. Канадският тим има 25 спечелени и 10 загубени срещи от началото на сезона, което му отрежда второто място в Източната конференция. \"Бостън селтикс\" е лидер със същия брой загуби, но с пет победи повече. \"Кливланд кавалиърс\" заема третата позиция с 24 успеха и 12 поражения. \"Детройт пистънс\" (20-15), \"Вашингтон уизърдс\" (21-16), \"Милуоки\" (19-16), \"Маями хийт\" (19-17) и \"Индиана пейсърс\" (19-18) допълват зоната на плейофите. На запад води шампионът \"Голдън стейт уориърс\" с 29 победи и осем загуби. \"Хюстън рокетс\" е втори с 26 спечелени от 35 изиграни срещи, а \"Сан Антонио спърс\" затваря челната тройка с 25 успеха и 12 поражения. В зоната на плейофите са още \"Минесота тумбъруулвс\" (24-12), \"Оклахома сити тъндър\" (20-17), \"Портланд трейл блейзърс\" (19-17), \"Денвър нъгетс\" (19-17) и \"Ню Орлиънс пеликанс\" (18-18).", "date": "2018.01.02", "title": "Дероузън вкара рекордните в историята на \"Торонто раптърс\" 52 точки"}
{"url": "https://www.dnevnik.bg/sviat/2018/01/02/3105856_jertvite_na_protestite_v_iran_se_uvelichiha_100_dushi/", "text": "Девет души са загинали във вчерашните сблъсъци между протестиращи и силите за сигурност в Иран, съобщи държавната телевизия в страната, цитирана от \"Гардиън\" и Би Би Си. Демонстрациите в редица ирански градове  продължават шести ден . Шест от жертвите са убити при опит да щурмуват полицейски участък в град Кахдериджан в областта на Исфахан в Централен Иран. В град Хомейнишахр в същата провинция загиналите са на 11 и 20 години, а в недалечния Наджафабад е убит и представител на Революционната гвардия. Само в Техеран задържаните за ден са над сто души според заместник-губернатора на града. За полуофициалната агенция ILNA, цитирана от \"Ройтерс\", арестуваните в събота са били около 200, в неделя - около 150. Няма официални данни за арестуваните в други градове. Държавната телевизия отбелязва, че всички те са загинали при изстрели с ловни пушки, каквито имат мнозина в страната. Видеоклипове, разпространявани в социални мрежи, пък показват протестиращи, които нападат правителствени сгради и трошат прозорци. Очевидци разказват за жандармеристи на мотори с бухалки по улиците на Техеран и в други градове. Според кореспондент на \"Ел паис\" в центъра на столицата има засилено полицейско присъствие, след като протестиращи са запалили коли и кофи за боклук на централния площад \"Фердоуси\". Някои от жителите, с които той е разговарял, подкрепят демонстрациите, други смятат, че те \"няма да доведат до нищо\". Ако информацията се потвърди, общият брой на жертвите от началото на протестите ще достигне 21 души. Безредиците са най-сериозните от оспорваните президентски избори през 2009 г., когато стотици хиляди излязоха по улиците след победата на Махмуд Ахмадинеджад. Те обаче започнаха заради икономически трудности (при 11.7% обща безработица и 24.4% младежка) и нарасналите цени на храните, а по-късно придобиха политически измерения - някои отправят призиви срещу президента Хасан Рохани и върховния водач аятолах Али Хаменей. В последните дни обаче в някои градове има и \"контрапротести\" в защита на управляващите. \"Вашингтон пост\" отбелязва, че част от градовете, обхванати от протестите, са бастиони на средната класа в Иран, но в други водеща роля имат жители с различен социален статус. \"Вътрешни проблеми и външна намеса\" В неделя Иран вече блокира  социални мрежи  като \"Телеграм\" и \"Инстаграм\", но увери, че мярката е \"временна\". Според заместник-министъра на вътрешните работи Хосейн Золфагари демонстрациите ще приключат скоро, а ситуацията е под контрол независимо от силната толерантност, която показват властите към случващото се. Някои потребители на социални мрежи, които още действат, твърдят, че са получили по тях съобщения от представители на силите за сигурност, в които биват предупредени да не участват в демонстрациите. Ден по-късно Рохани, макар да предупреди, че отговорните за незаконни действия ще отговарят за тях пред правосъдието, подчерта, че недоволството на протестиращите е отчасти разбираемо и че демонстрациите им са възможност, а не заплаха. Президентът, цитиран от англоезичния сайт на Mehr News Agency, каза, че демонстрациите се дължат както на вътрешни проблеми, така и на чужда намеса. И той, и други ирански представители отправиха критики към Израел и САЩ, чийто президент Доналд Тръмп застана на страната на протестиращите с две публикации в \"Туитър\". Израелският премиер Бенямин Нетаняху отрече страната му да има някаква роля в безредиците в Иран. Турското външно министерство също излезе с изявление по темата, в което изрази безпокойство от случващото се в съседната страна и призова участниците да се въздържат от провокации, а другите държави - от намеса.", "date": "2018.01.02", "title": "Жертвите на протестите в Иран се увеличиха, 100 души са арестувани в Техеран за една нощ"}
{"url": "https://www.dnevnik.bg/evropa/2018/01/02/3105902_london_iska_finansovite_uslugi_da_se_vkljuchat_v/", "text": "Великобритания иска да включи финансовите услуги в търговската сделка с Европейския съюз, заяви британския министър за Брекзит Дейвид Дейвис, цитиран от \"Ройтерс\". След като главният преговарящ на ЕС за Брекзит Мишел Барние изрази съмнение за включването на финансовите услуги в сделката за свободна търговия, Дейвис отбеляза, че всяко споразумение, изключващо финансите, би било тенденциозно подбиране. \"Ние разглеждаме целия обхват на икономическото сътрудничество, което в момента съществува, и определяме как то може да се поддържа с минимални допълнителни бариери или търкания\", написа Дейвис в \"Дейли Телеграф\", като добави, че принципите на търговската сделка за стоките може да се приложат и за услугите. Миналия месец Барние каза, че не знае за нито една сделка за свободна търговия на ЕС, която да включва безпрепятствен достъп до финансови услуги. На последния Европейски съвет в средата на декември лидерите на ЕС  дадоха зелена светлина за преминаване към следващата фаза  в преговорите за Брекзит, която включва търговията и преходния период.", "date": "2018.01.02", "title": "Лондон иска финансовите услуги да се включат в търговската сделка с ЕС за Брекзит"}
{"url": "https://www.dnevnik.bg/bulgaria/2018/01/02/3105915_prezidentut_radev_naloji_veto_na_antikorupcionniia/", "text": "Президентът Румен Радев върна за ново обсъждане в Народното събрание Закона за противодействие на корупцията и за отнемане на незаконно придобитото имущество, като го оспорва по принцип и в неговата цялост, съобщиха от президентството. Още преди да бъде гласуван окончателно,  държавният глава обяви , че ще наложи вето на законопроекта. Първото заседание на парламента за новата година е на 11 януари. Ветото на президента може да бъде преодоляно, ако законът бъде приет отново с мнозинство от поне 121 гласа. Към момента ГЕРБ и \"Обединените патриоти\" имат точно толкова депутати, но предстои парламентарната група на ГЕРБ да бъде попълнена с един народен представител. Към съобщението за върнатите текстове има и подробни мотиви. Според Радев противодействието на корупцията не може да се ограничи само до мерките, предвидени в приетия закон, защото не са достатъчно ефективни. от частни икономически интереси, които оказват въздействие върху процесите на вземане на решения в своя полза чрез незаконни и често скрити форми на натиск или влияние. Корупцията ограничава основните права и свободи на гражданите, ерозира доверието в държавата, затруднява икономическото развитие и инвестициите и краде от благосъстоянието на нацията\", става известно още от съобщението. Проектът за нов антикорупционен закон беше изготвен от управляващите и гласуван окончателно от парламента в края на 2017 година. Още преди да влезе в парламента, срещу него имаше остри критики от страна на неправителствени организации. След приемането за вето призоваха  от \"Да, България\"  и от фондация  \"Антикорупционен фонд\" . Законът предвижда създаването на нов орган за борба срещу корупцията, който обединява комисията за отнемане на незаконно придобито имущество, комисията за конфликт на интереси, сметната палата и дирекция от ДАНС. Новото звено няма да има разследващи функции и  ще може да иска подслушване , записаха депутатите с изменения между първо и второ четене. Мотивите на президента Румен Радев (пълен текст) Уважаеми народни представители, Корупцията е негативно явление с многостранни измерения. Чрез нейните проявни форми се овладяват основни лостове на държавното управление в законодателната, изпълнителната и съдебната власт от частни икономически интереси, които оказват сериозно влияние върху процесите на вземане на решения в своя полза чрез незаконни и често скрити форми на натиск или влияние. Корупцията ограничава основните права и свободи на гражданите, ерозира доверието в държавата, затруднява икономическото развитие и инвестициите и краде от благосъстоянието на нацията. Поради тази сложност на корупцията като социално явление с различни проявни форми в преамбюла на Конвенцията на Организацията на обединените нации срещу корупцията изрично се подчертава, че, за да бъде ефективно предотвратяването и борбата с корупцията, е необходимо прилагането на всеобхватен и мултидисциплинарен подход. Затова многократно съм призовавал за предприемането на широкомащабни законодателни мерки, в които акцентът да е върху разкриването, пресичането и разследването на корупционните схеми. С всеки един закон народните представители дават нормативен отговор на съществуващите в обществото проблеми. Това се отнася и за приетия на 20 декември 2017 г. Закон за противодействие на корупцията и за отнемане на незаконно придобитото имущество (ЗПКОНПИ), от който се очаква да е подходящо правно средство за по-ефективно противодействие на корупцията. Положително оценявам, че при подготовката на този закон бяха изпълнени процедурите за обществено обсъждане съгласно Закона за нормативните актове. Въпреки това считам, че приетият закон не само не създава адекватна нормативна основа за справяне с корупцията, но дори ще затруднява борбата с нея. Мотивите ми за това са следните: Амбицията на закона да бъде кодифициращ акт в материята за противодействието на корупцията, посочвайки изчерпателно в чл. 1, т. 1 \"мерките за противодействие на корупцията\", не е реализирана чрез неговите разпоредби. Видно от чл. 3, ал. 2 противодействието на корупцията е сведено само до мерките, посочени в този закон и осъществявани единствено от Комисията за противодействие на корупцията и за отнемане на незаконно придобитото имущество (Комисията). Извън обхвата на закона остават редица органи и звена с функции в областта на противодействието на корупцията. Такива са например: инспекторатите по Закона за администрацията, които по силата на § 1, т. 6 от Допълнителните разпоредби на същия закон осъществяват административен контрол с цел предотвратяване на корупцията, Инспекторатът към Висшия съдебен съвет, който е ангажиран с проверките за почтеност и конфликт на интереси (чл. 132а, ал. 6 от Конституцията), Агенцията по обществени поръчки, Агенцията за държавна финансова инспекция. Същият подход за ограничаване на предметния обхват и на ангажираните органи и звена е приложен и по отношение на превенцията (чл. 30-33). По този начин законът създава още по-голямо фрагментиране и неяснота за цялостната институционална рамка и прави непостижима прогласената в чл. 2, т. 1 цел – ефективно противодействие на корупцията. Намирам за уместно обединяването на функциите на Комисията за предотвратяване и установяване на конфликт на интереси, на Центъра за превенция и противодействие на корупцията и организираната престъпност към Министерския съвет (БОРКОР) и на звеното в Сметната палата, ангажирано с отменения Закон за публичност на имуществото на лица, заемащи висши държавни и други длъжности. Обединяването само на тези институции в нов единен независим антикорупционен орган е заложено в Националната стратегия за превенция и противодействие на корупцията в Република България 2015-2020 г. , тъй като обществените отношения по установяване на конфликт на интереси и по гражданската конфискация са разнородни по характер. Тази разнородност намира израз в различното приложно поле спрямо лицата – глави пета, осма и девета се прилагат за заемащите висши публични длъжности, докато разпоредбите за отнемане на незаконно придобитото имущество са приложими за много широк кръг лица, включително за привлечени като обвиняеми за престъпления по чл. 108, ал. 1. Производствата, свързани с конфликта на интереси и с отнемането на незаконно придобитото имущество, имат много малко общо като предмет, основания за образуване, доказателствени средства, срокове, съдържание на крайните административни актове и последици от влизането им в сила. Принципно различният им характер е виден и от съдопроизводствените правила - за съдебните производства относно конфликта на интереси се прилага Административнопроцесуалният кодекс, а за тези относно отнемането на незаконно придобито имущество – Гражданският процесуален кодекс. в чл. 108, ал. 1. Там преобладават престъпления, свързани с организирана престъпна дейност, убийства, отвличания, трафик на хора, проституция, разпространение на наркотици и само малка част са корупционни престъпления. Това означава, че за други корупционни престъпления, непосочени в чл. 108, ал. 1, производството по отнемане на имущество няма да се прилага. Например няма да бъде отнемано имущество по този закон за същински корупционни престъпления – издаване на сведения от значение за стопанството с цел получаване на дар или имотна облага (чл. 224 от Наказателния кодекс), получаване на неследваща се имотна облага (чл. 225б от НК), както и за такива с вероятен корупционен мотив – разпореждане с бюджетни средства не по предназначение (чл. 254а от НК), осуетяване на наказателно преследване (чл. 288 от НК), непривеждане в изпълнение на присъда (чл. 295 от НК). Необяснимо е защо сред изброените в чл. 108, ал. 1 престъпления не са включени укривателството на вещи, поставени под специален режим (чл. 215, ал. 2, т. 2 от НК), квалифицираната кражба от длъжностно лице, което се е възползвало от служебното си положение (чл. 195, ал. 1, т. 6 от НК) и най-вече кражбата в големи размери по чл. 195, ал. 2 от Наказателния кодекс. Налага се изводът, че при изброяването на съставите по чл. 108, ал. 1 от ЗПКОНПИ са еклектично приложени множество критерии, които не са съобразени с целите на приетия закон и с връзката между особеностите на отделните престъпни състави и предмета на регулиране на този нормативен акт. Всичко това показва, че Законът е изграден върху постановката, че проблемът за неефективното противодействие на корупцията може да се реши с институционални мерки чрез създаване на \"единен антикорупционен орган\". Това е задача поначало неизпълнима предвид правомощията на Инспектората към Висшия съдебен съвет по чл. 132а, ал. 6 от Конституцията, но и с оглед на множеството органи с правомощия по установяване на конфликт на интереси, които се създават с § 2, ал. 8 от приетия закон. По никакъв начин не поставям под съмнение конституционно обусловеното правомощие на Народното събрание да създава държавни органи със закон. Смятам, обаче, че законодателното решение органът да е един, не е взето въз основа на правната логика – съобразно предмета на регулиране. Освен това натрупването на толкова много и разнопосочни функции, необходимостта от време за организационно преструктуриране и за приемане на подзаконовите актове, създават риск да бъдат влошени постигнатите досега резултати от дейността на \"окрупняваните\" органи и структури. Положително следва да се оцени подходът на законодателя да създаде публична процедура по определяне на председателя, заместник-председателя и членовете на Комисията. Въпреки това намирам за спорни някои положения в Глава втора от ЗПКОНПИ. В чл. 8, ал. 3 и 4 не се съдържат достатъчно гаранции за професионална компетентност на заместник-председателя и членовете на Комисията. Изискуемият 5- годишен професионален стаж е по-малък от стажа, изискван за главния секретар и директорите на дирекции в администрацията на досегашната Комисия за отнемане на незаконно придобито имущество. Освен това за членовете на Комисията в чл. 8, ал. 4 не е предвидено професионалното направление на магистърската им степен, което би позволило избирането на лица без познания в сферите на компетентност на Комисията. . Прецизната уредба е от изключително значение предвид разнородния характер на материите, по които ще се произнася Комисията, и обстоятелството, че предвид чл. 13, ал. 2 мнозинството при вземане на решения ще се формира именно от тези членове. Озадачаващо е, че законът не предвижда за членовете на Комисията проверка за почтеност, каквато има за служителите в администрацията й, нито посочва нейното неуспешно преминаване като основание за освобождаване на член на Комисията. По този начин изискуемите по чл. 8, ал. 2 - 4 високи нравствени качества остават само с декларативен характер, защото липсва механизъм за установяването им. Считам за неподходящо заместник-председателят и членовете на Комисията да се избират по предложение на нейния председател, тъй като по този начин целият състав ще бъде доминиран от мнозинството в парламента, а не от цялото народно представителство. Освен това отсъствието на конкретика в чл. 17, ал. 2 от приетия закон – каква точно информация може да се иска от членовете на Комисията при явяването им в Народното събрание, създава опасност от намеса на народните представители в текущи проверки на Комисията. Така се увеличава възможността от политическо влияние в дейността на Комисията, която законът по никакъв начин не прегражда. С чл. 13, ал. 5 се изключват от обжалване някои от решенията на Комисията. Считам, че . Ако такива решения са незаконосъобразни, тяхната необжалваемост препятства изпълнението на правомощието на прокуратурата по чл. 127, т. 5 от Конституцията да следи за спазване на законността, като предприема действия за отмяна на незаконосъобразни актове. В този смисъл уредбата не предоставя необходимите гаранции за спазване на законността в дейността на Комисията и за обществения интерес, чиято защита несъмнено е легитимна цел. Поради спецификата на производството по отнемане на незаконно придобитото имущество е резонно да се очаква засегнатите лица да сезират Европейския съд по правата на човека. Това поставя с изключителна острота въпроса за регресната отговорност, когато Република България е осъдена да заплати вредите, причинени от незаконосъобразни актове, действия или бездействия на органи и на длъжностни лица. С чл. 20 от приетия закон отговорността на членовете на Комисията и органите по чл. 16, ал. 1 и 2 е намалена и обхваща само вредите, настъпили в резултат на престъпление от общ характер. За сравнение отговорността им по чл. 9, ал. 2 от Закона за отговорността на държавата и общините за вреди, която остава непроменена, е в пълен размер за действия или бездействия, признати за престъпление по съдебен ред. Стремежът към намаляване на отговорността на Комисията за мен е недопустим. Не може нарушенията, извършени при упражняване правомощията на органите по ЗПКОНПИ, да бъдат заплащани от българските данъкоплатци, а не от виновните длъжностни лица. Поради всичко това намирам, че уредбата относно конституирането на Комисията и статута на нейните членове Една такава гаранция досега беше балансът между няколко конституционно предвидени органа при определяне на персоналния й състав. Не може да има успешно противодействие на корупцията без участието на гражданското общество, което включва и подаването на сигнали. Уредбата в Глава шеста от приетия закон предвижда, че сигнали за корупция или за конфликт на интереси на лице, заемащо висша публична длъжност, се подават до Комисията. Същевременно не е променена разпоредбата на чл. 46а, ал. 2, т. 5 от Закона за администрацията, която посочва, че Главният инспекторат на Министерския съвет разглежда постъпили сигнали за корупция на органи на изпълнителната власт. Те несъмнено са лица, заемащи висши публични длъжности по чл. 6, ал. 1 от ЗПКОНПИ, и затова е налице неяснота кой всъщност е компетентен да разглежда сигналите за корупция и конфликт на интереси. Приетият закон не прегражда възможността за предприемане на неблагоприятни действия спрямо подалия сигнала. В чл. 51 се предвижда правото на подалия сигнал да претендира обезщетение за претърпените вреди, след като е бил уволнен, преследван или подложен на психически или физически тормоз заради това, че е подал сигнал. По този начин България се отдалечава от поетите ангажименти като страна по Гражданската конвенция за корупцията (Съвет на Европа). По силата на чл. 9 от тази конвенция държавите са длъжни да предвидят във вътрешното си законодателство \"подходяща защита срещу всякакви неоправдани санкции спрямо служители, които имат достатъчно основания да подозират извършването на акт на корупция и добросъвестно уведомяват за това компетентните лица или власти\". В материята за конфликта на интереси стъпка в правилната посока е направеното в чл. 74, ал. 2 от приетия закон обединяване на процедурата по установяване и по санкциониране. Независимо от това обаче Вместо на един орган - Комисията, § 2, ал. 8 от Допълнителните разпоредби на приетия закон възлага това на многобройна група органи. Като следствие органи, формирани изцяло на политически принцип, каквито са общинските съвети и министрите, ще установяват конфликт на интереси за лицата по § 2, ал. 1, което създава условия за политически натиск върху тях или за тяхното покровителстване. Децентрализираният модел за установяване на конфликт на интереси не гарантира политически неутралитет и безпристрастност на установяващите конфликт на интереси и е в явно противоречие с принципите по чл. 4, ал. 1, т. 1 и 9 от ЗПКОНПИ. Необходимостта от специални обучения, за да могат служителите по § 2, ал. 5 да изпълняват функции по установяване на конфликт на интереси, неминуемо ще доведе до продължителен \"нулев\" период в прилагането на този изключително важен способ за противодействие на корупцията. , което наложи създаването на Комисията за предотвратяване и установяване на конфликт на интереси като централизиран орган. Причините за неефективността на този отречен законодателен подход са обвързаностите между лицата, които установяват конфликт на интереси и лицата, които са в ситуация на конфликт на интереси, невъзможността във всички администрации да се осигури компетентно и законосъобразно прилагане на производствата, различната практика по идентични казуси както в административната, така и в съдебната фаза на производството. Всичко това ще се повтори и сега при прилагането на разпоредбите за конфликта на интереси, включени в ЗПКОНПИ. Подходът с § 2, ал. 1 уредбата за декларирането, конфликта на интереси и за административнонаказателната отговорност да се \"прилага съответно\" и за лицата, които не заемат висши публични длъжности, поражда сериозни проблеми. Преди всичко дефиницията за конфликт на интереси по чл. 52 от ЗПКОНПИ оставя впечатление, че ако едно лице не заема висша публична длъжност, но има частен интерес, който може да повлияе върху безпристрастното и обективното изпълнение на задълженията му по служба, това не е конфликт на интереси. Смятам, че предвид широко разпространените практики на конфликт на интереси, предвиденото в чл. 67 от ЗПКОНПИ ограничение лица, за които е установен конфликт на интереси, да не могат да заемат висша публична длъжност в продължение само на една година, няма да постигне възпиращ ефект. Това се отнася и за едногодишния срок по чл. 38, ал. 1, т. 4 относно подаване на декларация за имущество и интереси след освобождаване от висша публична длъжност. Предвид всичко това считам, че уредбата няма да подобри, а ще затрудни дейността по установяване на конфликт на интереси. Глава девета \"Противодействие на корупцията чрез разкриване на прояви на лица, заемащи висши публични длъжности\" Несъответно на наименованието й повечето от разпоредбите в тази глава са посветени не на осъществяваната дейност по същество, а на статута на служителите. Въпреки че според чл. 15, ал. 3 техният статут се определя в този закон, уредбата на съществени негови елементи е на подзаконово ниво - и то не в един, а в два подзаконови акта на Комисията – правилника по чл. 23 и наредбата по чл. 85, ал. 2. Проблем съществува и с начина, по който органите по чл. 16, ал. 2 са определени като служба за сигурност по смисъла на § 1, т. 1 от Допълнителните разпоредби на Закона за защита на класифицираната информация. Като такива са обявени директорът и инспекторите в дирекцията, а не самата дирекция като структура.Това означава, че адресат на правомощието по чл. 11, ал. 1, т. 1 от Закона за защита на класифицираната информация са директорът и инспекторите, т.е. те ще бъдат проучващ орган сами за себе си. Тази непрецизност е пренесена и по отношение на уредбата за дейността по Глава девета. – \"прояви на корупция\" (чл. 82, ал. 1), \"нарушения и престъпления, свързани с прояви на корупция\" (чл. 102, ал. 1, т. 1), \"действия или бездействия, които разкриват прояви на корупция\" (чл. 102, ал.1, т. 2),\"заплаха за корупция\" (чл. 103, т. 2). Без съмнение прогласеният в чл. 4, ал. 1 от Конституцията принцип на правовата държава включва изискването правните понятия да са съдържателно добре определени, за да има законоустановеност на правомощията на компетентните органи. Липсата на яснота за съдържанието на използваните в Глава девета понятия дава възможности за различни тълкувания и предприемане на репресивни мерки, като създава риск от използването им за оказване на натиск върху широк кръг лица, включително и на ключови длъжности в държавното управление. Не е изключена изрично възможността специални разузнавателни средства да се експлоатират и за нарушения, които не са тежки престъпления. Необходимо е да се отчита, че при използването на специалните разузнавателни средства временно се ограничават неприкосновеността на личния живот и жилището, както и тайната на кореспонденцията и на другите съобщения. Това са основни права, гарантирани с чл. 32, 33 и 34 от Конституцията на Република България и с чл. 8 от Конвенцията за защита на правата на човека и основните свободи. За да бъде намесата в тези права пропорционална, в съответствие с чл. 8, пар. 2 от Конвенцията конкретните ограничения следва да бъдат гарантирани от съгласувано и предвидимо законодателство. С оглед правната сигурност и защитата на правата на лицата, които нито са подсъдими, нито дори привлечени като обвиняеми, е притеснителен фактът, че съществени въпроси относно методите, средствата и способите за осъществяване на оперативно-издирвателната дейност не са предмет на уредба на законово ниво, а на подзаконово – с наредба и инструкция, приети от Комисията (чл. 102, ал. 2 и чл. 104, ал. 2). Не поставям под съмнение определената в чл. 2, т. 3 от приетия закон цел да се защитят интересите на обществото чрез предотвратяване на възможностите за незаконно придобиване на имущество, защото това явление е особено вредно за демократичните общества, националните икономики и правовия ред. Същевременно в някои от разпоредбите на ЗПКОНПИ не се съдържат достатъчно гаранции за обективното и безпристрастното им прилагане, което в производството по отнемане на незаконно придобито имущество е особено важно с оглед сериозното засягане на конституционно защитено право, каквото е правото на собственост. Една от двете предпоставки за започване на съдебните производства по налагане на обезпечителни мерки и отнемане на незаконно придобито имущество е установяването на значително несъответствие в имуществото. Като се има предвид, че имуществото включва разнородни компоненти (§ 1, т. 4) и че от правилното определяне на неговата стойност зависи прилагането или не на производството по отнемане, на законово ниво трябва да има яснота за използваните методи за определяне на пазарната стойност на имуществото, каквито примери има в законодателството. Това ще бъде достатъчна гаранция, че във всички случаи Комисията ще прилага едни и същи методи за определяне стойността на имуществото, като се ползва съществуващият в други закони подход. Това изисква имуществото да бъде управлявано адекватно, за да не се губи от икономическата му стойност. В приетия закон няма съществени промени в сравнение със съществуващия сега модел на управление на отнетото имущество. Управлението на отнетото имущество е в правомощията на междуведомствен съвет, който като колегиален орган трудно би бил в състояние да постигне бързина и оперативност в дейността си. Съществен пропуск е липсата на уредба как се управлява отнето имущество в някои специфични хипотези, например при търговско предприятие, чиято стойност може да бъде съществено намалена при лошо управление, както и при отнемане на ценни книжа. Необходимо е да се отбележи, че правилото най-малко 30 на сто от стойността на отнетото имущество да се използва за социални цели, съществуваше от 2016 г. и в досегашната уредба, преди да бъде отменено с последните промени в Закона за публичните финанси (ДВ, бр. 91 от 2017 г.). Сега в чл. 168, ал. 5 е включено аналогично правило, което показва неустойчивия законодателен подход към тази материя. , установяване на конфликт на интереси и отнемане на имущество. Тези мерки са важни и са се прилагали досега, но не са достатъчни. Още повече че преобладаващата част от новата уредба на тези институти възпроизвежда съществуващите правила, а § 7, ал. 4 и 5 дава възможност в новата Комисия да бъдат включени лица, които са били в съставите на Комисията за отнемане на незаконно придобито имущество и на Комисията за предотвратяване и установяване на конфликт на интереси. Очакванията на българското общество са за бързи и ефективни резултати в борбата с корупцията. Най-силното доказателство за успеха на усилията в борбата с корупцията ще се изразява в това престъпленията да бъдат разкривани своевременно и по отношение на извършителите да се осъществява ефективно наказателно преследване. Уважаеми народни представители, Като се ръководя от гореизложените мотиви за съществено несъответствие с поставената от закона цел – ефективно противодействие на корупцията, с основни начала на Конституцията и на международни договори, по които Република България е страна, на основание чл. 101, ал. 1 от Конституцията на Република България връщам за ново обсъждане в Народното събрание Закона за противодействие на корупцията и за отнемане на незаконно придобитото имущество, приет от 44-то Народно събрание на 20 декември 2017 г., като го оспорвам по принцип и в неговата цялост.", "date": "2018.01.02", "title": "Президентът Радев наложи вето на антикорупционния закон (допълнена в 12 ч.)"}
{"url": "https://www.dnevnik.bg/sport/2018/01/02/3105919_ronaldo_iska_nov_triumf_v_shampionskata_liga_i_titla/", "text": "Кристиано Роналдо изпрати много успешна 2017 година, като спечели редица трофеи с клуба си \"Реал\" (Мадрид). Португалският нападател завоюва и много индивидуални призове, а с петата си  \"Златна топка\" се изравни с Лионел Меси . Роналдо се върна в родния си град Фуншал, където взе участие в специална фотосесия за вестник \"Ас\", позирайки с част от най-значимите си трофеи по улиците, където е започнал да играе футбол. \"Тази година беше невероятна за мен във всякакъв аспект. Не само във футболно ниво, тъй като отново станах баща, а това е невероятно усещане. Страхотно е да погледна назад към изминалите 12 месеца и да видя какво постигнах\", каза Роналдо. През 2017 г. той имаше основна роля за спечелването на Шампионската лига, с което \"Реал\" стана първият отбор, защитил отличието. Кралският клуб спечели още титлата в Ла Лига, Суперкупата на Испания и Европа, както и световното клубно първенство. Освен \"Златната топка\",  наградата Best , Globe Soccer award, както и избора му за най-добър нападател и част от идеалния отбор на Шампионската лига Роналдо подобри и някои рекорди. С попадението си на  финала срещу \"Ювентус\"  той стана първият футболист, разписал се на три финала в Шампионската лига. В настоящото издание на турнира Роналдо вкара и в шестте мача от груповата фаза - нещо, което не е правено от друг играч. За календарната 2017 г. нападателят отбеляза 53 гола във всички турнири, само с три по-малко от водещият реализатор на Европа  Хари Кейн . \"Благословен съм с талант, но през годините доказах, че работя много здраво, за да постигна всичко, което имам зад гърба си. Всичко това обаче щеше да е немислимо без всички хора около мен – моят екип, приятелите и моите съотборници, които ми помагат да раста професионално\", добави Роналдо. През лятото той беше свързван с трансфер извън \"Реал\" (Мадрид), но за пореден път заяви, че се чувства отлично на \"Сантяго Бернабеу\" и няма намерение да си ходи. Той има договор с европейския клубен шампион до лятото на 2021 г. \"Вярвам, че 2018 г. ще бъде още по-успешна за мен и за \"Реал\" и знам, че заедно можем да постигнем всичките си цели\", каза нападателят и добави, че задачите пред него и клуба вече са ясни. \"За \"Реал\" мерилото е Шампионската лига, това е нашият турнир. Колкото до мен, аз отдавна искам да се представим силно на световното първенство. Преди две години на европейското Португалия доказа, че е силен отбор.\"", "date": "2018.01.02", "title": "Роналдо иска нов триумф в Шампионската лига и титла от световното първенство"}
{"url": "https://www.dnevnik.bg/biznes/2018/01/02/3105913_nezakonniiat_dobiv_na_durvesina_se_zasilil_po/", "text": "Рекорден брой от 370 хил. проверки са извършени в горските територии през 2017 г., обявяват от Министерството на земеделието, храните и горите. Над 200 хил. от тях са проверките на мобилните екипи и стражарите на 6-те държавни предприятия и близо 170 хил. – на инспекторите от 16-те регионални дирекции на Изпълнителна агенция по горите. С това общият брой надвишава проверките в горските територии за 2016 г. с над 80 хил. Близо 18 хил. са издадените актове от проверяващите екипи на Изпълнителната агенция по горите и предприятията. Задържаната дървесина по наказателни постановления е над 20 хил. куб.м и над 16 хил. куб.м дърва за огрев. От нарушителите са отнети и близо 400 моторни превозни средства, над 650 каруци, близо 500 моторни триона, както и други инструменти за дърводобив. Проверките са за незаконна сеч, транспортиране на незаконно добита дървесина, без превозен билет или от превозни средства без GPS устройство, както и продажба на незаконно добити дърва за огрев, а също и проверки на физически лица, ловци и риболовци. По-интензивният контрол е бил разпореден през май 2017 г. В последните месеци проверките станали по-чести предвид на зачестилите бракониерски набези в началото и по време на отоплителния сезон. Общо само от юни до декември 2017 г. са извършени близо 290 хил. проверки за незаконна сеч и нарушения в горите, като само в последните две седмици те са над 25 хил. – около 10 хил. от 16-те регионални дирекции на Изпълнителната агенция по горите и над 15 хил. от 6-те държавни предприятия. От министерството се припомня, че 1.25 млн. куб.м дърва за огрев са предоставени от 6-те държавни предприятия по обобщени данни към 18 декември 2017 г. чрез директни продажби на физически лица. С това са задоволени нуждите на 180 хил. домакинства. Изпълнението на планираните количества за 2017 г. за снабдяване на населението с дърва за огрев чрез директни продажби от предприятията е 102%, или с 25 хил. куб.м повече от планираното. Предоставените дърва за огрев през 2017 г. са със 100 хил. кубически метра, или с 9% повече, от продаденото от предприятията през цялата 2016 г. Посочва се, че в общия случай търсенето е изцяло задоволено. В единични стопанства е имало известно забавяне при предлагането на дърва за огрев главно поради затруднения при осигуряването на добив на дървесина, поради което се наложило някои стопанства да работят до края на годината. Освен продажбите на дърва за огрев общо стопанствата са продали през цялата година близо 2.650 млн. плътни куб. метра (около 4.650 млн. пространствени куб.м), като се посочва, че значителна част от това количество - потребено от еднолични търговци и фирми, също е отишла за отопление. Дърва за огрев освен от държавните горски територии, управлявани от 6-те държавни предприятия, се добиват и предлагат на пазара и от общински и частни гори. Добитото от тях количество ориентировъчно е в размер на около една трета от добива от държавни гори, или приблизително 2 млн. пространствени куб.м дърва.", "date": "2018.01.02", "title": "Незаконният добив на дървесина се засилил по празниците"}
{"url": "https://www.dnevnik.bg/ot_vas/novini_ot_vas/2018/01/02/3105452_chestita_2018/", "text": "Колеги от форума, честита 2018-а. Радвайте се на тиктакането на календара, защото историята има начало, има и край. Пожелавам Ви повече единодушие, разбиране, ученост, благост и широта на душата. По-малко Пеевски, КОНПИ и червен партиен цвят в живота, повече будност и проницателност.", "date": "2018.01.02", "title": "Честита 2018"}
{"url": "https://www.dnevnik.bg/sviat/2018/01/02/3105925_s_nov_zakon_parlamentut_v_izrael_uslojni_eventualnoto/", "text": "Израелският парламент прие закон, който забранява на правителството да отстъпва израелския суверенитет над която и да било част от Ерусалим без одобрението на поне 80 от 120-те депутати, съобщи \"Асошиейтед прес\", цитирана от БТА. Досегашният праг беше обикновено мнозинство от 61 депутати. Самият закон обаче може да бъде отменен с такова мнозинство, което го прави до голяма степен символичен. Кнесетът прие законодателния акт на фона на силното напрежение след признаването от президента на САЩ  Доналд Тръмп  на Ерусалим за столица на Израел, отбелязва агенцията. Този ход на Тръмп вбеси  палестинците , които искат Източен Ерусалим за столица на бъдещата си държава. По-голямата част от международната общност не признава израелския суверенитет над Източен Ерусалим, завладян от израелците по време на Шестдневната война през 1967 г. Решението на практика означава, че ако преговори между Израел и Палестина като тези под егидата на САЩ (сега отхвърляни от палестинците след решението на Тръмп) продължат, след като бяха замразени през 2014 г., подобно мнозинство би затруднило постигането на мирно споразумение предвид традиционно фрагментирания парламент в Израел. \"Властта да се отказваме от части от земята не е в ръцете на нито един евреин, нито на еврейския народ\", каза, цитирана от \"Ройтерс\", Нафтали Бенет, която оглавява предложилата законопроекта ортодоксална и ционистка партия \"Еврейски дом\". Според някои анализатори със символични закони като последния тя се съревновава с \"Ликуд\", партията на премиера Бенямин Нетаняху, за гласове в дясната част на политическия спектър - или за изборите през март догодина, или за извънреден вот, който не е съвсем изключен на фона на корупционните скандали сред управляващите и напрежение в правителството. Междувременно в неделя \"Ликуд\" внесе резолюция с необвързващ характер за анексиране на израелските селища в Западния бряг.", "date": "2018.01.02", "title": "С нов закон парламентът в Израел усложни евентуалното разделяне на Ерусалим"}
{"url": "https://www.dnevnik.bg/sport/2018/01/02/3105928_debjutant_razvali_prikaznoto_sboguvane_na_fil_teilur_i/", "text": "Дебютантът Роб Крос спечели световното първенство на Професионалната дартс корпорация (PDC). 27-годишният англичанин, който стана професионалист преди едва 11 месеца, триумфира след блестяща победа със 7:2 срещу легендарния Фил Тейлър. Крос развали мечтаното оттегляне на Тейлър, който в навечерието на шампионата обяви, че това ще е последният турнир в забележителната му кариера. 57-годишният англичанин записа серия от впечатляващи победи, за да достигне до 19-ия си финал в световните първенства на PDC. Тейлър надигра последователно Крис Доби (3:1), Джъстин Пайп (4:0), Кийгън Браун (4:0), Гари Андерсън (5:3) и Джейми Люис (6:1). Вдъхновената игра на Крос обаче не позволи на ветерана да завоюва своята 15-а световна титла на PDC (и общо 17-а заедно с двете от световния шампионат на Британската дартс организация (BDO)).  Крос завърши финала с третия най-висок среден резултат в историята - 107.67 точки. Той записа 11 максимума от 180 точки и стана първият дебютант, който печели световната титла, от холандеца Реймънд ван Барневелд през 2007 г. Крос направи две впечатляващи разчиствания - от 167 и 153, които му донесоха аванс от 3:0 сета. Тейлър спря серията на по-младия англичанин за 1:3, но след това загуби още три поредни сета, което до голяма степен предреши изхода от двубоя.  По пътя към трофея новият световен шампион измъкна няколко много драматични победи. В полуфиналите той детронира световния номер 1 Михаел ван Гервен след 6:5 сета, в четвъртфиналите направи обрат срещу белгиеца Димитри ван дер Берг за успеха с 5:4, а във втория кръг надигра световния шампион за младежи от 2013 г. Майкъл Смит с 4:3. И в трите срещи Крос се пребори за победата, въпреки че съперниците му завършиха с по-висок среден резултат. Крос завоюва първата голяма титла в кариерата си. Досега най-големият му успех беше достигането до финала на европейското първенство през октомври. Само преди година англичанинът наблюдаваше световното по телевизията, а сега заработи чек за 400 хиляди паунда. След края на срещата Крос извика Тейлър до себе си при награждаването и двамата вдигнаха заедно трофея. \"Преди 15 години мечтаех да играя срещу Фил. Сега го направих във финала на световното първенство. Това е феноменално\", каза Крос. \"Това, което Фил е направил за играта, е невероятно. Той е изключителен. Дартсът никога няма да има такъв спортсмен като него\", добави англичанинът, който е роден в годината, когато Тейлър печели първата си световна титла. Тейлър прекратява легендарната си кариера с рекордните 85 мейджър титли, 84 от които от турнирите на PDC, и само 16 загубени финала. Общият брой на трофеите му е 218, а на изиграните финали - 264.", "date": "2018.01.02", "title": "Дебютант развали приказното сбогуване на Фил Тейлър и спечели световната корона в дартса"}
{"url": "https://www.dnevnik.bg/biznes/2018/01/02/3105926_nap_veche_pusna_publichen_spisuk_s_obektite_koito_shte/", "text": "От  началото на годината в интернет страницата на НАП са достъпни списъци на подлежащите на запечатване търговски обекти и тяхното местонахождение, съобщиха от приходната администрация. В  специално създадена рубрика  може да се извърши справка за всеки обект, в който органите по приходи на НАП са установили данъчни нарушения, за които се налага принудителната административна мярка \"Запечатване на обект\". Мярката може да бъде наложена за срок до 30 дни независимо от предвидените в закона глоби или имуществени санкции. През 2017 г. са отчетени опити на търговци да заобикалят запечатването на обект като административна мярка, допълват от агенцията. Това е ставало чрез прехвърляне на стопанисването на обекта в рамките на ден на друго юридическо лице, включително преназначаване на персонала, прехвърляне на касовите апарати, преподписване на договори с наемодатели и доставчици. С последните промени в Закона за ДДС е прието, че подлежащият на запечатване обект ще бъде затворен независимо от евентуална промяна в субекта, който го стопанисва, което значително ще намали опитите за заобикаляне на закона, напомнят от НАП. Условието за това е към момента на запечатване на обекта или обектите, които се стопанисват от трето лице, то да знае, че обектът ще бъде запечатан. Обявяването на подлежащите на запечатване обекти в сайта на НАП води до презумпцията, че всяко трето лице знае факта на предстоящото запечатване. До същата презумпция води и поставянето на трайно закрепено съобщение на търговския обект, подлежащ на запечатване.", "date": "2018.01.02", "title": "НАП вече пусна публичен списък с обектите, които ще запечата"}
{"url": "https://www.dnevnik.bg/zelen/2018/01/02/3105946_ekoministerstvoto_dava_na_obshtinite_12_mineralni/", "text": "Министърът на околната среда и водите Нено Димов одобри списък на находищата на минерални води, които могат да се предоставят за управление от съответните общини за срок 25 години, съобщиха от министерството. В списъка тази година са предложени за включване 12 находища на минерална вода - изключителна държавна собственост: \"Брацигово\", община Брацигово, \"Варвара\", община Септември, \"Китен\", община Приморско, \"Нареченски минерални бани\", община Асеновград, \"Невестино-Барището\", община Невестино, \"Невестино-Топилата\", община Невестино, \"Ресен\", община Велико Търново, \"Рударци\", община Перник, \"Търговище-Боаза\", община Търговище, \"Харманли\", община Харманли, \"Чирпан\", община Чирпан и \"Шипково\", община Троян. Съгласно разпоредба на Закон за изменение и допълнение на Закона за водите  този списък се публикува всяка година  на сайта на Министерството на околната среда и водите.", "date": "2018.01.02", "title": "Екоминистерството дава на общините 12 минерални извора"}
{"url": "https://www.dnevnik.bg/sport/2018/01/02/3105957_mohamed_salah_i_sadio_mane_shte_letiat_do_afrika_24/", "text": "Звездите на \"Ливърпул\"  Мохамед Салах  и Садио Мане ще пътуват до Гана за церемонията Футболист №1 на Африка едва 24 часа преди дербито с \"Евертън\". Двамата получиха разрешение от клуба си да летят до Африка, след като се очаква да са сред призьорите за 2017 г. Наградата за най-добър играч на континента ще бъде връчена в четвъртък вечерта в столицата на Гана Акра а 24 часа по-късно червените се  изправят срещу градския си съперник \"Евертън\" . Срещата е от третия кръг на ФА къп. \"Разреших им да пътуват, защото те са двама от най-добрите африкански футболисти, така \"Ливърпул\" показва уважение към Африка, към тях и към всички фенове. В миналото съм бил треньор и на Обамеянг, като никога не е имало подобен проблем\", каза мениджърът на \"Ливърпул\" Юрген Клоп. Салах е главният фаворит за наградата, след като имаше основен принос за класирането на Египет на световно първенство за пръв път от 1990 г. Нападателят отбеляза пет гола в квалификациите, а освен това се намира в отлична форма от началото на сезона. Салах има 17 гола и пет асистенции във Висшата лига. Двамата с Мане ще изминат близо 10 хиляди километра в рамките на по-малко от 24 часа. Директният полет от Ливърпул до Акра е близо седем часа, а от \"Ливърпул\" са им осигурили частен самолет. \"Ние ще спим в хотел преди мача, а те в самолет. Няма да им е много неудобно, такива са реалностите в съвременния футбол\", добави Клоп. Участието на Салах в мача все още не е сигурно, след като египтянинът пропусна първия двубой на тима си за 2018 г. На 1 януари червените  победиха драматично \"Бърнли\" с 2:1 . Той има травма в адукторите, а под въпрос е и друг основен играч на мърсисайдци - Филипе Коутиньо. Преди да отпътуват за Африка, Салах и Мане ще тренират индивидуално в базата на \"Ливърпул\" в Мелууд. За 2016 г. Футболист №1 на Африка стана  Рияд Марез , а Мане беше трети. Салах никога не е влизал в призовата тройка на анкетата.", "date": "2018.01.02", "title": "Мохамед Салах и Садио Мане ще летят до Африка 24 часа преди мача с \"Евертън\""}
{"url": "https://www.dnevnik.bg/evropa/2018/01/02/3105964_dpa_gurciia_nikoga_ne_e_bila_tolkova_blizo_do_kraia_na/", "text": "Краят на икономическата криза в Гърция никога не е бил толкова близо, а последните реформи в страната са болезнени, пише ДПА. \"Ципрас, който дойде на власт през 2015 г. като противник на рестрикциите и бе на път да доведе еврозоната до прага на колапса, сега може да се окаже онзи, който ще изведе страната и валутния съюз от икономическата криза\", се казва в дописката на германската агенция, цитирана от гръцкото издание \"Нюз.ин\". В този смисъл краят на икономическата криза никога не е бил толкова близо, икономиката на Гърция се развива, дефицитът намалява, същото важи и за безработицата. През 2018 г. се очаква икономически растеж от 2.5 на сто. Прогнозите са за спад на безработицата в края на 2018 г. до 20 на сто. Преди две години тя бе 25 на сто, посочва ДПА. Агенцията се спира и на третия спасителен пакет за Гърция, за който решение бе взето от кабинета \"Ципрас\" през лятото на 2015 г. Тя подчертава, че в замяна гръцкият премиер е трябвало да реализира дълъг списък от съкращения и реформи. \"Ципрас, който бе избран през януари 2015 г. с обещанието да се бори срещу налаганите рестрикции, полага неистови усилия, за да изпълни скоро всички изискани от него мерки\", отбелязва германската агенция. \"Последните реформи, които Атина следва да реализира, са особено болезнени - банките трябва да се справят с необслужваните кредити, дългът на Гърция продължава да е 180 на сто от БВП, реалност са растящите данъци, съкращенията на пенсии, частичната заетост, липсата на перспектива и миграцията\", се казва още в материала на ДПА./БТА", "date": "2018.01.02", "title": "ДПА: Гърция никога не е била толкова близо до края на икономическата криза"}
{"url": "https://www.dnevnik.bg/kultura/2018/01/02/3105947_nova_godina_-_nov_shedyovur/", "text": "Шедьовър\" - така е озаглавен първият за новата година концерт от поредицата за камерна музика \"Мотив\". Ценителите на класиката ще имат възможност да чуят на една сцена френската цигуларка Шарлот Макле, виолончелиста Стефан Хаджиев, бароковата виолистката Елица Богданова и пианистката Венета Нейнска. Ще звучат произведения, които изискват високо ниво на майсторство от инструменталистите, но разкриват красотата на музикалното изкуство: \"Пасакалия\" от Хендел - Халворсен, Дуо за цигулка и виолончело от Золтан Кодай, Клавирен квартет от Шуман, съобщават организаторите.", "date": "2018.01.02", "title": "Нова година - нов шедьовър"}
{"url": "https://www.dnevnik.bg/evropa/2018/01/02/3105979_germanski_lekari_sa_protiv_testovete_za_opredeliane_na/", "text": "Германски доктори се обявиха против предложението младите хора, търсещи убежище, да преминават задължителни медицински тестове за установяване на възрастта, предаде Би Би Си. Германската медицинска асоциация заяви, че подобни проверки са неправилни от етична гледна точка и не са надеждни. По-рано консервативни политици призоваха за тестове, като например рентгенови изследвания, които да гарантират, че младите мигранти не лъжат, че са под 18 години, за да избегнат депортиране. Призивът им последва убийството на 15-годишно момиче с кухненски нож пред магазин в югозападния германски град Кандел миналата седмица. За престъплението е заподозрян афганистански мигрант, който твърди, че е на същата възраст и за когото се подозира, че е атакувал момичето, след като тя е скъсала с него. След убийството бащата на жертвата заяви за заподозрения: \"Няма никакъв шанс той да е на 15... Надяваме се, че по време на процеса ще разберем истинската му възраст.\" Баварските съюзници на канцлера Ангела Меркел, Християнсоциалният съюз, искат младите търсещи убежище да преминават медицински тестове, ако има съмнения за възрастта им. Методите включват рентгеново изследване на ръката, за да се оцени развитието на костите, или измерване на зъбите. Според Франк Улрих Монтгомъри, председател на Германската медицинска асоциация, обаче \"изследванията са сложни, скъпи и обременени с голяма несигурност\" и \"ако трябва да ги правим на всички бежанци, това би било намеса в тяхното човешко благосъстояние\". Според германски експерти много млади мъже мигранти лъжат, че са под 18 години, за да получат по-добър достъп до жилища и подкрепа. В момента длъжностните лица се опитват да установят възрастта на новопристигащите с интервюта, а медицинските тестове са доброволни. Християнсоциалният съюз се закани да настоява тестовете да станат задължителни по време на  коалиционните разговори със Социалдемократи , които са против подобно решение. \"Искам всеки, който идва в страната ни и твърди, че е тийнейджър, да бъде проверяван медицински за възрастта си\", заяви баварският вътрешен министър от Християнсоциалния съюз Йоахим Херман. \"Младите хора струват на държавата повече пари за специални грижи и носят по-малка наказателна отговорност\", допълни той. В края на миналата година  шведско проучване сред мигрантите, които търсят убежище  и се представят за деца, показа, че три четвърти от тях са над 18-годишна възраст.", "date": "2018.01.02", "title": "Германски лекари са против тестовете за определяне на възрастта на мигрантите"}
{"url": "https://www.dnevnik.bg/sport/2018/01/02/3105982_sebastien_lyob_se_priceli_v_titlata_ot_dakar_pri/", "text": "Деветкратният световен шампион във WRC Себастиен Льоб обяви, че през 2018 г. ще има последен шанс да спечели титлата в  рали \"Дакар\" . Тазгодишното издание на маратонската надпревара е юбилейна 40-а, а освен това ще бъде последна за \"Пежо\". Френският производител, за който кара Льоб, спечели през последните две години, но обяви, че напуска \"Дакар\". \"Пежо\" е вторият най-успешен производител в историята на \"Дакар\" с шест победи (1987-1990 и 2016-2017), изоставайки единствено от \"Мицубиши\" (12). \"Мисля, че това ще бъде последният ми шанс. Не вярвам в бъдеще да мога да се боря за призовите места, така че трябва да се опитам сега. Преди година видях, че съм близо и, че мога да спечеля, сега трябва отново да съм постоянен\", каза Льоб, който преди 12 месеца завърши втори. Французинът дебютира в \"Дакар\" през 2016 г., когато завърши на девето място. Преди година той финишира само на пет минути зад съотборника си в \"Пежо\" Стефан Петерханзел. Легендарният пилот  взе 13-ата си победа в \"Дакар\" , а доминацията на \"Пежо\" беше затвърдена от трето място на Сирил Деспре. През 2018 г. \"Пежо\" отново ще разчита на много опитни пилоти. Освен Петерханзел, Льоб и Деспре на линия е и испанският ветеран Карлос Сайнц. Маршрутът включва близо 9000 километра преход през Перу, Аржентина и Боливия. Минус за Льоб обаче ще бъде включването на повече етапи през пясъчните дюни. \"В \"Дакар\" винаги има много фактори, които влияят. Много бързо можеш да изгубиш всичко, особено след завръщането на дюните. Това определено е плюс за по-опитните пилоти\", добави деветкратният шампион във WRC. Приоритет за Льоб през 2018 г. остава участието му в Световния шампионат по рали крос, където отново кара за \"Пежо\". През тази година легендарният французин отново се завръща и в Световния рали шампионат (WRC), където  ще кара в три надпревари (\"Мексико\", \"Корсика\" и \"Каталуня\") със \"Ситроен\" . Рали \"Дакар 2018\" започва на 6 януари с преход от перуанската столица Перу до Писко и ще завърши на 20 януари в Кордоба. През тази година Перу се завръща като една от страните - домакини на надпреварата, след като за последно беше включена през 2013 г. През миналата година Парагвай прие няколко етапа, но сега отпада от маршрута. През тази година за 10-и пореден път Южна Америка ще приеме най-тежката надпревара, след като тя беше преместена от Африка заради мерки за сигурност.", "date": "2018.01.02", "title": "Себастиен Льоб се прицели в титлата от \"Дакар\" при последното участие на \"Пежо\""}
{"url": "https://www.dnevnik.bg/sviat/2018/01/02/3105943_krizata_na_ochakvaniiata_v_iran_i_protestite_izpraviat/", "text": "На иранския президент Хасан Рохани може да му се наложи да направи крачка назад от някои от главните си икономически политики заради  протестите на десетки хиляди  из цялата страна, вбесени от високата безработица и застоя в жизнения стандарт.  В протестите решаващо е разочарованието от това, че отпадането на санкциите срещу Иран през януари 2016 г. не е успяло да осигури икономически ръст. Вместо това непетролният сектор на икономиката все още е в криза. Безработицата е официално над 12%, но в действителност е много по-голяма за милионите млади хора в Иран, а инфлацията е около 10%. \"Има криза на очакванията в Иран\", казва Тамер Бадауи, изследовател в базирания в Истанбул център \"Ал Шарк форум\". \"Става дума за дълбоко усещане за икономическа фрустрация.\" За да се справи с това недоволство, Рохани може би ще трябва да похарчи повече правителствени средства за създаване на работни места, удържане на инфлацията чрез поддържане на курса на риала и да направи повече, за да изкорени ширещата се корупция, която разгневява протестиращите. Всяко подобно решение обаче би предполагало промяна в политиките. Рохани следва консервативна бюджетна политика, за да вкара в ред нестабилните държавни финанси на Иран като част от усилието да създаде привлекателна среда за чуждестранни инвеститори. Междувременно борбата с корупцията носи риска мощни интереси, засегнати от нея, да окажат съпротива. Мердад Емади, ирански икономист, който оглавява отдела за анализ на риска в енергетиката към консултантската организация Betamatrix в Лондон, казва, че Рохани е изправен пред \"колосално предизвикателство\" специално в борбата с корупцията. Според него обаче Рохани може и да няма избор. \"Хората са все по-отчаяни, казва той. В тази ситуация ще има периодични изблици на несъгласие.\" Санкции След като взе властта през 2013 г., Рохани бързо отмени политики на фискално и валутно разточителство на предшественика му Махмуд Ахмадинеджад, като ограничи система за раздаване на пари на иранци с ниски и средни доходи. Миналия месец той предложи нов консервативен бюджет на парламента за иранската година, която започна на 21 март. Бюджетът от 104 милиона е с 6% по-голям от този за сегашната година - съкращение в реални размери предвид инфлацията. Икономиите се оказаха непопулярни сред населението в момент, когато икономиката не се справя добре въпреки свалянето на  санкциите . Много чужди банки и компании остават несклонни да правят бизнес с Иран, отчасти заради твърдата политика на американския президент Доналд Тръмп към Техеран, която възпира търговията и инвестициите. Според Емади изследване, в което той е участвал, е показало, че иранците не са доволни от икономиката поради пет основни причини: безработица, ниска покупателна способност, корупция, слаб риал и неравномерно разпределение на богатството между регионите в Иран. Изследването показва и че по първите 3 показателя възприятието се е влошило в последната година. В някои части на Югоизточен Иран безработицата сред младите е достигнала 45%, а пазарът на труда се свива, отбелязва той. Риалът загуби от стойността си, след като курсът му достигна 42 900 за 1 щатски долар при около 36 000 за миналата година. Администрацията на Рохани може да подкрепи валутата чрез разходи от валутните резерви, но това може да отблъсне чуждестранните инвестиции. Международният валутен фонд вече предупреди миналия месец, че подобна политика не е добра идея. Според Емади вината за слабото представяне на икономиката е в дълбоко вкоренен структурен проблем - влиянието на паравоенни организации като Революционната гвардия, както и на религиозни институции върху бизнеса. Тези интереси, които според някои оценки контролират до 60% от всички активи в Иран, обикновено не плащат данъци и спъват конкуренцията, която може да окажат малки частни компании, и блокират създаването на работни места, казва той. По думите му администрацията на Рохани се опитва да се справи с проблема, като подтиква институциите да допуснат данъчен одит и като изисква по-голяма прозрачност в света на бизнеса. Бадауи обаче предсказва, че правителството би се затруднило в опита да осигури подобрения в икономиката. Докато обявяването на пакет стимули за създаване на работни места е възможно, кабинетът едва ли ще се откаже от предоставянето на парични помощи, а проблеми като диверсификацията на икономиката и възстановяването на затрупаната от дългове банкова система могат да се решат само дългосрочно, казва той. \"Според мен нищо няма да се промени значително. Правителството ще опита да е по-отворено, да предлага инициативи, но има структурни проблеми - диверсификация, банковия проблем и отношенията с останалата част от света, особено с Тръмп.\"", "date": "2018.01.02", "title": "Кризата на очакванията в Иран и протестите изправят Рохани пред дилема"}
{"url": "https://www.dnevnik.bg/sviat/2018/01/02/3105985_vremeto_izteche_stotici_vliiatelni_jeni_v_holivud/", "text": "Над 300 влиятелни жени в Холивуд – актриси, режисьори, продуценти и други – поведоха инициатива за борба със сексуалното насилие на работното място, която да помогне на най-уязвимите жени да се защитят. Доброволческата организация Time's Up (\"Времето изтече\") обяви създаването на фонд в размер на 13 млн. долара, който да помогне на работнички без достатъчно средства и възможности да потърсят правата си в съда. Друга инициатива е създаването на законодателство, което да наказва фирми, толериращи  продължителен тормоз  и налагащи на служителите клаузи, които им забраняват да разкриват такъв. Трета – борба за увеличаване на броя на  жените на ръководни позиции  в студиата и агенциите в Холивуд. Структурата на организацията е хлабава, всички участнички са доброволки и всяко от подразделенията ѝ работи по една от трите основни цели.  пишат те в отворено писмо, публикувано във в. \"Ню Йорк таймс\" и испаноезичния в. La Opinion. Писмото идва, след като през ноември 700 000 членки на Националния алианс на работничките в селското стопанство обяви, че подкрепя борбата на холивудските актриси. \"Прекалено често  тормозът продължава , защото извършителите и работодателите не понасят никакви последствия. Оцелелите, особено работещите в нископлатени сфери, нямат ресурси да отвърнат\", обясняват активистките защо създават фонда за правна помощ. На сайта на инициативата са публикувани връзки към организации, които могат да помогнат на жертви на насилие, и образователни ресурси: \" Как да разпознаем насилието \" и \" Какво да се прави\" . Един от другите призиви на \"Времето изтече\" е жените, които ще посетят церемонията за наградите \"Златен глобус\", да носят черно и да говорят за проблема по време на събитието. \"Време е за солидарност, не за мода\", коментира по този повод актрисата  Ева Лонгория . Тя казва, че мнозинството от дамите, с които организацията се е свързала, са потвърдили участие. \"Трудно е да говорим за друго, ако не сме си почистили собствения дом\", отбелязва продуцентът Шонда Раймс, която стои зад сериала \"Анатомията на Грей\". \"Ако тези жени не могат да се преборят за други жени, които нямат тази сила и привилегии, тогава кой?\" Сред участничките в инициативата са  Кейт Бланшет ,  Ема Стоун ,  Ема Уотсън ,  Гуинет Полтроу ,  Дженифър Лоурънс ,  Кийра Найтли ,  Марго Роби ,  Мерил Стрийп ,  Натали Портман ,  Никол Кидман ,  Нина Добрев , Пенелопе Круз,  Салма Хайек ,  Скарлет Йохансон  и  Ума Търман .", "date": "2018.01.02", "title": "\"Времето изтече\": Стотици влиятелни жени в Холивуд започват борба със сексуалното насилие"}
{"url": "https://www.dnevnik.bg/photos/2018/01/02/3099314_fotogaleriia_nai-dobroto_ot_bulgarskiia_sport_chast_2/", "text": "Представяме ви втората част от селекцията на най-добрите снимки в българския спорт през 2017 г. Първата част може да видите  .  Кубрат Пулев с интерконтиненталната титла на Световната боксова асоциация (WBA), която защити след ", "date": "2018.01.02", "title": "Фотогалерия: Най-доброто от българския спорт (част 2)"}
{"url": "https://www.dnevnik.bg/politika/2018/01/02/3105988_spored_ninova_s_vetoto_vurhu_antikorupcionniia_zakon/", "text": "Лидерът на БСП Корнелия Нинова обяви, че с ветото върху антикорупционния закон президентът Румен Радев дава златен шанс на правителството на Бойко Борисов и мнозинството в Народното събрание. В публикация във фейсбук Нинова изразява съжаление, че европредседателството започва с тежки оценки за България заради корупцията, но смята, че още не е късно за мерки. Според лидера на БСП подкрепата на ветото на президента е само първа стъпка към решаване на проблема. Втората била да се чуят аргументите на БСП при вота на недоверие заради корупцията, който предстои да бъде внесен. \"Корупцията в България е ендемична. Корупцията е навсякъде\", пише Нинова и посочва, че цитира негативния анализ на френския \"Журнал дю диманш\". По думите й приетият по антикорупционен закон е определен от авторитетно френско издание като \"направо може да ви разсмее\". Тя споменава и статии в британския вестник \"Гардиън\" и немския \"Ди цайт\", които по думите й определят България като най-корумпираната страна в Европейския съюз, която поема председателството. Според нея корупцията у нас все още стряска Брюксел. \"Този път оценките не са от \"лошата\" БСП, която иска да ни изложи пред Европа. Те са от сърцето на Европа, от най-големите в ЕС - Германия, Франция, Великобритания. Защо мълчите, г-н Борисов? Вие имате огромно влияние в европейските столици. Отговорете на тези обвинения към страната ни! Сигурно няма да го направите и причината е описана в \"Ди цайт\" - \"корумпирани, но послушни\", пише Нинова. Тя отново повтаря тезата, че корупцията е основата на крещящата бедност и несправедливост, а от българската икономика, българските семейства и домакинства се крадат 10 млрд. лева годишно. \"Не се ли справим с корупцията, не можем да решим нито един от другите проблеми - бедност, здравеопазване, образование, демография. Или всички осъзнаваме това и променяме нещата, или правителството на Борисов ще ни тегли все по-надолу\", смята Нинова.", "date": "2018.01.02", "title": "Според Нинова с ветото върху антикорупционния закон президентът дава златен шанс на правителството"}
{"url": "https://www.dnevnik.bg/bulgaria/2018/01/02/3106005_vunshnoto_ministerstvo_izrazi_pritesnenieto_si_ot/", "text": "Министерството на външните работи на България изрази безпокойството си от случващото се в Иран, където  вече шести ден продължават  антиправителствените протести , довели до сблъсъци и смърт. \"Наблюдаваме със загриженост последните развития в Иран, довели до загубата на човешки живот\", се казва в позиция, публикувана на сайта на МнВР. \"Oтчитаме изявлението на президента Рохани, че гражданите имат право на мирни протести, и очакваме всички страни да се въздържат от насилие в дух на толерантност и уважаване на правото на събиране и изразяване на иранските граждани\", пишат още от външното министерство. Повече от 20 души е общият брой на жертвите от началото на протестите. Само в Техеран за последното денонощие са задържани над сто души, арестуваните в събота са били около 200, в неделя - около 150. Няма официални данни за арестуваните в други градове.", "date": "2018.01.02", "title": "Външното министерство изрази притеснението си от случващото се в Иран"}
{"url": "https://www.dnevnik.bg/sviat/2018/01/02/3105978_trump_napadna_pakistan_v_tuitur_i_zagatna_za_spirane/", "text": "Посланикът на САЩ в Пакистан бе извикан във външното министерство в знак на протест срещу гневния туит на американския президент Доналд Тръмп за предполагаеми пакистански лъжи и коварство, предаде \"Ройтерс\". Посланик Дейвид Хейл бе повикан, за да обясни коментара на Тръмп в \"Туитър\". Говорител на посолството на САЩ в Исламабад потвърди, че е имало такава среща. \"САЩ неразумно дадоха на Пакистан над 33 милиарда долара помощи за последните 15 години, а те нищо не ни дадоха освен лъжи & измама, мислейки, че лидерите ни са глупаци\",  написа  президентът. \"Дават убежище на терористите, които ние издирваме в Афганистан, а малко (ни) помагат. Това повече няма да продължава!\" Днес пакистанският премиер Шахид Хакан Абаси ще председателства правителствено заседание, посветено на туита на Тръмп. Утре военните и гражданските лидери на Пакистан ще се срещнат, за да обсъдят влошаването на връзките със САЩ, които са обтегнати от много години заради предполагаемата подкрепа на Исламабад за мрежата \"Хакани\", съюзник на афганистанските талибани.  Пакистан подчертава, че след 2001 г. е понесъл повече загуби от САЩ във войната с тероризма. Властите в Исламабад настояват, че водят военна операция, за да изтласкат терористи от територията си и че 17 000 души в страната са загинали в конфликта с бунтовници, както и при атентати, от 2001 г. насам. Пакистанският външен министър Хаваджа Асиф отхвърли коментара на Тръмп като политическо представление за вътрешни цели, дължащо се на американските провали в Афганистан, където талибанските екстремисти печелят територии и извършват големи нападения. Пакистан не се нуждае от помощта на САЩ, увери Асиф. Напрежението между Вашингтон и Исламабад се увеличи особено през лятото, когато американските власти представиха  новата си стратегия  за Афганистан. Тогава Тръмп  предупреди Пакистан  да не подкрепя бунтовниците по границата с Афганистан, защото \"би загубил\", ако продължи да го прави. Подобно предупреждение беше отправено и от вицепрезидента Майк Пенс по време на необявеното му посещение в Афганистан миналия месец. Преди седмица \"Ню Йорк таймс\" съобщи, че Тръмп смята да не предостави очакваните 235 милиона долара помощ на страната тази година.", "date": "2018.01.02", "title": "Тръмп нападна Пакистан в \"Туитър\" и загатна за спиране на помощите"}
{"url": "https://www.dnevnik.bg/v_pamet/2018/01/02/3105995_zagina_direktorut_na_nai-goliamata_keturing_firma_v/", "text": "В катастрофа на хидроплан край Сидни в неделя загина Ричард Казънс - изпълнителният директор на британската Compass Group Plc., най-голямата кетъринг компания в света. Това е и една от най-големите британски фирми с близо 550 000 служители и годишен оборот от почти 23 млрд. паунда благодарение на доставките на храни по цял свят за армията, училища и офиси. В катастрофата загинаха всичките намиращи се на борда 6 души, включително двамата синове на Казънс, годеницата му и нейната дъщеря, както и пилотът. Във вторник компанията потвърди, че директорският пост незабавно се поема от Доминик Блекмор. Той вече бе определен за наследник на Казънс след решението му от септември да се пенсионира в края на март. За 11 години начело на Compass той превърна компанията от закъсало предприятие в световен лидер. Казънс си спечели репутация на един от най-успешните британски мениджъри, макар да избягваше публичността и да не обичаше да говори за постиженията си. Казънс е роден в Лийдс през 1959 г., учи математика в Университета на Шефийлд и специализира в Университета на Ланкастър. В началото на кариерата си той работи в отдела за стратегическо планиране на гиганта Cadbury Schweppes и индустриалната компания BTR. През 1990 г. отива да работи за фирмата за строителни материали BPB, след което я оглавява през 2000 г. Когато влиза в Compass през 2006 г., компанията изпитва сериозни затруднения - попаднала е в скандал за корупция за снабдяване на ООН, а популярният готвач Джейми Оливър води кампания във Великобритания срещу мазна храна от изрезки от пуйки, с която зарежда училищата. За времето, когато Казънс беше директор, цената на акция на холдинга скочи от 0.236 на 1.600 паунда.", "date": "2018.01.02", "title": "Загина директорът на най-голямата кетъринг фирма в света"}
{"url": "https://www.dnevnik.bg/photos/2018/01/02/3105996_snimka_na_denia_na_opashka_pred_bnb/", "text": "Юбилейната монета, посветена на българското европредседателство, накара много хора да се наредят на опашка пред Българската народна банка (БНБ) днес, за да си я купят.", "date": "2018.01.02", "title": "Снимка на деня: На опашка пред БНБ"}
{"url": "https://www.dnevnik.bg/biznes/2018/01/02/3106006_novite_vinetki_veche_se_prodavat_v_3_hil_punkta/", "text": "Винетки се продават в над 3 хил. разпространителски пункта в цялата страна. От тях 372 са с денонощен режим на работа. Това са големите бензиностанции, офисите на \"Български пощи\", областните пътни управления и граничните контролно-пропускателни пунктове, съобщават от пътната агенция. В дистрибуторската мрежа в момента има над 2 млн. винетки, от които 900 хил. бр. са годишни за леки автомобили. До края на януари по пунктовете ще има 5 млн. бр. Пълен списък на пунктовете за продажба е достъпен на  интернет страницата на агенцията . Оттам припомнят, че на 31 януари 2018 г. изтича валидността на годишните винетки за 2017 г. До края на ноември 2017 г. са продадени 6 985 024 винетки за общо 338 619 953 лв. От тях близо 244 млн. лв. са от шофьорите на леки автомобили, а около 95 млн. лв. от камионите над 3.5 тона. През 2018 г. - за трета поредна година, цените на всички винетки за леки автомобили са непроменени. Годишната е 97 лв., месечната 30 лв., а седмичната 15 лв. От тази година за пръв път ще има и тримесечна винетка за леките коли. Цената й е 54 лв. Тя ще позволи на хората, които карат автомобилите си предимно през лятото или по време на по-дълга отпуска, или пък не живеят постоянно в страната, да използват по-краткосрочен стикер. За пръв път годишната винетка за всички превозни средства ще важи за срок от една година от датата на купуването й, т.е. ако шофьор си вземе стикер например на 3 март 2018 г., когато тръгва на път за националния празник, той ще важи до 2 март 2019 г. Необходимо е да се изиска и касова бележка с вписан регистрационен номер на превозното средство, която трябва да се пази.", "date": "2018.01.02", "title": "Новите винетки вече се продават в 3 хил. пункта"}
{"url": "https://www.dnevnik.bg/bulgaria/2018/01/02/3106116_stolichnata_policiia_iziasniava_prichinata_za_smurtta/", "text": "Столичната полиция изяснява обстоятелствата около смъртта на двама мъже, две жени и момче, открити мъртви в къща в град Нови Искър, съобщиха от пресцентъра на МВР. На адреса били изпратени полицаи след сигнал от мъж, че не може да се свърже по телефона със свой близък, с когото обичайно са в редовен контакт. Изпратеният патрул на Второ районно управление на СДВР открил телата. На място се извършва оглед. Предстои изясняване на причините, довели до смъртта на обитателите на имота, се казва в лаконичното съобщение на МВР. Позовавайки се на свои източници, Би Ти Ви съобщи, че става дума за убийство. \"Нова телевизия\" пък съобщи информация от Спешна помощ, че по телата има следи от насилие. Според \"Нова телевизия\" са загинали мъж и жена на около 60 години, младежи на 18 и 20 години и момче на 12 години.", "date": "2018.01.02", "title": "Столичната полиция изяснява причината за смъртта на петима души в къща в \"Нови Искър\""}
{"url": "https://www.dnevnik.bg/bulgaria/2018/01/02/3106127_zaradi_zemetresenieto_v_gurciia_sa_zapochnali/", "text": "Във връзка със  земетресението с магнитуд над 5 по скалата на Рихтер  в Гърция от днес, което беше усетено и в България, със заповед на председателя на Държавната агенция за метрологичен и технически надзор ще бъдат извършени приоритетни проверки на язовирите на територия на страната, където то е било усетено, съобщиха от пресцентъра на ведомството. Сформирани са допълнителни екипи от София, които ще подпомогнат регионалния Югозападен отдел на ДАМТН. Ще бъдат извършени извънредни проверки на язовирните стени и съоръженията към тях. Екипите ще бъдат съсредоточени в общините Петрич, Сандански, Струмяни, Кресна и Гоце Делчев. Агенцията е информирала и собствениците по места да следят състоянието на управляваните от тях язовири и поддържа постоянен контакт с кметовете на населените места от региона.", "date": "2018.01.02", "title": "Заради земетресението в Гърция са започнали извънредни проверки на язовирите в България"}
{"url": "https://www.dnevnik.bg/photos/2018/01/02/3105872_fotogaleriia_kiev_otbeliaza_rojdeniia_den_na_bandera_s/", "text": "Представители на различни националистически партии отбелязаха с факелно шествие в Киев 109-ия рождения ден на смятания за национален герой в Украйна Степан Бандера.", "date": "2018.01.02", "title": "Фотогалерия: Киев отбеляза рождения ден на Бандера с факелно шествие"}
{"url": "https://www.dnevnik.bg/sport/2018/01/02/3106123_prikazka_za_diado_koleda_i_zlatniia_dujd_vurhu_levski/", "text": "\"Дядо Коледа си го представям като някой финансов благодетел. Надявам се, че някакво чудо може да се случи. Все пак по Коледа стават чудеса. Не ми се иска да си го помислям, но е съвсем реално да спрем да съществуваме. Всичко е въпрос на десетина дни. Дано да се появи някой вълшебник.\" Това  каза треньорът на баскетболния \"Левски\" Константин Папазов през декември 2014 г . Тогава клубът беше изпаднал в много тежко финансово състояние след фалита на КТБ и преустановеното финансиране от Цветан Василев през \"Велдер билд\". Три години по-късно, вече начело на своя \"Левски 2014\",  Папазов изрази увереност, че клубът ще бъде засипан от \"златен дъжд\" . \"Съвсем естествено е върху \"Левски\" да се изсипе \"златен дъжд\". Бъдете сигурни, че рано или късно \"Левски\" ще бъде финансово обезпечен. Човек само трябва да е готов да изтърпи болката и мъката, която вече е минала\", каза Папазов през октомври 2017 г. В началото на новата година дойде и новината, че  \"Левски 2014\" вече има нов генерален спонсор в лицето на \"Лукойл България\" . Досега компанията спонсорираше \"Лукойл Академик\", но основното внимание ще се насочи към сините с нов проект и ново име. Коледното желание на Папазов от 2014 г. не се сбъдна. Или поне не веднага. Дори и след  успешното събитие за спасението на клуба в пълната със сини привърженици \"Арена Армеец\"  тежката криза не беше преборена. По-късно през 2015 г. след конфликт с президента на \"Левски\" Юлия Боянова  Папазов основа своя клуб и се включи в Националната баскетболна лига . Сега \"Левски 2014\" продължава пътя си в ново обещаващо предизвикателство с идеята да надгради проекта на \"Лукойл Академик\". Важна роля в него Папазов ще играе и като  ръководител на зала \"Универсиада\" , където отборът се състезава. Той ще бъде и треньор на тима, а освен това  през декември беше избран за селекционер на националния отбор до 20 години . \"Това е като един мъж, като хване едно момиче - рано или късно ще... стигне до любов. Единственото неизвестно е кога \"Левски\" ще бъде финансово стабилен и ще бъде солта и пиперът на българския баскетбол. Това е по дифолт (по условие), както е модерно да се казва\", заяви Папазов в допълнение на думите си за \"златния дъжд\" от октомври.", "date": "2018.01.02", "title": "Приказка за Дядо Коледа и \"златния дъжд\" върху \"Левски\" през думите на Константин Папазов"}
{"url": "https://www.dnevnik.bg/analizi/2018/01/02/3106091_vetoto_na_prezidenta_da_jivee_suprotivata/", "text": "Ветото на президента Румен Радев  на тъй наречения антикорупционен закон  беше очаквано, а и задължително. Законът е сбъркан като принцип, тъй като конструира пореден орган и го въоръжава с власт, включително със собствена агентура и специални разузнавателни средства (СРС), без да създаде процедури за резултатно и легитимно прилагане на тази власт и за носене на отговорност. А е невъзможно да се създадат нови процедури специално за новата \"Комисия\", тъй като конституцията еднозначно е посочила единствения орган, който може да преследва ефективно престъпленията, включително корупцията, и този орган е Прокуратурата на Република България, разбирай главният прокурор. С две думи - която няма да свърши абсолютно никаква работа срещу високата корупция, напротив: ще я пази от \"враговете на стабилността\", Както в момента доказано ефективно я пази орган като КОНПИ, който ще представлява ядрото и на бъдещата единна антикорупционна комисия. Не е възможна борба с корупцията по този закон, защото високата корупция в днешни условия не е разплащане кеш под масата, а търговия с власт на най-високите нива на трите власти (прокуратура - правителство - парламент). Търговия, с която си осигуряват спокойствие и стабилност, подплатени с яки офшорски трансфери. А най-висока и недосегаема от никого сред трите върха (и то гарантирано от Конституцията) е властта на главния прокурор. Затова и пред него треперят всички, с основания или без - от Марешки и Сидеров, та до Корнелия Нинова. Така че - да повторя - реална борба с корупцията (търговията с власт) чрез създаване на органи Именно режим е думата за система, в която не действа нито един независим държавен регулатор, дори и БНБ, както се видя от /и след/ срива на КТБ. И въпреки че президентът Радев все още премълчава този основен порок на режима (преплитането на властите чрез спазаряване на взаимно спокойствие), президентското вето над тяхното логично творение - антикорупционния закон, заслужава признание. Съпротивата на Радев е блещукащ шанс, малка надежда за пробив в Режима. Съпротивата на Бойко Рашков, шефа на Бюрото за контрол на СРС, който се противопостави публично на произвола на ДАНС и прокуратурата, е от подобен клас, дори по-безразсъдна в известен смисъл, защото той може да бъде свален от поста с едно щракване на пръсти (от Цацаров и от Пеевски). Съпротивата вътре във властта е здравословен полъх на... на какво ли - ще се почудите... Ами на здрав разум, а и на морал най-вече - така мисля и не ми пука от снизходително усмихнатите обвинения в наивност. И независимо дали управляващото мнозинство ще обърне внимание на ветото, или ще прегласува закона, за което няма да има аритметичен проблем.", "date": "2018.01.02", "title": "Ветото на президента: Да живее Съпротивата"}
{"url": "https://www.dnevnik.bg/sviat/2018/01/02/3106139_egipet_ekzekutira_vtora_grupa_isliamisti_v_ramkite_na/", "text": "В Египет бяха обесени четирима мъже, осъдени на смърт от военен трибунал за убийството на трима обучаващи се войници при бомбен атентат през 2015 г., съобщиха източници от силите за сигурност, цитирани от агенция \"Ройтерс\". Агенцията отбелязва, че това е втората обявена масова екзекуция в страната на  ислямски екстремисти  за една седмица. Преди дни в Египет бяха обесени 15 души, обвинени за смъртоносно нападение на  Синайския полуостров . Смята се, че това е най-големият брой екзекутирани в страната за един ден, откакто на власт с военен преврат през 2013 г. дойде президентът  Абдел Фатах ас Сиси . Екзекуциите са били извършени в затвора \"Борг ал Араб\", западно от Александрия, след като военен апелативен съд отхвърлил молбите на осъдените. Четиримата били обесени заради ролята им в бомбен атентат в град  Кафр ал Шейх  в делтата на Нил по време на насилието, избухнало след свалянето на президента ислямист Мохамед Морси. Още трима души от организацията \" Мюсюлманско братство \" бяха осъдени задочно на смърт по същото дело, а други осем получиха различни срокове затвор. / БТА", "date": "2018.01.02", "title": "Египет екзекутира втора група ислямисти в рамките на седмица"}
{"url": "https://www.dnevnik.bg/sviat/2018/01/02/3105999_ot_svalete_cenata_na_iaicata_do_smurt_na_diktatora_-/", "text": "Безпрецедентни протести започнаха в четвъртък във втория по големина ирански град Машхад и обхванаха цялата страна - засега по-малобройни от тези през 2009 г., но в повече градове. За по-малко от седмица  жертвите са най-малко 20 , а задържаните - стотици. За дни отправяните послания от икономически прераснаха и в политически. \"Дневник\" обобщава най-важното за демонстрациите. Какво искат протестиращите В повод за протестите се превърна скокът в цената на яйцата. Първите искания, с които започнаха демонстрациите, бяха за по-високи заплати и справяне с корупцията, чието съществуване в институциите призна и президентът Хасан Рохани. С разрастването на демонстрациите обаче зачестиха политическите послания - имаше такива, насочени срещу икономическите решения на кабинета на Рохани, религиозното ръководство на страната (включително срещу върховния водач аятолах Али Хаменей) или срещу външната ѝ политика, например тази в Сирия или подкрепата за \"Хизбула\" и някои палестински организации. Дори лозунги като \"смърт на диктатора\" намират място сред скандиранията. Сред демонстрантите се чуват и възгласи като \"Реза Шах, благословена да е душата ти\", като се има предвид покойния Реза Шах Пахлави, управлявал от 1925 до 1941 г. Династията, която той създава, е свалена от революцията през 1979 г., след която синът му заминава в изгнание. Наследникът на династията живее в САЩ, но според източници на Би Би Си не е бил активно замесен в организирането на протестите. Как отговаря правителството За властите основната дилема е как да сложат край на демонстрациите, без да отприщят гняв сред жителите. И без информация за сериозен полицейски отговор протестите вече ескалираха - имаше съобщения за атаки на полицейски участъци, банки и джамии. Засега те опитват да възпрепятстват комуникацията между протестиращите,  блокирайки социалните мрежи , които най-много се използват от тях. Стотици са арестувани - от тях над 500 само в Техеран и е възможно броят в цялата страна да е четирицифрено число, когато бъдат публикувани официални данни - а задържаните може да получат дори смъртни присъди заради действията си. В първата седмица на протестите обаче не бяха пуснати специалните части, които потушиха протестите от 2009 г., нито милициите \"Басидж\". По улиците по-рядко се намесва Революционната гвардия, което не означава, че не влиза в сблъсъци с демонстранти. През 2009 г. протестиращата Неда Ага-Солтан беше простреляна в гръдния кош и това я превърна в икона на опозицията. Защо протестите в Иран са събитие Иран рядко става сцена на политически протести или пък на такива, чиито икономически или социални искания прерастват в политически послания. Сегашните безредици са най-сериозните от 2009 г. насам, когато стотици хиляди излязоха на улицата след резултатите от президентските избори, спечелени за втори път от Махмуд Ахмадинеджад. Мащабът на сегашните е почти безпрецедентен - обхванати са най-малко 20 града из цялата страна. Макар в някои от тях участниците да са десетки или стотици, в други става въпрос дори за хиляди. Това на практика се случва за пръв път от появата на ислямската република - преди осем години Техеран беше центърът на събитията. Има ли \"лидери\"  На пръв поглед демонстрациите изглеждат \"по-спонтанни\", доколкото опозиционните лидери от 2009 г. не са част от тях. Не се чуват ярки гласове в подкрепа на исканията. Според \"Ройтерс\" и \"Вашингтон пост\" в протестите участват хора от различни социални групи, но много от въвлечените в тях са млади работници, които не са свързани със средната класа. По време на революцията от 1979 г. организаторите, установили ислямска република и свалили шаха, често изтъкваха действията си като край на социалната несправедливот и на потисничеството в страна, която по това време е белязана от повсеместна бедност и нисък стандарт на живот. Обратно, през 2009 г. повечето участници са по-заможни, от средната класа и от големи градове. Официални данни на властите сочат, че 90% от арестуваните са на възраст под 25 години. Каква е ролята на икономиката в протестите Политиките на икономии и разочарованието сред отмяната на международните санкции, наложени на Иран заради ядрената му програма, вероятно са свързани с избухналата криза. В кампанията за преизбирането си Рохани изтъкваше като основен успех на първия си мандат - от 2013 до 2017 г. - именно свалянето на санкциите като един от ключовите си успехи, тъй като това е донесло шанс за подобряване на икономиката. Именно въпроси като стандарта на живот и социалната справедливост бяха сред  ключовите теми в кампанията , в която малко се обсъждаха политическата система или политиката на Иран в Сирия. Две години след отмяната очакванията още не се осъществяват според част от населението - четвърт от младите в страната са безработни. Все пак икономиката на Иран е в по-добро състояние, отколкото беше, преди Рохани да поеме властта - инфлацията е около 10%, а през юни 2016 г. за малко беше едноцифрено число за пръв път от 90-те години насам. Брутният вътрешен продукт на страната е нараснал с 12.5% от март 2016 до март 2017 г. (данните за последните месеци ще дойдат, след като приключи иранската година на 21 март). Диверсификацията обаче остава проблем - ръстът беше предимно заради скок в износа на петрол. \"Това, което най-често кара иранците да излизат на улиците, са обикновените икономически проблеми - недоволството от липсата на работни места, несигурността за бъдещето на децата им\", обяснява пред \"Франс прес\", цитиран от БТА, Есфандяр Батмангелидж, основател на Бизнес форума \"Европа - Иран\". Има ли \"чужди организатори\" Според ръководството на ислямската република  виновни са Западът  и регионалният съперник Саудитска Арабия. Говорейки за \"външни врагове\", организирали случващото се, върховният водач аятолах Али Хаменей не посочи имена, макар да отбеляза, че въпросните чужди сили допринасят с пари, оръжия и работа на разузнавателния си апарат. Представители на институции, които са на пряко подчинение на Хаменей, същевременно изброиха Съединените щати, Великобритания и Саудитска Арабия като движещи сили зад безредиците. Президентът Рохани замеси и Израел като възможен съорганизатор - идея, която премиерът Бенямин Нетаняху отхвърли. Същевременно американският президент Доналд Тръмп неколкократно се обяви в \"Туитър\" в подкрепа на протестиращите, нападайки Иран, а и предшественика си Барак Обама. А \"вътрешнополитически сценарий\"? Някои подозират също, че консерваторите, съперници на умереното течение, част от което е Рохани, искат да саботират икономическата политика на правителството, рискувайки да отприщят движение, което може да се окаже трудно за овладяване. \"Има доказателства, особено в Машхад, че протестите са били организирани, за да се натрупат политически дивиденти\", заяви пред иранската агенция Тасним Амир Мохебиян, експерт от Техеран, цитиран от \"Франс прес\". Той подчерта, че организаторите на това движение \"очевидно не са очаквали, че то ще придобие такъв мащаб. Не можете да си играете с протестните движения.\" В анализ, поместен на сайта на катарската телевизия  \"Ал Джазира\" , Ахмад Садри обяснява, че малко след пословичното поскъпване на яйцата влиятелният консерватор (и съперник на Рохани в президентската надпревара)  Ебрахим Раиси  и неговият тъст Ахмад Аламолхода, който води петъчните молитви в Мажхад, организират първия протест, като свързват високите цени с кабинета на Рохани. След това започват и демонстрациите в останалата част на страната. Раиси впрочем се смята за близък до  Революционната гвардия , която обаче все още няма активна роля в отговора на протестите. ", "date": "2018.01.02", "title": "От \"Свалете цената на яйцата\" до \"Смърт на диктатора\" - седем въпроса за протестите в Иран"}
{"url": "https://www.dnevnik.bg/sviat/2018/01/02/3106144_indiiski_lekari_protestirat_sreshtu_opit_da_budat/", "text": "Лекари протестираха в цяла Индия срещу подготвян спорен закон, който разрешава на практикуващите алтернативни терапии като хомеопатията да работят като доктори по медицина, предаде агенция \"Франс прес\". Над 300 000 лекари от държавния и частния сектор в страната с население от 1.25 милиард души отмениха прегледите си, което принуди правителството да отложи гласуването на законопроекта в парламента. Текстът предвижда реформа на здравната система, която да реши въпроса с хроничния недостиг на лекари, особено в селските райони. Законът разрешава на занимаващите се с  хомеопатия  и традиционната индийска медицина  аюрведа  да практикуват западна медицина след допълнително обучение, чиято продължителност не се посочва. В Индия има близо 800 000 практикуващи традиционна медицина, които преминават строга подготовка в своята област, но нямат право да предписват лекарства. В Индия работят около 840 000 лекари, което е по един на 1674 души, далеч под препоръчаното от Световната здравна организация съотношение от един на 1000. Лекарите смятат да преустановят стачката си, след като министърът на парламентарните въпроси Анант Кумар заяви в парламента, че законопроектът е върнат в комисия, която да вземе предвид възраженията на лекарите. Спешната помощ и интензивните отделения не бяха засегнати от стачката./ БТА", "date": "2018.01.02", "title": "Индийски лекари протестират срещу опит да бъдат приравнени с хомеопати и аюрведа лечители"}
{"url": "https://www.dnevnik.bg/citat_na_deniia/2018/01/02/3106145_citat_na_denia_grigor_e_neveroiaten_nezavisimo_dali/", "text": "Това заяви Райън Харисън след победата, която спечелиха с Григор Димитров в турнира на двойки в Бризбейн. Двамата  се наложиха с 6:3, 1:6, 10:5 срещу  представителите на домакините Лейтън Хюит и Джордан Топмсън . , добави Харисън в интервюто на корта, взето от бившия треньор на Димитров - Роджър Рашийд. Американецът е в отлични отношения с българина. Показа го и по време на финалите на АТП в Лондон, когато  скрои номер на Димитров с необичайно интервю . Двамата ще играят в следващия кръг срещу други двама австралийци - Ник Кириос и Мат Рийд, които победиха Доминик Инглот и Маркъс Даниел с 4:6, 6:1, 10:7. Димитров, който е шампион поединично,  започва в четвъртък с мач срещу Джон Милман .", "date": "2018.01.02", "title": "Цитат на деня: Григор е невероятен, независимо дали играе поединично, на двойки или тройки"}
{"url": "https://www.dnevnik.bg/photos/2018/01/02/3105890_fotogaleriia_svetovnite_snimki_na_denia_-_2_ianuari/", "text": "Вълни заливат рибарското пристанище в Порник, Франция.", "date": "2018.01.02", "title": "Фотогалерия: Световните снимки на деня - 2 януари 2018 г."}
{"url": "https://www.dnevnik.bg/biznes/finansi/2018/01/02/3106150_gugul_e_spestil_37_mlrd_dolara_ot_danuci_prez_2016/", "text": "Гугъл\" (Google) е прехвърлил 15.9 милиарда евро на компания фантом на Бермудските острови през 2016 година, като си е спестил по този начин 3.7 милиарда долара данъци, сочат задължително внасяните отчетни данни в Холандия, на които се позовава \"Блумбърг\", цитирана от БТА. Интернет гигантът е използвал две структури, известни като \"холандски сандвич\" и \"двойно ирландско\", за да не бъде обложена с данъци по-голяма част от международната му печалба. Механизмът включва преместване на приходи от едно ирландско подразделение в холандска компания без служители, а след това в бермудска фиктивна компания, собственост на друга фирма, регистрирана в Ирландия. Сумата, която \"Гугъл е прехвърлил по този начин през 2016 година, е със 7% по-висока, отколкото предходната година, според представени документи на компанията пред холандската търговска камара от 22 декември. Документите са достъпни онлайн от днес. \"Платили сме всички дължими данъци и се съобразяваме с данъчните разпоредби във всяка страна по света, в която работим\", заяви говорител на \"Гугъл\" в изявление. Технологичният гигант е подложен на натиск от регулаторните органи и власти по света за това, че не плаща достатъчно данъци. Миналата година компанията успя да избегне плащането на 1.12 милиарда евро във Франция, след като съд постанови, че ирландското подразделение на компанията, което събира приходите от реклама, продавана във Франция, няма постоянна централа в страната. ЕС търси начини да накара американските технологични гиганти, много от които използват подобни данъчни техники, да плащат повече. Ирландското правителство затвори вратичката в закона, позволяваща данъчните хватки известни като \"двойно ирландско\", през 2015 година. Компаниите, които ги ползват обаче имат право на това до края на 2020 година. Според американски финансови документи глобалната ефективна данъчна ставка на \"Гугъл\" през 2016 година е била 19.3 на сто, като тя е достигната отчасти благодарение на местенето на голяма част от международната печалба на компанията на Бермудите.", "date": "2018.01.02", "title": "\"Гугъл\" е спестил 3.7 млрд. долара от данъци през 2016 година чрез фиктивни компании"}
{"url": "https://www.dnevnik.bg/razvlechenie/2018/01/02/3106152_sredno_1054_dolara_dulg_sa_natrupali_amerikanskite/", "text": "Американските потребители са натрупали средно 1054 долара дълг в периода на коледното пазаруване. Това е с 5% повече от предходната година, според проучване на сайта за лични финанси \"МагнифайМъни\", цитиран от \"Маркетуоч\" и БТА. 44 на сто от купувачите са задлъжнели с над 1000 долара, а 5 процента с повече от 5000 долара. Възстановяването на сумите няма да е лесно, като половината от анкетираните очакват да върнат дълга до 3 месеца, а 29% казват, че ще им трябват над пет месеца да покрият задълженията си. Всъщност всеки десети посочва, че ще може да прави минимални плащания по кредитната си карта. Ако потребител е похарчил 1054 долара и плаща минимална вноска от 25 долара всеки месец, той ще изплаща дълга си до 2023 година при средна лихва 15.9%, сочи анализът на МагнифайМъни. Така разходите по дълга могат да достигнат до 500 долара. През август 2017 година американците отчетоха най-високото равнище на дълг по кредитни карти в американската история. Най-често бюджетите се надхвърлят за непредвидени подаръци (36 на сто), за редовните подаръци за празниците и храна (по 27%) и за украса (17 процента).", "date": "2018.01.02", "title": "Средно 1054 долара дълг са натрупали американските потребители по Коледа"}
{"url": "https://www.dnevnik.bg/bulgaria/2018/01/02/3106155_pette_jertvi_v_novi_iskur_sa_bili_zastreliani/", "text": "Целият състав на СДВР е ангажиран в работата по  случая в Нови Искър , при който са убити петима души, заяви днес главният прокурор Сотир Цацаров, цитиран от пресцентъра на МВР. Загиналите са семейство, което от година и половина се е преселило от София. Жертвите са баща, син, дъщеря на съпругата, младеж - неин приятел и възрастна жена – майка на съпругата, които, по първоначални данни, са открити застреляни с по един изстрел, заедно с кучето. Убийството вероятно е извършено в Новогодишната нощ. За издирване е обявена 44-годишната Кети Николова Кюхова. Тя е живяла на съпружески начала с един от убитите. За издирване е обявен и автомобил БМВ Х5, собственост на семейството, който липсва от мястото на престъплението, поясни главният секретар на МВР главен комисар Младен Маринов. Към момента все още не е намерено оръжие, но не е изключено това да се случи при продължаването на огледа в хода на процесуално- следствените действия. Тепърва ще се уточняват свидетели. На този етап не е изведена водеща версия и е преждевременно да се говори за убийство и самоубийство, уточняват от МВР. Повече информация по случая ще има след приключването на действията на експертите.", "date": "2018.01.02", "title": "Петте жертви в Нови Искър са били застреляни"}
{"url": "https://www.dnevnik.bg/sport/2018/01/02/3106160_neimar_otnovo_vze_nagradata_zlatna_samba_za_nai-dobur/", "text": "Звездата на ПСЖ Неймар получи за трети път наградата \"Златна самба\", която се връчва за най-добрия бразилец в европейския футбол. С това нападателят се изравни с рекордьора и свой съотборник при парижани Тиаго Силва. Призът се връчва от 2008 г., като Неймар го заслужи през 2014 и 2015 г. Миналата година  той беше изпреварен от Филипе Коутиньо . Сега двамата си размениха местата и полузащитникът на \"Ливърпул\" е втори. Трети е Марсело, който изигра силен сезон за \"Реал\" (Мадрид). Гласуването се проведе в интернет и в него се включиха повече от 50 хиляди души. Неймар зае убедително първото място с 27.71%. Коутиньо събра 16.64%, а Марсело - 14.43%. Още един футболист премина границата от 10% - Паулиньо, който получи 13.64 %. Миналото лято Неймар стана най-скъпият играч в историята на футбола. Той облече екипа на ПСЖ, като французите платиха 222 млн. евро на \"Барселона\".", "date": "2018.01.02", "title": "Неймар отново взе наградата \"Златна самба\" за най-добър бразилец в европейския футбол"}
