{"url": "https://www.dnevnik.bg/sport/2018/06/16/3201177_hurvatiia_oglavi_klasiraneto_v_grupa_d_sled_pobeda_nad/", "text": "Без да блести, но с много ефективна игра Хърватия стигна до заслужена победа с 2:0 над Нигерия в първия си мач на световното. \"Шахматистите\" използваха максимално рационално силните си оръжия и с по един гол във всяко от полувремената, взеха три точки. Те им позволиха да оглавят класирането в група D, след като по-рано през деня  Аржентина допусна неочаквана грешка . В 32-ата минута Етебо си отбеляза автогол, а победата на Хърватия подпечата Лука Модрич в 72-ата минута. Капитанът на Хърватия се разписа от дузпа. Ударът от 11-те метра беше пети в четирите мача за деня, след като във всеки един от тях имаше дузпа. За пръв път от 24 юни 1998 г. в един ден от програмата на световно първенство има толкова много отсъдени дузпи. Тогава по време на световното във Франция имаше шест наказателни удара в един ден – три в двубоя Южна Африка – Саудитска Арабия (2:2), две на Франция – Дания (2:1) и една на Испания – България (6:1). На стадиона в Калининград зрителите не видяха зрелищен мач, след като първото полувреме премина в много лежерно темпо. Хърватите контролираха изцяло двубоя, държаха топката в по-голяма част от времето и нямаха реална голова възможност. Нигерийските футболисти  стояха далеч от своите противници, не пресираха хърватите и по никакъв начин не успяха да спечелят битката в средата на терена, където Лука Модрич и Иван Ракитич действаха спокойно. Африканският отбор разчиташе единствено на Одион Игало в предни позиции, но той остана изолиран. Единствено Виктор Моузес показа старание, но той не успя да компенсира за инертната игра на останалите. Всичко отиваше към равенство на почивката, когато в 32-ата минута Хърватия стигна до корнер. След него Ребич отклони топката с глава, с нея игра и Манджукич, но в крайна сметка срещна крака на Огенекаро Отебе преди да влети в мрежата – 1:0. Попадението беше записано като автогол, след като топката леко промени посоката си след рикошета. За Нигерия голът не вещаеше нищо добро, след като преди двубоя с Хърватия, африканците бяха загубили всичките си шест двубоя, в които първи получават попадение. През първата част и двата тима не успяха да отправят нито един точен удар. Това беше втори случаи за хърватите, след като това стана и в двубоя им с Мексико на световното през 2014 г. След почивката ситуацията не се промени драстично, като само в началото Нигерия опита да отговори с малко по-голяма агресия. Хърватия обаче не допусна спад в играта си и продължи да диктува темпото. Модрич и компания вдигаха темпото, когато се налагаше и го направиха точно в решителните моменти. На няколко пъти \"шахматистите\" стигаха до добри контраатаки, но им убягваше последното подаване пред вратата. В 72-ата минута защитникът Уилям Трост-Еконг извърши необмислен фаул срещу Манджукич, задържайки го в наказателното поле. При борба за висока топка след корнер, нигериецът повали Манджукич и съдията нямаше избор, освен да посочи бялата точка. Модрич беше точен от 11-те метра с много хладнокръвен удар, с което покачи аванса на хърватите. В заключителния четвърт час Нигерия се хвърли в атака, но действаше по-скоро хаотично, вместо да има идея как да преодолее защитата и вратаря Даниел Субашич. Той трябваше да се намесва по-решително само веднъж. Вместо това най-добрият шанс за гол се откри пред Матео Ковачич, който излезе сам срещу вратаря в добавеното време. Халфът на \"Реал\" (Мадрид) обаче стреля прекалено слабо, а имаше и възможност да подава на непокрития Марко Пяца. Следващият мач на Хърватия е на 21 юни срещу Аржентина, а Нигерия среща Исландия.", "date": "2018.06.16", "title": "Хърватия оглави класирането в група D след победа над Нигерия"}
{"url": "https://www.dnevnik.bg/sport/2018/06/16/3201012_nai-velikiiat_golmaistor_v_istoriiata_kak_futbolniiat/", "text": "Най-възрастният автор на хеттрик на световни първенства (33 години и 130 дни), първият играч, вкарал на четири световни и четири европейски – това са само част от статистическите факти след хеттрика на Кристиано Роналдо срещу Испания. Португалецът се разписа три пъти при  равенството 3:3 в първия голям сблъсък на световното  в Русия и отново изуми света. Рекордите, които португалецът не е подобрил стават все по-малко, но признанията от негови колеги не спират. Така беше и в петък вечер, когато много бивши футболисти и експерти не спестиха хвалебствията си за Роналдо. \"Най-великият голмайстор на всички времена\", написа Джейми Карагър в \"Туитър\". Бившият защитник на \"Ливърпул\", който игра срещу Роналдо в началото на кариерата му по принцип е по-пестелив на думи. Световният шампион от 1982 г. с Италия Франко Барези също използва \"Туитър\", за да покаже емоциите си. \"Невероятно, Кристиано, нямам думи\". Докато бившият съотборник на португалеца от \"Юнайтед\" Рио Фърдинанд беше по-колоритен. \"Не мога да дишам. Това, което Кристиано прави на световното в Русия е незаконно\", написа Фърдинанд. Експертите по света отчетоха силното представяне на нападателя в деня, в който беше обявено, че той е осъден на две години затвор. Въпреки това португалецът успя да се събере и да поведе отбора си. \"Мисля, че направихме силен мач, но това е само началото. От тук нататък ще трябва да подобрим представянето си в защита. Дойдохме с мисъл за купата и започваме добре\", каза след мача Роналдо. Той отбеляза своя 51-и хеттрик в професионалната си кариера. По ирония на съдбата това беше и 51-и хеттрик в историята на световните първенства. Пресата в Испания и Португалия също се фокусира изцяло върху нападателя на \"Реал\" (Мадрид). \"Роналдо – Испания 3:3\", написа спортният ежедневник в родината на нападателя \"А Бола\", а \"Рекорд\" написа за звездата на португалците \"направен от стомана\".", "date": "2018.06.16", "title": "Най-великият голмайстор в историята – как футболният свят реагира на хеттрика на Роналдо"}
{"url": "https://www.dnevnik.bg/sviat/2018/06/16/3201084_mediite_izlugaha_che_ne_sum_se_razbiral_s_drugite/", "text": "Президентът на САЩ Доналд Тръмп публикува в Туитър поредица свои снимки с ръководители от групата Г-7 от срещата им миналия уикенд в Канада и изтъкна, че те опровергават впечатленията, че не се разбира с останалите лидери, предаде ДПА, цитирана от БТА. На един от фотосите той докосва ръката на Ангела Меркел и двамата се усмихват, докато останалите лидери заобикалят германския канцлер.  На сходна снимка , споделена от Меркел в мрежата Инстаграм миналата неделя, канцлерът е със строго изражение, облегната на една маса, докато изглежда разговаря с Тръмп. На тази снимка, станала много популярна в социалните медии, американският президент е седнал със скръстени ръце и предизвикателен израз на лицето. Снимката бе възприета като свидетелство, че Тръмп е сам срещу останалите световни лидери. Вчера обаче президентът каза, че тя е заблуждаваща. \"Имам страхотни отношения с Ангела Меркел от Германия, но Лъжливите Новинарски Медии показват само лошите снимки (изразяващи гняв) от договарянето на споразумението\", писа той в Туитър.", "date": "2018.06.16", "title": "Медиите излъгаха, че не съм се разбирал с другите лидери от Г-7, обяви Тръмп"}
{"url": "https://www.dnevnik.bg/tehnologii/2018/06/16/3198788_dronove_s_3d_printeri_shte_zapulvat_dupkite_po/", "text": "Съвсем скоро Великобритания може да започне да използва дронове, които да запълват дупки по пътищата. Те ще могат да ремонтират пукнатини по асфалта само за минута и според експерти в Обединеното кралство са бъдещето на пътните ремонти. Идеята е дроновете да летят между градовете и да търсят дупки по пътищата. След като установят къде има проблем с настилката, те ще кацат и веднага ще ремонтират пукнатините чрез прикрепен към тях 3D принтер. Всичко това ще се прави през нощта, за да може неудобството за шофьорите да е минимално. Общинският съвет в Лийдс вече е обсъдил с експерти въвеждането на дроновете в пътните ремонти. Според местната власт подобно нещо е крачка в бъдещето. Проблемът с натрупването на ремонти и все по-малкият ресурс на общините да предприемат действия ще бъде решен именно с новата технология, като дори се заговори за т.нар. саморегулиращи се градове. \"Нашата идея е дронове да летят и да откриват дупки, след което да кацнат и да ги запълнят, и всичко това ще става за 1 минута. Мисля, че няма да има проблем да спрем движението по междуградските пътища за толкова кратък период, при това в 4 ч. сутринта например\", обясни проф. Марк Миодоник, който е сред хората, които се опитва да лансира технологията. По думите му обаче подобно нещо трудно може да се приложи на магистрала, тъй като там движението е доста по-натоварено дори и през нощта. Към дроновете ще има прикрепени машини за триизмерно принтиране, които ще впръскват асфалта в пукнатините. Подобна технология може да се използва и в строителната индустрия, като към летателните апарати се прикрепят машини за точково заваряване.", "date": "2018.06.16", "title": "Дронове с 3D принтери ще запълват дупките по пътищата във Великобритания"}
{"url": "https://www.dnevnik.bg/sport/2018/06/16/3201088_levski_podpisa_za_tri_godini_sus_slovashki_vratar/", "text": "Словакът Мартин Полачек подписа договор с \"Левски\" за три години, обявиха от клуба. Високият 199 сантиметра вратар е първото ново попълнение на сините за лятото. Полачек пристига от чешкия \"Млада\" (Болеслав), където игра в последните шест месеца. Полачек стартира кариерата си в \"Бърно\" преди да играе за \"Дунайска стреда\" и след това за \"Слован\" (Братислава). Слдева трансфер в елитния полски \"Заглебие\" (Любин), където остава до началото на 2018 г. С екипа на \"Млада\" вратарят изиграва 13 мача, в които допуска 13 гола, а в четири мача запазва мрежата си суха. Тимът завърши осми в първенството на Чехия. 28-годишният вратар има един мач за националния отбор на Словакия, като дебютира срещу Украйна в края на 2017 г. Полачек ще се конкурира за място на \"Герена\" с капитана на \"Левски\" Божидар Митрев и юношите на тима Николай Кръстев и Петър Иванов. Преди това \"Левски\" се раздели с двама – Роман Прохазка и Васил Панайотов, чиито договори изтекоха.", "date": "2018.06.16", "title": "\"Левски\" подписа за три години със словашки вратар"}
{"url": "https://www.dnevnik.bg/ot_vas/novini_ot_vas/2018/06/16/3201089_pri_lechebniia_kamuk/", "text": "Не повярвах, че има толкова безнадеждно болни, които се хващат като \"удавник за сламка\". Над 100-110 човека минахме за ден под \"лечебният\" камък заедно с речките (думите) на баба Юлия. По дърветата в гората всеки болен е завързал някаква дрешка-така оставя тук болестта си.", "date": "2018.06.16", "title": "При лечебния камък"}
{"url": "https://www.dnevnik.bg/sviat/2018/06/16/3201096_iaponskiiat_premier_obiavi_che_shte_se_sreshtne_s_kim/", "text": "Японският министър-председател Шиндзо Абе призова днес севернокорейския лидер Ким Чен-ун да преодолеят заедно взаимното недоверие и потвърди, че е в ход подготовка за среща между двамата, предаде \"Франс прес\", цитирана от БТА. В телевизионно интервю Абе обясни, че \"по различни канали\" правителството му е влязло във връзка със севернокорейската страна за организиране на разговора. Според японски медии на  историческата среща с американския президент Доналд Тръмп  в Сингапур във вторник Ким е изразил готовност да се срещне с японския премиер. \"По време на срещата Ким казал на Тръмп: \"Мога да се срещна с премиера Шиндзо Абе\", съобщи в. \"Санкей\". Япония, която остана настрана от трескавата дипломатическа дейност в последните месеци, иска да обсъди с Пхенян темата за японските граждани, отвлечени от Северна Корея през 70-те и 80-те години на миналия век за подготвянето на шпиони - приоритетен за Токио въпрос. \"Искам да направя крачка напред и да реша проблема веднага щом всеки от нас преодолее взаимното недоверие\", заяви Абе и подчерта, че се чувства силно отговорен за уреждане на въпроса. Японският премиер вече изрази публично готовност да се срещна с Ким по този повод. Според в. \"Йомиури шимбун\" японският външен министър обмисля разговори със севернокорейския си колега в кулоарите на срещата на АСЕАН (Асоциацията на страните от Югоизточна Азия) в Сингапур в края на юли. В телевизионното си интервю Шинздо Абе заяви също готовност за участие във финансирането на ядреното разоръжаване на Северна Корея. \"Нормално е Япония и другите страни, които ще имат полза от успокояване на страховете им, свързани с ядрените оръжия, да поемат разходите\", каза той. Същевременно премиерът подчерта, че Токио по никакъв начин не планира да оказва финансова помощ на Пхенян, ако не се реши въпросът с отвличанията. През 2002 г. Северна Корея призна, че е отвлякла 13 японци. Месец след това на петима от тях бе позволено да се върнат в Япония. Пхенян твърди, че останалите осем са мъртви, но не е представил доказателства. Токио смята, че отвлечените японски граждани са поне 17 и подозира, че севернокорейските тайни служби са замесени в изчезването на десетки други.", "date": "2018.06.16", "title": "Японският премиер обяви, че ще се срещне с Ким Чен-ун"}
{"url": "https://www.dnevnik.bg/sport/2018/06/16/3201094_kusen_gol_i_tehnologiiata_za_videopovtoreniia/", "text": "Франция започна с трудна победа участието си на световното първенство. Фаворитът в група С надигра с 2:1 Австралия, след като се нуждаеше от късен гол на Пол Погба. Преди това двата тима си размениха по едно попадение след точни изстрели от дузпи на Антоан Гризман и Миле Йединак. Световните шампиони от 1998 г. отправиха общо 13 удара към вратата на \"кенгурата\", но в голяма част от мача не действаха по най-добрия начин в предни позиции. През първата част гол на стадиона в Казан не падна, а всичко по-интересно се случи след почивката. Гризман откри от дузпа в 58-ата минута, която беше отсъдена след намеса на технологията за видеоповторения. Само четири минути по-късно Австралия изравни. Австралийците остават само с две победи на световни първенства. Те нямат положителен резултат от Южна Африка 2010, когато постигнаха победа и равен, а четири години по-късно в Бразилия бяха с три загуби, отпадайки още в групите. Селекционерът на Франция Дидие Дешан избра интересен състав, започвайки с Гризман, Усман Дембеле и Килиан Мбапе в предни позиции. Зад тях бяха Пол Погба, Нголо Канте и Корентен Толисо. В защита пък изненадващо на десния фланг започна Бенжамен Павар. През първата част Франция игра еднообразно, като стигна само до едно голово положение. През по-голяма част от времето \"петлите\" играеха с флангови атаки, които не водеха до никакъв успех. Второто полувреме започна много интересно, след като Франция смени подхода си. \"Петлите\" започнаха да играят повече през центъра, търсейки извеждащи подавания. Точно един такъв пас на Погба стигна до Антоан Гризман, който падна в наказателното поле след контакт с Джошуа Риздън. Първоначално съдията Андрес Куня остави играта да продължи, но получи информация в слушалките си, че контакт има. Уругваецът видя ситуацията на видеоповторение, използвайки системата VAR и посочи бялата точка. От 11-те метра Антоан Гризман стреля много силно с левия крак в левия ъгъл на Матю Райън и изведе Франция напред. Голмайстор №1 на последното европейско първенство затвърди добрата си форма. За Гризман това беше 9-и гол, в който е замесен, след като отбеляза седем и даде две асистенции на последните две големи първенства за тима си. Радостта на \"петлите\" обаче продължи само четири минути, след като Австралия на свой ред получи дузпа. Самюел Юмтити действа много некоординирано в собственото си наказателно поле и след центриране от пряк свободен удар изби топката с ръка. Капитанът на Австралия Миле Йединак застана зад топката и с премерен удар в средата успя да преодолее Юго Лорис. Попадението на халфа падна точно четири минути и седем секунди след гола на Гризман. Това се превърна и в най-малката разлика между два гола, отбелязани от началото на световното. След изравнителния гол Дидие Дешан веднага взе мерки и много бързо направи трите си промени. Първоначално той извади Гризман и Дембеле, за да пусне на терена Оливие Жиру и Набил Фекир. Франция заигра повече с центрирания, а малко по-късно и Блез Матюиди влезе. Въпреки това играта на Франция не се промени драстично и тимът продължи да изпитва големи проблеми в предни позиции. Едва в заключителните 10 минути \"петлите\" тръгнаха по-масирано в предни позиции и това им донесе успех. След многоходова акция и благодарение на малко късмет Пол Погба стигна до наказателното поле. Той успя да изпревари защитник на Австралия за част от секундата и прати топката към вратата. Тя рикошира в гредата и падна зад голлинията, като нямаше съмнение, че това е гол за Франция.", "date": "2018.06.16", "title": "Късен гол и технологията за видеоповторения помогнаха на Франция за победно начало на световното"}
{"url": "https://www.dnevnik.bg/politika/2018/06/16/3201101_bsp_shte_vnese_vot_na_nedoverie_sreshtu_pravitelstvoto/", "text": "БСП ще внесе вот на недоверие към правителството следващата сряда, обяви депутатът Иван Иванов. Темата на вота ще бъде \"Сигурност\". Очаква се той да бъде подкрепен само от депутатите от ДПС, което значи, че няма да бъде успешен, тъй като двете партии имат 105 народни представители, а за да падне правителството, са нужни поне 121. \"Случващото се в страната не трябва да се прикрива като с параван от европредседателството. То не би трябвало да е прах в очите на хората за неуспехите на управлението, които не са малко. Един от най-проблемните сектори у нас е \"Сигурност\", обяви Иван Иванов пред \"Дарик\". Той каза още, че Цветан Цветанов ще бъде изненадан от подкрепата, която ще получим на вота. Дебатите по вотът на недоверие трябва да се проведат до седмица след внасянето му, а гласуването е 24 часа след техния край.", "date": "2018.06.16", "title": "БСП ще внесе вот на недоверие срещу правителството в сряда"}
{"url": "https://www.dnevnik.bg/sviat/2018/06/16/3201104_ekaterina_zaharieva_celta_ni_e_makedoniia_da_zapochne/", "text": "Нашата цел е на 26 юни Македония да започне преговори за членство в ЕС, а на 11 юли да стане член на НАТО, каза вицепремиерът и министър на външните работи Екатерина Захариева в Скопие на официалното откриване на фестивала \"One Love Tour 2018\" , съобщи агенция \"Фокус\". Според нея за 27 години спорове живеещите в България и Македония не се спечелили нищо, но това се е променило с подписването на  договора за добросъседство . \"Само ще спечелим, ако на 26 юни Македония започне преговорите за членство. В противен случай рискуваме най-ранната следваща възможност да бъде в края на 2020 г. Не мисля, че македонският народ заслужава това\", каза още Захариева. Тя поздрави премиерите и външните министри на Гърция и Македония, по повод  намереният компромис за името . На въпрос на македонски журналист дали за България е приемливо предложеното име, Захариева уточни, че за България е приемливо всяко име. \"Ние сме ви признали първи, но това, което е важно за нас, е да няма териториални претенции. Но договорът за добросъседство ще продължи да важи, няма да има никакви проблеми за тях. В договора между Гърция и Македония има текст, че той няма да бъде насочен към други държави, така че всичко е наред. Единственото, което искаме, е когато сте готови, да бъдем заедно в ЕС\", каза българският външен министър. На въпрос защо премиерът Бойко Борисов е отказал да се срещне с президента на Македония Георге Иванов при визитата му в България, тя отговори: \"Премиерът много пъти се е срещал с президента Иванов, но ние не искаме да се месим в македонската външна политика\". В отговор на въпрос смята ли, че след подписване на договора с Гърция за името на Македония има основание за актуализиране на Договора за добросъседство с България министърът на външните работи на Македония Никола Димитров обяви, че с лидерство и визия за бъдещето не очаква да има допълнителни проблеми. \"Въпросът е много комплексен. Трябва да се обсъди с повече страни\", посочи той, цитиран от \"Фокус\". \"Приятелството значи разбиране на проблемите на другия. Мисля, че в Македония ще има такова чувство, както и в България\", коментира Никола Димитров. Според него е важно решението за името да отвори вратите на страната за ЕС и на НАТО. \"Дълго време този въпрос беше употребяван във вътрешната политика. Всеки път, когато такива въпроси са предмет на вътрешнополитическа битка, това води към лош край\", каза още Димитров.", "date": "2018.06.16", "title": "Екатерина Захариева: Целта ни е Македония да започне преговори с ЕС на 26 юни, а на 11 юли да влезе в НАТО"}
{"url": "https://www.dnevnik.bg/photos/2018/06/16/3201031_fotogaleriia_muzikalniiat_festival_v_delaueur_subra/", "text": "Firefly Music Festival е най-големият музикален фестивал на източното крайбрежие и се провежда в Доувър, Делауеър, САЩ от 14 до 17 юни.", "date": "2018.06.16", "title": "Фотогалерия: Музикалният фестивал в Делауеър събра хиляди фенове"}
{"url": "https://www.dnevnik.bg/sport/2018/06/16/3201102_grigor_dimitrov_zapochva_sezona_na_treva_sreshtu_damir/", "text": "Григор Димитров ще играе срещу босненеца Дамир Джумхур в първия си мач на тревни кортове за 2018 г. Двамата ще се срещнат в двубой от първия кръг на  тенис турнира от категория \"АТП 500\" в лондонския клуб \"Куинс\". При победа българинът, който е поставен под №2 в основната схема, може да срещне носителя на 12 титли от Големия шлем Новак Джокович още във втория кръг. Сърбинът, който участва с \"уайлд кард\", ще играе с квалификант в първия си мач. Другите поставени в потока на Димитров са №8 Томаш Бердих, когото може да срещне в четвъртфиналите, и №3 Кевин Андерсън и №6 Джак Сок, които са потенциални съперници на българина в полуфиналите. Димитров е шампион в \"Куинс\" от 2014 г. Това е и турнирът, в който българският тенисист има най-много участия. Той е неизменна част от надпреварата в лондонския клуб от влизането си при мъжете през 2009 г. Освен титлата преди четири години Димитров има и два полуфинала \"Куинс\" - миналата година, когато загуби в три сета от бъдещия шампион Фелисиано Лопес, и през 2012 г., когато беше спрян от Давид Налбандян. Димитров има две победи в двете си досегашни срещу с Джумхур, който е един от най-прогресиращите млади играч в последните две години. И двата мача помежду им бяха оспорвани и завършиха в три сета - 6:1, 3:6, 6:3 в Пекин през 2017 г. и 4:6, 6:4, 6:3 в Делрей Бийч през 2016 г. Босненецът се намира на рекордното в кариерата си 28-о място в световната ранглиста, достигна до третия кръг на последните два турнира от Големия шлем и спечели две титли през миналия сезон. След отказването на световния №1 Рафаел Надал водач в основната схема на турнира в \"Куинс\" е Марин Чилич. Още в първия кръг шампионът от 2012 г. и финалист от миналия сезон ще има опасен съперник в лицето на Фернандо Вердаско. Победителят от този мач ще срещне Денис Шаповалов или четвъртфиналиста от миналогодишния \"Уимбълдън\" Жил Мюлер. В тази част на схемата са още шампионът в \"Куинс\" от 2010 г. Сам Куери и носителят на три титли от Големия шлем Стан Вавринка. Фелисиано Лопес ще започне защитата на титлата срещу поставения под №4 Давид Гофен. Победителят от този мач може да срещне във втория кръг финалиста от 2016 г. Милош Раонич, който ще играе с квалификант. В този поток е и най-вълнуващият мач от първия кръг - между носителя на рекордните пет титли в \"Куинс\" Анди Мъри и Ник Кириос.", "date": "2018.06.16", "title": "Григор Димитров започва сезона на трева срещу Дамир Джумхур"}
{"url": "https://www.dnevnik.bg/sviat/2018/06/16/3201112_vupreki_kritikite_merkel_shte_obsujdi_s_makron/", "text": "Миграцията е европейско предизвикателство и се нуждае от европейски отговор, заяви днес германският канцлер Ангела Меркел на фона на спор в правителството й по въпроса и преди среща с френския президент Еманюел Макрон, съобщи БТА, цитирайки Асошиейтед прес. \"Според мен този въпрос е решаващ за запазване на единството на Европа\", отбеляза тя, цитирана от Ройтерс. Меркел е в разногласия със своя вътрешен министър Хорст Зеехофер заради настояването му някои кандидати за убежище да бъдат връщани на границата. Меркел е против едностранни действия, твърдейки, че те може да отслабят Европейския съюз. В седмичното си видеообръщение канцлерът определи днес миграцията като едно от четирите основни предизвикателства, които ще обсъди с Макрон на срещата им в Германия във вторник заедно с министри от двете правителства. Другите три големи теми са външната политика, отбранителната политика и бъдещето на еврозоната. Водачът на Християндемократическия съюз (ХДС) на Меркел в провинция Бранденбург Инго Зенфтлебен предупреди днес за опасностите от продължаващия конфликт в консервативния блок заради политиката за предоставяне на убежище и призова за повече воля за компромис, посочва ДПА. \"ХДС и нейният баварски партньор Християнсоциалният съюз (ХСС) имат отчаяна нужда да се споразумеят\", каза Зенфтлебен пред медийна група \"РедакционсНецверк Дойчланд\". \"Защото едно е ясно: без споразумение, бъдещето на консервативния съюз автоматично се поставя под въпрос\", заяви той и подчерта, че кончината на блока ще предвещае и края на сегашната управляваща коалиция, което ще предизвика \"политически земетръс\".", "date": "2018.06.16", "title": "Въпросът за миграцията е решаващ за запазване на единството на Европа, смята Меркел"}
{"url": "https://www.dnevnik.bg/sport/2018/06/16/3201113_islandiia_ustiska_tochka_sreshtu_arjentina_v_debjuta/", "text": "Със страхотна игра в защита и силни изяви на вратаря Ханес Тор Халдорсон дебютантът на световни финали Исландия измъкна точка срещу един от фаворитите за титлата - Аржентина. Серхио Агуеро изведе южноамериканците напред в 19-ата минута, но само четири минути по-късно поредица от грешки на вратаря Уили Кабайеро и защитата пред него позволи на Алфред Финбогасон да изравни. В 64-ата минута двукратните световни шампиони и финалисти от предишния мондиал получиха дузпа, но Халдорсон спаси удара на Лионел Меси. Звездата на \"Барселона\" търсеше гола през целия мач, отправи цели 11 удара, но така и не успя да преодолее исландския вратар. Исландия очаквано се защитаваше от първата до последната минута. Аржентина завърши мача със 73% владение на топката и близо 30 удара. Сърцата игра в отбрана на исландците обаче позволи само седем от изстрелите да попаднат в рамките на вратата. Въпреки че рядко поглеждаше към вратата на съперника, отборът на Хеймир Халгримсон показа големите слабости на Аржентина в дефанзивен план. Исландците завършиха само с 89 точни подавания срещу 516 на южноамериканците, но въпреки това разликата в броя създадени чисти голови ситуации не беше голяма. Аржентина започна мача със Серхио Агуеро на върха на атаката, подкрепян от Меси. Нападателите на \"Ювентус\" Гонсало Игуаин и Паоло Дибала останаха на пейката, като първият се появи в края на мача, а вторият изобщо не влезе в игра. Максимилиано Меса и Анхел ди Мария действаха по двете крила, а Лукас Билиа и Хавиер Масчерано - в центъра на полузащитата. Масчерано подобри рекорда за най-много мачове за националния отбор на Аржентина. Той облече националната фланелка за 144-и път и изпревари Хавиер Санети (143). Кабайеро беше предпочетен на вратата, а Николас Отаменди и Маркос Рохо бяха централната двойка бранители. Изненадващо първите добри ситуации пред исландската врата дойдоха след статични положения. В четвъртата минута Меси центрира опасно, а Рохо и Отаменди последователно играха с топката, но тя премина покрай далечната греда. Четири минути по-късно нестандартно ниско центриране на Меси беше отиграно с глава от Николас Таляфико от трудна позиция. Топката обаче отново профуча край вратата. В ответната атака Исландия стигна до първия си шанс за гол. Отмаменди и Рохо пропуснаха дълго подаване към Финбогасон. Той стреля с десния крак към близкия ъгъл, но неточно. Секунди по-късно се стигна до груба грешка на Рохо и Кабайеро. Лошо изритване на вратаря подари топката на съперника пред наказателното поле. Стигна се до бързо разиграване, при което Биркир Бяртнасон беше изведен на чудесна позиция. Халфът на \"Астън вила\" обаче направи голям пропуск. В 19-ата минута Аржентина откри резултата. Опит за удар от дистанция на Рохо се превърна в подаване за Агуеро. Голмайсторът на \"Манчестър сити\" овладя добре с гръб към вратата, освободи си позиция за удар и с чудесен шут с левия крак не остави шансове на Халдорсон. Преднината на аржентинците обаче издържа само четири минути. Кабайеро се намеси неубедително след центриране отдясно на Гилфи Сигурдсон и прати топката в краката на Финбогасон, който необезпокояван на границата на вратарското поле я настои в опразнената врата. След гола исландските футболисти отново се прибраха дълбоко в своята половина и до края на полувремето не позволиха на аржентинците да стигнат до чиста голова ситуация. Три минути след началото на втората час Отаменди получи отлична възможност да стреля с глава след центриране от корнер, но отправи доста неточен удар. Треньорът Хорхе Сампаоли потърси промяна и пусна в игра Евер Банега вместо разочаровалия Билиа. Този ход даде резултат и футболистът на \"Севиля\" определено раздвижи играта на тима. В 64-ата минута Банега нахлу в наказателното поле при едно високо центриране и се строполи след контакт с Хьордур Магнусон. Главният съдия Симон Марчиняк отсъди пресилена дузпа, която обаче Меси не пропусна. Това беше четвъртият пропуск на петкратния носител на \"Златната топка\" в последните му седем изпълнения от бялата точка. Меси и съотборниците му продължиха да натискат, обсипваха вратата на исландците с удари, но без резултат. Така фаворитът в група D взе само точка от първия си мач и се постави в трудна ситуация преди мачовете си с Хърватия и Нигерия.", "date": "2018.06.16", "title": "Исландия устиска точка срещу Аржентина в дебюта си на световни финали"}
{"url": "https://www.dnevnik.bg/bulgaria/2018/06/16/3200867_preduprejdenie_za_obilni_valeji_za_pochti_cialata/", "text": "За почти цялата страна днес има предупреждение за обилни валежи от дъжд и гръмотевични бури, сочи справка на сайта на Националния институт по метеорология и хидрология към БАН. Единствено по Черноморието, дори и да има валежи те няма да са обилни. За областите Видин, Монтана, Враца, Ловеч и Габрово е обявен оранжев код, което ще рече, че очакваните валежи са от над 50 литра на квадратен метър. За всички останали области, без Добричка, Варненска, Бургаско и Ямболска е в сила жълт код, като ще падната около 30 литра на дъжд на квадратен метър. Очакванията са валежите да са краткотрайни, но обилни и придружени от гръмотевици. Ще има и слънчево часове, което ще позволи максималните температури да стигнат до 30 градуса на места. В повечето райони термометрите ще показва около 25-28 градуса, в София 25 градуса. По морето сутринта ще е слънчево, а следобед ще се заоблачи и превали. Температурите на въздуха ще са между 23 и 28 градуса, а на морската вода около 25 градуса. Не се препоръчват излети в планините, особено извън най-популярните и обозначени маршрути, тъй като се очакват гръмотевичви бури с обилни валежи и до умерен вятър. Максималната температура на 1200 метра ще е около 19 градуса, а на 2000 метра около 13. До голяма степен времето в неделя ще е като в събота - с редуване на слъчеви часове с краткотрайни валежи почти в цялата страна. За момента не е обявено предупреждение за очаквани обилни количества. В Северна България ще е по-мрачно и дъждовно през цели ден, докато в Южна и по-морето слънцето ще е повече. Максималните температури ще са между 24 и 28 градуса, в София 24 градуса.", "date": "2018.06.16", "title": "Предупреждение за обилни валежи за почти цялата страна днес"}
{"url": "https://www.dnevnik.bg/sport/2018/06/16/3200820_svetovnoto_dnes_franciia_i_arjentina_zapochvat_putia/", "text": "В третия ден от световното първенство по футбол два от фаворитите за трофея Франция и Аржентина започват участието си. Двата отбора срещат наглед лесни съперници, като \"петлите\" откриват футболния маратон в 13.00 часа срещу Австралия, а в 16.00 южноамериканците играят с Исландия. Програмата за деня включва още два мача от 19.00 и 22.00 часа. Във втория сблъсък между отбори от Южна Америка и Европа се изправят Перу и Дания, а в късния двубой ще премерят сили Хърватия и Нигерия. С едно от най-талантливите поколения в световния футбол Франция мечтае да повтори триумфа от домашното световно през 1998 г. С ниска средна възраст от 26 години отборът изглежда като колектив, готов да извърви пътя към трофея.  Голямата дълбочина на състава е мечта за всеки треньор, но в случая селекционерът Дидие Дешан има трудната задача да подбере най-добрите изпълнители. Французите могат да направят няколко силни отбора, което говори за баланса по постове в тима. \"Няма риск в нашия отбор. Избрах тези играчи, защото вярвам, че те имат качества да представят страната на най-добро ниво\", така Дешан коментира решението си да заложи на по-млади футболисти за шампионата. В състава на \"петлите\" личат имената на бранителите Рафаел Варан и Самюел Юмтити, които изиграха силен сезон с \"Реал\" и \"Барселона\". Полузащитникът на \"Манчестър юнайтед\" Пол Погба ще бъде движещата сила в центъра на терена, а опорният халф на \"Челси\" Нголо Канте ще бъде натоварен със задачата да руши играта на съперника. Най-силната част в състава на Франция е нападението, където погледите са насочени към младата звезда на ПСЖ Килиан Мбапе и Антоан Гризман. Нападателят на \"Атлетико\" сложи точка на въпросите около бъдещето си, след като  обяви по нестандартен начин, че остава в клуба  от Мадрид. \"Целта ми е да спечеля световното първенство с Франция и за мен няма значение как ще го постигнем или как ще играем, ако го направим. Вярвам във футболистите и знам, че никой няма да се крие във важните моменти. В атака знаем как да победим всеки отбор\", каза Гризман в навечерието на шампионата. В конкуренцията на Дания, Перу и Австралия, французите гледат уверено към първото място в групата. В осминафиналите \"петлите\" очакват евентуална среща с \"Аржентина\" или \"Хърватия\". След болезнената загуба във финала на домашното европейско през 2016 г. французите ще бъдат пределно мотивирани да спечелят втора титла през века. Аржентина започва шампионата с мисъл за успех след загубения финал преди четири години в Бразилия. Южноамериканците ще се опитат да се реваншират за поражението от Германия, когато пропуснаха златна възможност за първи триумф от 1986 г. Надеждите на аржентинците са насочени към звездата на \"Барселона\" Лионел Меси. Нападателят все още търси първа титла с националния отбор, което е единственото значимо отличие, което липсва в кариерата му. Шампионатът в Русия може да се окаже последната възможност за Меси, който скоро ще навърши 31 години. \"С таланта, с който Меси разполага, не би трябвало да играе под напрежение. Той трябва да помогне на съотборниците си да се забавляват. Не мисля, че това ще е последното му световно. Неговите умения и професионализъм означават, че той сам ще реши докога да играе\", заяви селекционерът Хорхе Сампаоли. Нов финал в надпреварата изглежда труднопостижим предвид слабото представяне в квалификациите, в които аржентинците си гарантираха място на световното едва в последния кръг. Отборът разполага с класни нападатели като Анхел ди Мария, Серхио Агуеро, Пауло Дибала и Гонсало Игуаин, но тимът е лишен от баланс в дефанзивен план. Всички срещи от световното можете да гледате във  фен зоната на мястото на бившия стадион \"Юнак\" .", "date": "2018.06.16", "title": "Световното днес: Франция и Аржентина започват пътя си с надежди"}
{"url": "https://www.dnevnik.bg/analizi/2018/06/16/3200586_kulturno-istoricheskoto_nasledstvo_kato_shouprograma/", "text": "От много години българската общественост е свидетел на превръщането на недвижимото ни културно-историческо наследство, с което основателно се гордеем и което се предполага да е в основата на адекватното патриотично възпитание на идните поколения, в своеобразен бутафорен дисниленд. Археологически находки се надграждат по хипотеза, при това в разрез с всички международни нормативни документи, отнасящи се до паметниците на културата, които българската държава е подписала. Това надграждане подменя автентичността на архитектурния облик на паметниците и от само себе си дава основания за подмяна на достоверността на историческите изводи, които могат да бъдат правени в бъдеще. От друга страна, бутафорното хипотетично надграждане на паметниците според туристически експерти отблъсква по-заможните ценители на културния туризъм.  Натъкнах се на проектозакона за изменение и допълнение на закона за туризма от 18 май 2018 г., краят на чието обсъждане ще е на 22 юни 2018 г. Направи ми впечатление, че в него думата \"атракция\" или нейни производни са употребени двадесет пъти. Само в новосъздадения параграф 59 – четиринадесет пъти Направих си труда и прегледах досега действащия закон от 2002 г. В него тази дума не е употребена нито веднъж. И какво излиза? Досега физически профанирахме и маргинализирахме националното си материално културно-историческо наследство, а сега ще започнем същите процеси, но на морално ниво При това отново на държавно ниво, но този път от Министерството на туризма Та значи според Министерството на туризма националното ни материално културно-историческо наследство не е нищо друго, освен \"Ефектен номер, обикновено в циркова или шоупрограма, който привлича вниманието на публиката.\" В този ред на мисли ми се струва, че е крайно време Министерството на културата да обяви официално за паметници на културата надуваемите детски дворци и аквапарковете.", "date": "2018.06.16", "title": "Културно-историческото наследство като шоупрограма"}
{"url": "https://www.dnevnik.bg/evropa/2018/06/16/3200562_zashto_nai-bogatata_strana_v_es_poluchava_tolkova/", "text": "Цифрите са официално предоставени от Европейската комисия. От тях излиза, че през 2016 година (по-нови данни още няма) Люксембург е получил от ЕС повече средства, отколкото е внесъл в общия европейски бюджет. Как се получава това? Повечето страни на ЕС са именно нетни получателки. Благодарение на този факт те могат да инвестират повече в инфраструктурата или в образованието, за да подобрят бъдещите си шансове за развитие. За да стане възможно това, по-богатите държави от общността, включително и Германия, внасят повече средства, отколкото получават от Брюксел –  те са нетни донори . Люксембург обаче е най-богатата от всички страни в ЕС и разликата между нея и останалите държави не е никак малка: средният годишен доход на глава от населението в тази страна възлиза на 90 хил. евро, което означава, че нейният БВП е двойно по-висок от този на Германия и почти три пъти по-висок от средния за ЕС. И въпреки това Люксембург е получил от Брюксел европейски средства в размер на 12 милиона евро през 2016 година. Две години по-рано сумата е възлизала дори на 77 милиона евро. Защо се получава така? Еврокомисията отговаря уклончиво на този въпрос, като се позовава на малките мащаби на люксембургската икономика. \"Дори едно отделно постъпление в националния бюджет, както и съответната му липса, биха могли да превърнат Люксембург от нетен донор в нетен получател\", твърди говорител на Европейската комисия. С население от само 600 хил. души Люксембург наистина е малка страна, но приходите и разходите в националния бюджет обикновено съответстват на икономическата мощ на държавата. Защо Люксембург да е изключение от това правило – говорителят не може да обясни. Люксембургското министерство на финансите намира дори за странно, че се задават подобни въпроси. Оттам обясняват само, че плащанията от Брюксел не се извършват на равни интервали от време - с други думи - ако един проект е бил одобрен, това не означава, че страната веднага получава и парите за него. \"Затова бюджетът на моменти е на минус, а в друго време - на плюс\", посочва говорител на правителството. През 2016 г. например Люксембург е получил европейски средства за  кохезионни проекти  (насочени към намаляване на различията между отделните страни-членки или отделните региони в ЕС), които ще бъдат похарчени едва през следващите няколко години. За какви точно проекти става дума в случая, говорителят не желае да уточни. Затова пък изрично подчертава, че точно 2014 и 2016 - тоест годините, в които Люксембург е получил повече пари от ЕС, отколкото е платил в общия бюджет - били абсолютно изключение. Финансови еквилибристики За да разберем как от нетен донор Люксембург става нетен получател на европейски средства, трябва да надникнем още по-надълбоко в европейските статистики. Да вземем за пример рубриката \"Конкурентоспособност, работни места и растеж\", казва Жолт Дарвас от независимия мозъчен тръст \"Брюгел\" със седалище в Брюксел: \"Ако отчитаме брутния вътрешен продукт на страната излиза, че Люксембург е получил повече средства, отколкото някои други страни-членки на ЕС\", казва той. Една част от тези средства (53 милиона евро) са от изследователската програма \"Хоризонт 2020\", с която се финансира и изграждането на Европейската сателитна навигационна система \"Галилей\". \"Работата на един голям научен екип, работещ по \"Галилей\", се координира именно от Люксембург. Затова и средствата се превеждат на Люксембург, откъдето те по-късно се разпределят към различни институти в други страни-членки на общността\", казва Дарвас. Сходно е положението с програмите на ЕС, свързани с митата, данъците и борбата с измамите. Люксембург получава сравнително голям дял (23 милиона евро) от общите средства, предвидени за тях. \"В Люксембург са седалищата на \"Евростат\" и на Европейската сметна палата\", припомня Дарвас, което оправдава факта, че страната получава средства по програми, свързани със статистиката или с финансовия одит в общността. По същия начин стоят нещата и с други бюджетни пера - защото в Люксембург се намират редица европейски институции - например Европейският съд, Европейската инвестиционна банка, преводаческите служби на ЕС, Спасителните фондове EFSF и ESM, административните ръководства на осем генерални дирекции към Еврокомисията, Службата за публикации на ЕС, както и още много други служби и агенции. Затова е толкова сложен въпросът с финансирането на Люксембург. Едно обаче изглежда сигурно: страната все пак ще приключи сегашния финансов период до 2020 година като нетен донор.", "date": "2018.06.16", "title": "Защо най-богатата страна в ЕС получава толкова много пари от евробюджета"}
{"url": "https://www.dnevnik.bg/kultura/2018/06/16/3198183_pisatelite_i_prajkata_prolet/", "text": "Човек едва ли би могъл да намери по-сполучливо музикално въведение към темата за десетата годишнина от нашествието в Чехословакия от Концерта за виолончело и оркестър на Антонин Дворжак в изпълнението на Мстислав Ростропович и Кралската филхармония в Лондон. Не само защото е от Дворжак, но защото беше изпълнен в \"Роял Албърт Хол\" от Ростропович тъкмо по време на нашествието и именитият изпълнител тогава беше освиркан от публиката в качеството му на съветски гражданин. Всеки може да си представи как се е чувствал Ростропович в онзи момент, който може би е предопределил бъдещото му поведение и го е накарал, доколкото може, да демонстрира, че не всички съветски граждани стоят зад насилническия акт на своето правителство. Тази музика връща и мен десет години назад, към събития, които едва ли някога бих забравил. Бях ходил в Чехословакия много пъти по разни поводи и главно във връзка с преводите на мои книги и пиеси. Литературният обмен между Чехословакия и България беше доста оживен, макар че откровено казано нямаше много неща за превеждане. Все пак бях щастлив да работя с такива сериозни преводачи като Хана Райнерова, Карел Мара, Милош Войта и други. Атмосферата в Чехословакия в първата половина на 60-те години не се различаваше съществено от тази в България. И ние, и те имахме Съюз на писателите, командван изцяло от партийната бюрокрация, и ние, и те работехме в непрекъснати стълкновения със захаросаните канони на социалистическия реализъм, и ние, и те бяхме под изтощителния натиск на автоцензурата, и ние, и те имахме богати писателски почивни дворци, тлъсти хонорари, купища привилегии и звания, които доста успешно преграждаха писателските погледи към истината за живота. Както ми е трудно да направя някаква разлика между Димитров и Готвалд, така ми беше трудно да направя някаква разлика между Новотни и съответното българско ръководство. Без съмнение през цялото това време и в двете страни имаше писатели, които водеха мълчалива и постоянна борба за разкрепостяването на литературата от феодални партийни догми, за истинска вярност към живота. В Чехословакия първият голям подем беше появата на чешкото филмово чудо. Струва ми се, че то беше първият топъл лъч, предвестник на настъпващата пролет. Затова в известна степен бях изненадан от картината, която се откри пред мен, когато през лятото на 1967 година пристигнах в Прага. Годишното събрание на Съюза на писателите започна със знаменитото сблъскване между тях и човека на Новотни – секретаря Хендржих. Не можех да повярвам на очите си, когато на събранието беше зададен въпросът – кой е поканил Хендржих да присъства там и какво право има той да бъде неканен гост на писателско събрание. Тогава запомних завинаги имената на писатели като Вацулик, Кохоут, Клима и други. За мен и за други гости на Прага изгонването на втория секретар на ЦК на Чехословашката комунистическа партия от залата на писателите беше революционно събитие, което надхвърляше нашите тогавашни представи за смелост. Ние не можехме да си представим същото в България. Изгонването на Хендржих се превърна в символ на изгонването на партията от литературния живот, на изгонването на лъжата, с която писателите бяха задължени да пълнят произведенията си, на изгонването на изкуството, деградирало до евтина партийна пропаганда. Последвалите изказвания на писателите, за които впоследствие цял свят научи, не оставиха никакво съмнение, че всичко това не беше случайно. Но аз можах да доловя силата и дълбочината на този пролетен процес не толкова всред писателите, а отвън, на улицата, всред народа. В паметта ми се е запазило усещането за магическа атмосфера на всеобща възбуда, на разпалено брожение на духовете, на някакво всеобщо вдъхновение, в което никога преди не бих повярвал. Ние винаги бяхме смятали чехите за хора прекалено реални и прекалено пресметливи, за да приемем в един момент, че те се бяха превърнали в народ от поети. Тъкмо тази хаотична, всеобща и неясна поезия предшестваше стъпките на Александър Дубчек. И пак, когато той пое властта, поезията направи от него символ на надеждата. Това вълнуващо чувство човек можеше да срещне по \"Вацлавски намести\", из уличките на \"Старе место\", в театрите, в младежките клубове, в телевизията, в радиото, в кръчмите. Нещо ставаше в Чехословакия. Не зная друга страна, която с такова възхитително единство да е преживявала по-вълнуващи моменти на радостно предчувствие. Като че идваше денят на дългоочакваната амнистия и хората-затворници живееха само с онова, което те вярваха, че ще намерят отвъд стените. Дори нормалният човешки скептицизъм и цинизъм се беше стопил пред прага на всеобщата илюзия. Никой не знаеше точно какво ще стане отвъд стените. Достатъчно беше, че няма да има повече стени. През това лято на 1967 година аз виждах промени на всяка крачка. По театрите се играеха пиеси, за които ние в София не можехме и да мечтаем, телевизията и радиото изведнъж изгубиха своя досаден до смърт съветски първообраз, цялата чешка литература поемаше по нов път, път на истински писатели, а не организационни мижитурки. Струва ми се, че тъкмо в тези дни започна голямата и истинска връзка на писателите с обикновените хора. Завиждам и винаги ще завиждам на чешките писатели за онова, което започна през лятото на 1967 година. Уви, то беше обречено да живее само една година. От София ние слушахме по радиото отчаяни апели за помощ, докато танковете стъпкваха цветовете на пролетта. Съюзът на чехословашките писатели беше разтурен за години напред. Самите писатели бяха пръснати като пилци и им беше отнета всяка възможност да пишат. После започна познатата обработка на всички. Посоките бяха ясно определени. Едната водеше към масата с предишните лакомства, тлъстите хонорари, богатия, удобен живот на партийно парвеню, медали, звания, награди. А другата – към търкалянето на бурета в бирени фабрики, чистенето на нужници и автобуси, нощно пазачество в зоологическа градина, изхвърляне от дома, забрана за публикуване, арести, затвори, побоища. Човек трябва наистина да е герой, за да пренебрегне не само лакомствата на първата посока, а за да поеме по втората посока. За онзи, който е бил в Прага и е видял Чехословашката пролет, не може да има съмнение коя посока щяха да изберат чехословашките писатели. С няколко много редки изключения всички ония, които стояха начело на пролетта, ѝ останаха верни. Връзката, която се беше вече създала между тях и обикновените хора, не само не изчезна, но явно се задълбочи и разви, както обикновено се свързват хората, когато се изправят пред общо нещастие. През тези десет години ние бяхме свидетели на най-последователна съпротива на писателите и интелигенцията срещу волята на окупаторите и собствените колаборационисти. Поставени при невъзможни за творчество условия, чехословашките писатели не само не спряха да пишат, не само не приглушиха гражданската си отзивчивост, но започнаха най-активна борба за промяна на вътрешната същност на \"статуквото\". Сигурно нямат брой отворените писма, апели, прошения, написани и подписани от чехословашките писатели. Немислимо е да не свържем движението \"Харта 77\" с дейността на чехословашките писатели. Имената на Павел Кохоут, на Вацлав Хавел, Милан Кундера и десетки други станаха имена на национални герои. Същевременно тяхното творчество се обогати. Тук искам специално да спомена великолепните художествени качества на пиесите на Хавел. Ние познавахме главно \"Градинско увеселение\" и \"Меморандум\", но каква сила се появи в едноактната му пиеса \"Аудиенция\". Тъкмо съдбата на носач в бирената фабрика изглежда е довела Хавел до ново и болезнено разбиране за обречеността на обикновения човек в тоталитарната държава. На Вацлав Хавел не само принадлежи един от първите подписи под \"Харта 77\", но и много открити писма, от които според мен дълго ще се помни знаменитото му отворено писмо до президента Хусак. В него Хавел заяви: \" .\" И по-нататък: \" !\" За да могат да творят, чехословашките писатели трябваше да се приспособят към наложените им от окупаторите условия. Системата на \"Самиздат\" беше приложена с успех. Беше усвоен в голяма степен езоповският език на алюзии и алегории, за да може все пак да се пише открито онова, което никога не би било допуснато. Едно есе върху австрийската цензура през XIX в. неминуемо наложи сравнения с днешна Чехословакия. Цяла една истинска национална култура се разви, въпреки желязното менгеме на Държавна сигурност. Писатели се събират по домовете си, за да четат свои творби, устройват се частни изложби, частни концерти, играят се пиеси в домашен театър, кипи цяла дейност, която, макар и да няма широка публична основа, има своето съществено значение. Въпреки преследванията, тази подземна култура продължава своето съществуване. Чехословашките писатели остават верни на своята пролет.", "date": "2018.06.16", "title": "Писателите и Пражката пролет"}
{"url": "https://www.dnevnik.bg/video/2018/06/16/3190240_video_stadionite_za_svetovnoto_po_futbol_v_360_gradusa/", "text": "Все едно си там. Не, повече от това, защото панорамното видео показва стадиона на левия бряг на река Дон, където е изграден специален пясъчен фундамент, а дизайнът му е с \"речна\" тема. След световното първенство това ще е стадионът на \"Ростов\", който през последните години участва в европейските клубни турнири.", "date": "2018.06.16", "title": "Видео: Стадионите за световното по футбол в 360 градуса - Ростов"}
{"url": "https://www.dnevnik.bg/sviat/2018/06/16/3200878_gruckiiat_parlament_reshava_sudbata_na_cipras_i/", "text": "Гръцкият парламент трябва да гласува днес след 2 дни дебати по вот на недоверие срещу кабинета на Алексис Ципрас, внесен заради договора за името на Македония. На фона на демонстрации в центъра на Атина и на очаквани протести край Преспанското езеро утре (в деня, когато трябва да подписан договорът) най-голямата опозиционна партия \"Нова демокрация\" поиска Ципрас или да предложи договора за гласуване в парламента тази седмица, или да провери дали има нужното мнозинство, за да оцелее. \"Нова демокрация\", която убедително води по подкрепа във всички изследвания, отхвърля част от договора, тъй като го възприема като \"отстъпка\" от дългогодишната гръцка позиция за употребата на термина \"Македония\" в новото име и думи като \"македонски\" и \"македонци\". Ябълката на раздора за част от опозицията и коалиционните партньори е именно запазването на думата \"Македония\" в бъдещото име, което ще приемат властите в Скопие. Кабинетът на Ципрас прие възможността за добавяне на географски (като \"Горна\", \"Северна\" или \"Вардарска\") или времеви (като \"Горна\") маркер, с който страната да се отличава от съседния регион в Гърция. Най-приемлив резултат за двете страни  се оказа \"Северна Македония\" . Подкрепа от други партии Сред критиците на сделката е партията \"Независими гърци\" - коалиционен партньор на управляващата \"Сириза\" на Ципрас. Заедно те контролират 154 от 300 места в парламента, но националистите осигуряват мнозинството на партията. Не е известно как \"Независими гърци\" ще действат  по време на вота на недоверие , но са обявили, че със сигурност няма да подкрепят сделката за името. Същевременно е възможно Ципрас да получи подкрепа от други, опозиционни партии, които са готови да приемат компромиса с Македония. Сред тях е центристката партия \"Реката\" на Ставрос Теодоракис, според когото Гърция трябва да изгради по-добри отношения с Македония и да ѝ помогне да стане член на ЕС. Ако вотът премине успешно за Ципрас и кабинетът му оцелее, премиерът  ще присъства на подписването на документа  в неделя, а ратификацията на текста в гръцкия парламент ще последва тази в македонския. Ако обаче кабинетът падне, съдбата на договора, който трябва да бъде подписан утре, е неизвестна. Анализатори и наблюдатели на политическия процес в Гърция обаче не смятат, че Панос Каменос и депутатите му биха свалили правителството - одобрението за \"Независими гърци\" спада и е възможно тя да остане извън парламента, ако се стигне до предсрочни избори. Вчера парламентът отстрани депутати от неонацистката партия \"Златна зора\", след като един от тях изкрещя, че армията трябва да арестува Ципрас и други служители на кабинета заради подкрепата им за сделката за името.", "date": "2018.06.16", "title": "Гръцкият парламент решава съдбата на Ципрас и договора с Македония"}
{"url": "https://www.dnevnik.bg/sport/2018/06/16/3200962_snimka_na_denia_ronaldo_i_negoviiat_nai-dobur_den_na/", "text": "Звездата на Португалия Кристиано Роналдо изживя най-хубавия си ден на световни финали. Нападателят вкара и трите гола при   Той стана четвъртият футболист, вкарал поне по един гол на четири световни първенства.", "date": "2018.06.16", "title": "Снимка на деня: Роналдо и неговият най-добър ден на световни финали"}
{"url": "https://www.dnevnik.bg/bulgaria/2018/06/16/3200716_avtoritaren_lider_ot_purvo_lice_ili_koi_sa_finalistite/", "text": "Вие сте главният герой в онлайн игра, в която целта е да потисне, завладее и затвори възможно най-много институции на гражданското общество. Играчите имат ограничени ресурси, които могат да използват: лишаване от фондове, използване на полицията, тормоз, сплашване, замяна на хора на ръководни длъжности. Всички действия във виртуалният свят се основават на реални примери от действителността и историята. Гражданските институции обаче се регенерират автоматично с течение на времето.  Последното показва доверието в силата на обществото, което хранят създателите на играта - поляците Михал Зота и Вероника Журкевич. Идеята на Михал и Вероника за игра, в която влизаш в ролята на \"лошия\" и научаваш тактиките му от първо лице е един от проектите на общо 24  творци, артисти, писатели, програмисти, инженери  от Унгария, Полша, Румъния и България, които се събраха преди седмица в София и в рамките на три дни обединиха творческа и технологична мисъл, за да направят общи социално ангажирани проекти, с които да привлекат общественото внимание върху актуален ключов проблем: свиващото се влияние, поле за действие и роля на гражданския сектор в региона. Инициативата е на платформата Fine Acts, която среща хора от двата спектъра – артисти и хора, занимаващи се с високи технологии. И обединява техните усилия в съвместни проекти по социално-значими теми, обичайно свързани с човешките права. Освен онлайн платформа, Fine Acts правят и общи съвместни срещи \"на живо\", по време на които в рамките на няколко дни се разработват проекти по предварително зададена тема.  На финала журито награждава един от проектите и я разработва подробно. Тази година това е именно полския проект \"Играта\", който получи 5 хил. Евро за реализацията й. Поощрителна награда получиха и българите Стефан Прохоров и Владимир Великов – за идеята си за интерактивна игра \"Цялата история\", която изследва гражданските аспекти на нашите ежедневни решения. Играта изхожда от естествената човешка способност да учим чрез игра.  Другата поощрителна награда отива за унгарския проект \"Шепнещи стени\" на Анна Руби и Мате Надади. Той насочва прожектора към един голям проблем в Унгария,а и в целия регион в момента – поляризацията на обществото от популистката пропаганда. И търси мост над пропастта между две социални групи - от едната страна са либералите, които са от големите градове, а от друга - хора от изолирани и често бедни места, които са по-отворени към пропагандата. Всички те отиват да живеят по една или друга причина в столицата. \"Българско семейство\" на Мартин Граховски и Катерина Васева също е сред проектите-финалисти, получили поощрение. Кампанията им е съсредоточена около интерактивна инсталация и шест къси документални филма. Инсталацията, която ще бъде поставена в градинката Кристал, ще бъде финалният продукт на съвместна работа на различни неправителствени организации, които ще се срещнат с реални семейства в България. Минувачите ще могат да реагират позитивно или негативно на \"българското семейство\", което ще се сменя всяка седмица . Това ще става чрез сензори за допир в ръцете на манекените, които на свой ред ще осветяват целия парк, в който ще бъде изложен проектът. В края на всяка седмица семействата в реалния свят ще имат възможността да разсъждават върху реакциите, предизвикани от техните манекени Предишното издание на Fine Acts Labs беше фокусирано върху домашното насилие и насилието над жени. Така се появи впечатляващият  проект Beat . ", "date": "2018.06.16", "title": "Авторитарен лидер или кои са финалистите от срещата на платформата Fine Acts"}
{"url": "https://www.dnevnik.bg/analizi/2018/06/16/3200797_bdj_dokoga_vse_taka_shte_ia_karame/", "text": "БДЖ-Пътнически превози отново е в цайтнот. Ситуацията в момента с нищо не се различава от тази, в която компанията попада периодично последните години – запорирани сметки заради просрочия по кредитите (в случая по облигационен заем) и невъзможност на дружеството само да посрещне задълженията си. Става въпрос за едни 103 млн. лева, които отдавна трябваше да са погасени. Миналата седмица министерство на финансите отложи решението му с 10 дни (разбирай отпускането на поредния заем за Холдинг БДЖ) и обеща да потърси \"отстъпки\" от облигационерите. 10-те дни отсрочка изтичат в края на тази седмица и до момента няма сигнал за благоприятен изход от ситуацията. Всъщност спорадичните заеми за БДЖ Холдинг с цел да се покрият просрочени кредити на дружеството за пътнически превози са само един от \"механизмите\" за наливане на бюджетни пари в компаниите от групата на БДЖ. Всяка година в закона за държавния бюджет се отпускат субсидии и капиталови трансфери за БДЖ-Пътнически превози, НКЖИ и БДЖ-Холдинг, които приближават последните години половин милиард лева или около 0,5% от БВП и над 2% от всички държавни разходи. Данните за отпуснатите субсидии за текуща дейност и капиталови трансфери са видни от годишните доклади по отчета за изпълнението на държавния бюджет. Докладът за 2017 г. все още не е публикуван, така че за миналата година все още няма яснота дали отпуснатите в крайна сметка суми на ж.п. компаниите са същите като заложените в приетия бюджет. Предвид това, че миналата лято по спешност беше гласувана държавна помощ на Холдинг БДЖ от 62 млн. лв. (де факто капиталов трансфер), с която да се погасят задължения по кредити и към НАП, то най-вероятно сумата за трите дружества ще е набъбнала над 500 млн. лв. за годината. Динамиката на разходите от държавния бюджет за дружествата от групата на БДЖ показва, че бремето им върху бюджета и съответно данъкоплатците като цяло нараства през годините в абсолютна стойност. Сумата, изчислена от нас за 2017 г., е вече близо 2 пъти по-голяма от тази, отпусната през 2007 г. Спрямо БВП, обаче, предвид това, че съвкупното производство расте, тези разходи остават стабилни на около 0,5% от БВП. Като част от разходите по държавния бюджет пък общият трансфер от бюджета за дружествата варира в тесни граници между 2 и 2,5% през годините. Все пак, последната 2017 г. прави впечатление с относително високите суми и в абсолютно, и в относително изражение, най-вече заради извънредната помощ от 62 млн. лв. за холдинга от лятото. 2018 г. също се очертава \"гореща\" за държавното подпомагане на компаниите от групата. Освен увеличението и на капиталовия трансфер, и на субсидията за НКЖИ с по 10 млн. лева тази година спрямо 2017 г. (съответно на 115 млн. лева и 145 млн. лева), през февруари вече бе отпуснат спешен заем за 31 млн. лева за да се плати на кредиторите по облигационен заем за холдинга. Макар и тази сума да бе отпусната като заем, тя отново потъва в бездънната каца на ж.п. сектора и не е ясно кога и как ще бъде върната (предвид постоянно надвисналите и изискуеми просрочия). Тепърва ще се решава дали или по-скоро под каква форма да се дадат и едни допълнителни 103 млн. лева – заем или капиталов трансфер, тъй като вероятността да се постигне някакво опрощаване или други отстъпки от облигационерите в следващите 1-2 дни не изглежда голяма. Така, 2018 г. може да постави нов \"рекорд\" в отпуснатите от бюджета суми за компаниите от групата и за първи път да надхвърли 600 млн. лева, от които: 1/ за БДЖ-Пътнически превози – 175 млн. лева субсидия за текуща дейност и 35 млн. лева капиталов трансфер; отделно около 15-20 млн. лева на година отиват за компенсиране на намалените карти и билети (т.нар. социална функция на железницата). Общо само за пътническия превоз 225-230 млн. лева. 2/ за НКЖИ – 145 млн. лева субсидия и 115 млн. лева капиталов трансфер, т.е. общо 260 млн. лева 3/ 31 млн. лева заем от бюджета за Холдинг БДЖ (вече отпуснат) и много вероятен втори заем за 103 млн. лева, т.е. очаквани към момента 134 млн. лева спешни заеми На фона на тези огромни суми, данните за превозените пътници показват бързо намаление с всяка следваща година – както заради демографията и намаляващото население, така и заради все по-малко конкурентната услуга на БДЖ спрямо другите начини за транспорт (бусове, маршрутки, лични автомобили, споделено пътуване). Графиката по-горе ясно показва бързия спад на пътниците, като от 2010 г. насам намалението е с близо 10 милиона души, или около 1/3. Така, държавният трансфер за БДЖ-Пътнически превози на превозен пътник постоянно расте и от около 7 лева през 2010-2011 г. вече надхвърля 10 лева. БДЖ се превръща в едно все по-скъпо удоволствие за част от населението, което се плаща от останалата част от населението. Перспектива това да се промени няма, ако се гледат финансовите резултати както на дружеството за пътнически превози, така и на инфраструктурната компания НКЖИ. Освен че традиционно са на загуба, тази загуба се увеличава през 2017 и за двете дружества - от 4,6 млн. лева нетна загуба през 2016 на 8,6 млн. лева за БДЖ-Пътнически превози и от 28,3 млн. лева на 50,7 млн. лева за НКЖИ. В същото време, на фона на намаляващи пътници и отказ от мащабно преструктуриране на дружествата, данъкоплатците ще продължат да плащат сметката. А последната, както изглежда, ще става все по-солена. Анализът е от Седмичния бюлетин на  Института за пазарна икономика. ", "date": "2018.06.16", "title": "БДЖ – докога все така ще я караме"}
{"url": "https://www.dnevnik.bg/sviat/2018/06/16/3201049_germanskiiat_parlament_prie_25_mln_evro_uvelichenie_na/", "text": "Германските политически партии ще си поделят допълнителни 25 млн. евро държавна субсидия, съобщи БТА, цитирайки ДПА. От 2019 г. годишната държавна субсидия за партиите ще нарасне от 165 на 190 млн. евро, реши парламентът.  Разходите на партиите се повишават заради комуникацията онлайн и новите изисквания на ЕС за защита на личните данни, аргументира се правителството. Политици от крайнолявата партия \"Левите\" и крайнодясната \"Алтернатива за Германия\" реагираха скептично на необходимостта от такова увеличение. Политическите партии в Германия се финансират от членски внос, дарения, собствени приходи и държавна субсидия. Субсидията зависи от степента на представителство на дадена партия на федерално и регионално ниво. Тя обикновено съставлява около една трета от общите приходи на една партия.", "date": "2018.06.16", "title": "Германският парламент прие 25 млн. евро увеличение на годишната субсидия за партиите"}
{"url": "https://www.dnevnik.bg/sport/2018/06/16/3200964_zabavnoto_svetovno_s_pileta_dotuk_ili_kak_shte/", "text": "Някои фенове развяват шалчета, други палят факли, трети се маскират като супергерои. Има и такива, които влизат на стадиона с... боядисани в зелено-бяло пилета. Или поне в случаите, когато им позволят. На мачовете на Нигерия често могат да се видят запалянковци, държащи в ръцете си живи пилета. В Русия обаче това няма да как да стане заради ограничение. Властите в Калининград, където тази вечер африканският отбор среща Хърватия, обявиха, че на стадиона животни няма да се допускат. Министърът на културата и туризма в областта Андрей Йермак каза, че не е получавал официални запитвания да бъде разрешено вкарването на пилета. Въпреки това отделни запалянковци са се интересували дали ще им бъде позволено. \"На привържениците им беше обяснено, че от съображения за сигурност не е разрешено да влизат с животни на стадиона\", каза той пред \"Ройтерс\". По-рано пред \"Интерфакс\" Йермак заяви, че местните власти ще направят възможното, за да могат нигерийските запалянковци да извлекат най-доброто от световното. \"Разбира се, ще ги насочим откъде да купят пилета. Готови сме да посрещнем и най-ексцентричните запитвания\".", "date": "2018.06.16", "title": "Забавното световно: С пилета дотук, или как ще се справят нигерийските фенове в Русия"}
{"url": "https://www.dnevnik.bg/bulgaria/2018/06/16/3201052_dokato_niama_registur_na_horata_s_uvrejdaniia_niama_da/", "text": "Премиерът ще разбере къде потъват даваните пари за хората с увреждания, като се направи регистър на всички тях, с данни за болестите. Около тази теза се обединиха в дебат по Би Ти Ви майки на деца с увреждания. Те посочиха, че това е едно от нещата, които новият закон за личната помощ, който искат да се приеме, ще промени. \"От години в България има различни програми и услуги, различни министерства и общини. Обслужват се от една армия от администрации и така парите потъват. Човекът с увреждане е контингент на много министерства, не само на социалното\", коментира в студиото Ина Маринова. Националният омбудсман Мая Манолова посочи, че предложенията, които в момента се обсъждат, няма да засегнат правата на нито един от хората с увреждания, но и не е коректно да се твърди, че с този законопроект ще се решат всички проблеми. \"Най-трудното е да убедим тези, от които зависи реформата е, че тя е необходима. Този закон е писан от хората с проблем. Проблемите не са от днес, в последните 20-30 години всички политици носят своята вина, аз също\", допълни тя. Майките посочиха, че социалният министър Бисер Петков има волята за промени, но не знаят дали накрая няма да се уплаши. По този повод Манолова допълни, че са нужни са трудни решения и повече смелост. Тя отказа да коментира колко пари още ще са нужни, но коментира: \"Ако сред тези деца е бъдещият Стивън Хокинг - това как се измерва със сума\".", "date": "2018.06.16", "title": "Докато няма регистър на хората с увреждания няма да е ясно къде потъват парите, казват протестиращите майки"}
{"url": "https://www.dnevnik.bg/skorost/2018/06/16/3201032_fotogaleriia_noviiat_obekt_na_jelanie_s_marka_bmv/", "text": "БМВ пусна подробна информация и снимки за новия модел в гамата си - Серия 8 Купе. За колата се казва, че започва да пише нова глава в историята на вдъхновяващите спортни автомобили на марката.", "date": "2018.06.16", "title": "Фотогалерия: Новият обект на желание с марка БМВ"}
{"url": "https://www.dnevnik.bg/skorost/2018/06/09/3187862_patrik_vergelas_ot_reno_planirame_prez_2022_godina_da/", "text": "- Повече от 20 години съм в звеното на \"Рено\" за иновации, свързани с мобилността, които целят да улеснят живота на хората и да направят колите по-сигурни. Към днешна дата е ясно, че вървим към свят, в който 70% от населението на Земята ще живее в големите градове. Това налага да преосмислим стратегиите за придвижване в града. \"Рено\" работи в две посоки, свързани с тази това стратегия. Първата е свързана с използването на споделени автомобили. В същото време работим и по технологии, които да разширят автономните възможности на автомобилите. Нашите планове са през 2022 година да имаме първите коли, които ще могат да се придвижват без намесата на водача. - Нека започна с това, че това е начин да се подобри мобилността, като същевременно намалее броят на превозните средства в градовете и се облекчи трафикът. С концептуалния автомобил \" ИзиГоу\"  показваме нашето виждане за това как ще изглежда и какво ще предлага едно такова превозно средство. Според нас то ще е автономно, с електрическо задвижване, с големи врати и обширно вътрешно пространство. В същото време то е достатъчно високо, за да влезеш прав в него, а по отношение на капацитета – местата ще са поне шест. Залагаме също на щедрото остъкляване, за да осигурим гледка към красотата на града. - Работим по всички варианти на мобилността. Основният ни стремеж е да улесним живота на хората, като им оставим повече време за приятните неща от живота. Типичен пример е концептът  \"Симбиоз\" , който може да се движи без намесата на водача през дълги периоди от време, например на магистрала. В същото време работим и по т.нар. роботизирани превозни средства, които изобщо нямат нужда от водач и съответно в тях няма волан и педали. За момента виждаме тяхното място основно в градска среда. - Започнахме да тестваме роботизирани автомобили на базата на \"Рено Зое\" в два района във Франция - в Руан и Париж Сакле. Все още сме в началото и сме на фаза тестване на системите от нашите инженери. В средата на тази година ще започнем и тестове с реални ползватели. - Все още сме на твърде ранни фаза в нашите проучвания, за да отговоря на този въпрос. При всички случаи обаче автономните автомобили ще са много по-безопасни и смятам, че в тях е бъдещето. - По всички правни въпроси, свързани с автономните автомобили, работят няколко групи от специалисти. В тях има представители на държавите, местните власти, производителите и те се занимават с тези въпроси. Но пак повтарям, при всички случаи роботизираният автомобил ще е много по-сигурен от шофираните от хора, за които са типични непредвидимите реакции.", "date": "2018.06.16", "title": "Патрик Вергелас от \"Рено\": Планираме през 2022 година да имаме коли, които се движат без водач"}
{"url": "https://www.dnevnik.bg/sviat/2018/06/16/3201053_djihadisti_sa_osvobodeni_v_siriia_pri_razmeni_na/", "text": "Подкрепяните от САЩ Сирийски демократични сили (СДС), които са съставени от араби и кюрди, са освободили членове на групировката \"Ислямска държава\" (ИД), включително французи и германци, при тайни размени на пленници с ИД, пише в. \"Дейли телеграф\", цитиран от БТА. Според вестника сред освободените джихадисти има френски и германски граждани, а в бъдещи размени може да бъдат включени и трима британски джихадисти. Между демократичните сили и \"Ислямска държава\" досега е имало три размени на пленници. В първата през февруари са освободени 200 джихадисти, повечето чеченци и араби, но също няколко французи и най-малко един германец. През април са разменени около 15 бойци и 40 жени и деца, сред които мароканци, французи, белгийци и холандци. Според цитиран от вестника племенен водач, който е бил посредник, повечето от тях били върнати на територия под контрола на \"Ислямска държава\" против волята си. В замяна групировката освободила същия брой кюрдски пленници, заловени в битката за Дейр аз Зур и обещала да не напада петролни и газови находища под контрола на СДС. Последната размяна била на 6 юни и в нея били освободени 15 съпруги на джихадисти. Сирийски демократични сили държат в плен хиляди джихадисти от десетки националности. Властите на повечето страни отказват да приемат своите граждани, отбелязва АФП.", "date": "2018.06.16", "title": "Джихадисти са освободени в Сирия при размени на пленници с \"Ислямска държава\", пише \"Дейли телеграф\""}
{"url": "https://www.dnevnik.bg/kultura/2018/06/16/3199833_kamuche_v_obuvkata_ot_novata_kniga_na_iordan_d/", "text": "Абе, от няколко дни насам усещам, че някакво камъче се е настанило в обувката ми. И като ходя с него, пък все с него ходя, усещам го и малко ми убива, ама ми се струва, че то неслучайно е попаднало там. Как да го кажа по-ясно? Странното е това, че обувките ми са много високи – ако някой туземец, който ходи бос ги види, ще каже, че са високи колкото неговата колиба. А на някоя мравка ще ѝ се сторят моите обувки необозрими кули, извисяващи се до облаците, стигащи може би чак до техния мравчен бог. Ако мравките вярват в бог. Та, толкова са високи тия обувки, че някак невъзможно ми се струва това камъче току-така да е попаднало в тях.  Дали се е материализирало от дълбините на самата вътрешност на тая черна, висока обувка, аз мога само да предполагам. Защото съществуват едни такива пространства в нашия бит, където често попадат неща, за които никога не би могъл да си отговориш как са се озовали там. Говоря не само за вътрешността на обувките ни, говоря и за пространствата в диваните ни, където не само стотинки и моливи падат, не само запалки и стари фасове, ами и много спомени, много мигове от нашия живот и цели дългосвирещи истории попадат там, между цепнатините на диваните. И като ги намерим, все се чудим кога и как сме ги изтървали. Има и много мистерии в нашия бит, като случая с изчезналия от чифтовете чорап. Майка му стара, как се случва така, че единият чорап все някъде ходи? Бяга ли тоя чорап от нас и какво прави той в свободното си време? Това са все въпроси, на които човечеството тепърва ще търси отговор. Сигурен съм, че има още много други работи в нашето ежедневие , които крият тайни и все ми се струва, че тия тайни неизбежно са свързани с нашето лично битие. Наистина вярвам, че бая от нашите животи изпадат от джобовете и чантите ни и се скатават някъде – може и под хладилника. Виж това е друго едно място, където могат да се крият частици от нас самите, пък ние и да не предполагаме това, за да можем, ако е писано, да ги намерим и дълго да се дивим, когато тия парченца отново попаднат в ръцете ни. Та, все с това камъче си ходя. И вече смятам, че то нещо ми напомня, нещо настоява аз да се сетя или разбера – дали за себе си, дали за него, не знам. Пък и мило ми стана това камъче. И не смея да го изхвърля от обувките си. Не смея да ги обърна с главата надолу, да го ритна това камъче и да го запратя завинаги в небитието. Може да се каже, че даже се привързах към него. Абе, едно камъче в обувките, брей, как не ти убива? – ще надигнат глас практичните хора. Ама те, практичните хора, рядко разбират каквото и да било, макар че със сигурност знаят къде ходят чорапите им. Пък и техните чорапи никога не се губят и те ходят винаги с еднакви чорапи . А на нас, на мен и моите хора, често ни се е случвало да ходим с различни чорапи. И трябва да кажа, че това се превръща в един малък карнавал. Ходим ние като клоуни, защото какво друго сме, освен едни тъжни клоуни, лоши в своята работа, леко махмурлии от предния ден; какво друго сме, ако не клоуни? Сериозни хора трябва да сме, веднага ще каже практичния човек, пък се надявам, да се намери някой да му удари един в муцуната, че вече ми идва нанагорно да го слушам! И както ми е мило камъчето, днес излизах пак с него. През нощта някак бях забравил, че е там, но то не се забави да ми се обади и да каже: ето ме и мене, пак съм тука, в дълбините на високите ти обувки; търкалям се насам-натам и това може малко да те дразни, ама ако ми позволиш, ще заема такова място, където само ще знаеш, че присъствам, пък няма да ти преча. И наистина, то си намира някакво негово си място и си стои там, и тихо си тананика своята камъчена мелодия. И все така с нея си ходим заедно, нали, аз с моята мелодия, то – с неговата.  А пък днес толкова хубаво се чува песента на врабците! Едно такова бяло е. Сутринта слънцето изгря и озари побелялата земя – хубавата, побеляла, снежна земя, която като е натрупал сняг, скрива от погледите ни отвратителната сивота на града. Макар че сивотата никога не си отива – тя пак си е под обувките ни, под камъчетата в обувките ни. Ама не можем само нея да гледаме. Дай ни малко въздух, дай ни възможност да подишаме на спокойствие, да се порадваме на снежния пейзаж! – снежният пейзаж, огласян от песента на врабците, които толкова умело дирижират и пеят, че превръщат снежната картинка в една добре написана и добре изпълнена опера. И както вървя по един стръмен баир, нагоре вървя, - пък нали цял живот все тия баири се опитваме да изкачваме, за да можем после да слезем от тях и да изкачваме други, - сърцето започва по-усърдно да работи и целият се превръщам в свежа сила, в енергия, и топло ми става, и все повече се усмихвам, и се наслаждавам на тая опера, която звучи в ушите ми.  Пък започвам да хвърлям поглед по близките дървета и като че за първи път (а трябва да кажа, че всеки ден минавам по тоя баир), като че за първи път виждам, че на всяко дърво се мъдри снимката на различен човек. Всеки човек си е взел по едно дърво за себе си. И къде усмихнат, къде сериозен, къде малко тъжен или отегчен може да е тоя човек, напомня, че се е споминал еди-кога-си. И под снимката му – думи от семейството, от близките; пишат хората, че им липсва човека и че се надяват да е стигнал там, където трябва да е стигнал. Бяха ми казвали, че една особена страна на България били некролозите. Другаде нямало. Не знам дали е така, ама си спомням думите на прабаба ми, която настояваше никаква снимка да не ѝ се слага на некролога, за да не плашела с муцуната си, както казваше тя, минувачите.  Брей, за първи път ли ги забелязвам тия отминали животи по дърветата? Чудя се и се допитвам до камъчето в обувката. А то, наследило сериозността на великите планини и скали, мълчи и нищо не казва. Какво като е малко камъче, то е родственик на огромните скални масиви – мълчи си и не продумва.  И не мога да разбера какво означава това, че точно в тоя момент, посред бял ден, в тая прекрасна януарска сутрин, аз виждам отминалите животи да напомнят за себе си. Една усмивка на една жена остава в съзнанието ми и дълго си мисля за тая усмивка – как може би жената е разбрала нещо важно за нашето като че никога неспиращо да каканиже битие и затова е решила да прекара времето си на земята все с тая усмивка. И тя не е лекомислена, да кажеш, тя е ведра и някак озарена – от любов, от вяра, все от такива работи. И се чудя дали и ние така прекарваме времето си на земята или го прекарваме в отчаяние и безверие. Няма да е добре това, струва ми се. И тук трябва да вмъкна едни много хубави думи, които научих от един поп. Той твърдеше, че всеки път, когато се отчайваме, ние накърняваме Бога, накърняваме и собствените си животи. Казваше, че е грях да живееш в отчаяние, защото така не оценяваш подобаващо безкрайния подарък, който ти е даден – човешкият живот. Мислиш ли и ти така, камъче? Пак се опитвам да го хвана неподготвено, ама мълчи дяволът! И се сещам, че това може да е и самия дявол и да ми пълни главата с глупости, да ме разсейва от истинската картинка, която е около мен. Но колкото и истина да има в гледките на мизерия, изпаднали животи, липсата на доброта, озверялото време, алчните дребни душици и злосторници, толкова истина има, струва ми се, и в онази усмивка на жената. Всичко е въпрос на това в кое ние ще изберем да повярваме. И никога не трябва твърде да се фиксираме нито върху едното, нито върху другото.  Избирам да вярвам, че камъчето не е никакъв дявол, а нещо, което е лично за мене и е сложено тука да ми напомня – за птичата опера ли ще ми напомня и ще ми отваря очите за красотата или за усмивката на оная жена, все ще ми напомня за нещо. Пък колкото и да е непрактично, аз ще гледам все с него да си ходя! ", "date": "2018.06.16", "title": "\"Камъче в обувката\" - разказ от новата книга на Йордан Д. Радичков"}
{"url": "https://www.dnevnik.bg/kultura/2018/06/16/3200606_roishin_murfi_irlandiia_nai-setne_nameri_svobodata_si/", "text": "В дългогодишната си кариера Ройшин Мърфи като че ли успя да преобърне системата: тя едновременно означава много за няколко поколения, но без да е свързвана изцяло с определен период от кариерата си. Докато за много тя е предимно асоциирана с разпадналото се през 2003 г. дуо Moloko, други я откриха с успешните й соло албуми от миналото десетилетие. След известна творческа пауза, тя се завърна с миниалбум на италиански (Mi Senti, 2014), последван от Hairless Toys (2015) и Take Her Up To Monto (2016). По-рано това лято тя издаде нов двоен сингъл – All My Dreams / Innocence. Креативното прераждане не е само музикално: тя е режисьор на последните си клипове, а изявите й на живо продължават да са колкото концерти, толкова и пърформънс и експериментална мода. На 22 юни родената в Ирландия и отраснала в Манчестър певица ще бъде на сцената на парк \"Македония\" в Благоевград, а изявата й е част от фестивала Francofolie. Това ще бъде първи концерт за нея в България от десетилетие насам. Намираме я в Лондон, ден след като е била в студиото за нови записи – а това на свой ред индикира, че тази трета фаза в кариерата й скоро няма да приключи. Да, абсолютно! Радвам се, че Ирландия все повече става място, на което хората се променят, развиват, обменят нови идеи. В случая това решение означава много. След толкова години, в които католическата църква имаше пълен контрол над обществото и имам наистина предвид пълен, намерихме път напред. Ирландия най-сетне намери свободата си. Всъщност не съм най-подходящият човек да говорят за репресивността на църквата, тъй като през 80-те години вече атмосферата беше друга. Но съм слушала множество истории за изгорени книги, забрани над това какво да четеш и слушаш, и т.н. През 80-те Дъблин вече беше много артистично и креативно място. Такова е и сега. За щастие израстнах в артистично семейство, което не беше религиозно. Поколението на родителите ми се беше наело с идеята да изгради една нова Ирландия. Отгледана съм с идеите за скромността, гостоприемността, да останеш близък със средата, в която си се родил. Защо не? Винаги музиката е ключ към по-големи идеи. Със сигурност има деца, които не се асоциират със средата си и именно така могат да намерят отдушник. От собствен опит знам, че училището може да бъде много трудно място. Въпреки че тогава все още нямах идея, че ще се занимавам с музика, виждах как тя може да бъде платформа за креативност, начин да поставиш под въпрос морала, който познаваш. Би било лицемерно да осъдя съвременния начин на слушане на музиката, тъй като именно чрез него аз я предлагам на хората. Всъщност обожавам факта, че имам достъп до всичко, че мога винаги да съм в контакт със слушателите. И днес музиката създава общества, изгражда мостове между хората. Това не се променя: музиката, която прослушах на 14-годишна възраст, е вследствие на това, че имах специфична среда около себе си. Това, което се променя, са разбиранията за това, което е \"готино\", но никога не съм отдавала голямо значение на това или какво дефинира една младежка култура. Не бих казала, че има промяна. Разделям напълно работата по аудио страната на една песен и визуалната й част. Но режисирането е вече пълноценна част от мен, макар че не си представям да го правя, ако няма музика.... Всъщност имам някои идеи за това...В момента ми се струва толкова лесно да правиш само музика. Работата по клиповете е огромно предизвикателство и когато снимаме, се чувствам активна на сто процента – всяка част от мен е включена. Да създам видео към песен за мен е също толкова креативен акт, колкото да я напиша или изпълня на живо.", "date": "2018.06.16", "title": "Ройшин Мърфи: Ирландия най-сетне намери свободата си"}
{"url": "https://www.dnevnik.bg/biznes/turizam/2018/06/16/3201058_angelkova_prodavame_visoko_kachestvo_na_razumna_cena_i/", "text": "Министърът на туризма Николина Ангелкова прогнозира снощи 5% увеличение при чуждестранните посещения за лятото спрямо рекордната 2017 година, съобщиха от пресцентъра на ресорното и ведомство. На откриването на сезона в Слънчев бряг тя предвиди, че повече гости ще има от страни като Германия, Израел, Полша, Чехия, Франция, дори и от САЩ, където миналата година за първи път е тръгнала кампанията за дигитална реклама на България. Над 70 на сто от туристите идват в България за лятна ваканция, подчерта тя и припомни, че през периода юни–септември 2017 г. чуждестранните туристически посещения бяха над 5.3 млн. Очакваме и българите, пътували през този период, да се увеличат до 1,9 млн. спрямо 1,6 млн. души година по-рано, допълни Ангелкова. Според нея България продава високо качество на разумна цена и става все по-предпочитана лятна дестинация въпреки огромната конкуренция в региона.", "date": "2018.06.16", "title": "Ангелкова: Продаваме високо качество на разумна цена и сме все по-предпочитана лятна дестинация"}
{"url": "https://www.dnevnik.bg/sport/2018/06/16/3201010_kak_zamruznali_mumii_predi_pet_veka_pomognaha_na/", "text": "През 1999 г. на границата между Чили и Аржентина са открити замръзналите тела на три деца от племето на инките. Те стават популярни като замръзналите мумии, след като телата им са намерени на над 6000 метра височина пет века, след като се принесени в жертва. Замръзналите мумии обаче помагат на един от потомците на инките – капитанът на Перу Хосе Паоло Гереро 18 години по-късно, да сбъдне мечтата си и да играе на световното първенство. За него последните седем месеца преминаха в съдебни битки и обжалвания. До началото на юни нападателят не знаеше дали ще може да играе на световното първенство заради подозрения в употреба на допинг.  През миналия ноември правата на капитана на Перу бяха спрени , след като той даде положителна проба за кокаин на 5 октомври след мача с Аржентина. Без Гереро Перу победи Нова Зеландия в плейофите за класиране на световно, стигайки до финалите за пръв път от 1982 г. За капитана на инките обаче съдебните битки тепърва предстояха. Пред съда Гереро категорично отрече да е приемал кокаин. Защитата на играча претендираше от началото на процеса, че положителната проба през октомври е в резултат на билкови чайове, в които е имало и листа от растението кока. В Южна Америка то се консумира напълно законно, много често при настинки или при лечение на височинна болест. Въпреки това една чаша от стимулантът, който се сравнява с кафето, може да положителна допинг проба. Пред ФИФА нападателят обясни, че заради грип преди мача с Аржентина е пил два чая – анасонов и черен чай с мед и лимон. Според версията на играча вътре е имало и листа от кока. И въпреки че растението е много по-различно от белият прах кокаин, който се получава след химична обработка, в урината на Гереро беше открито наличие на бензоилекгонин. Обяснението на играча не беше прието и така той получи санкция от 12 месеца, които го извадиха от световното. Пред съда беше изслушан и бразилският биохимик Ел Си Камерън, който свидетелства, че откритото количество бензоилекгонин е подобно на това за човек, приемал чай от кока, а не за човек, който употребява кокаин. Стигна се дори до обяснения от американския археолог Чарлс Стениш за значението на растението кока в културата на инките. Обратът дойде благодарение на замръзналите деца на инките, открити на вулкана Юяйяко 18 години по-рано. В процеса бяха представени данни на съдебни медици от 2013 г., които показват наличие на бензоилекгонин в телата на замръзналите мумии. Същото вещество, с което беше хванат и Гереро. Тогава защитата на футболиста поиска сваляне на санкцията. Тъй като децата са замръзнали преди пет века, а кокаинът е открит в средата на 19 век от германския химик Алберн Ниман. В крайна сметка това помогна и наказанието на Гереро беше намалено на шест месеца. И точно когато нападателят се готвеше да се върне на терена, през април Световната антидопингова агенция (WADA) обжалва пред Спортния арбитражен съд (CAS). Той отсъди в полза на WADA и на свой ред увеличи наказанието до 14 месеца. Стигна се дори до писмо от капитаните на трите тима, които са в една група с Перу – Юго Лорис на Франция, Миле Йединак на Австралия и Симон Кяер на Дания, адресирано към ФИФА. Те поискаха сваляне на наказанието на Гереро, за да може нападателят да играе. Световната футболна федерация нямаше думата по спора, но се стигна до ново обжалване пред Швейцарския федерален трибунал и в него отново бяха използвани изследванията и данните за замръзналите мумии. В крайна сметка на 1 юни  трибуналът отмени наказанието на Гереро  и му разреши да играе на световното първенство. Нападателят, чието име означава войн на испански ще може да изведе своята родина с капитанската лента в мача с Дания днес от 19 часа.", "date": "2018.06.16", "title": "Замръзнали мумии преди пет века помогнаха на капитана на Перу да играе на световното"}
{"url": "https://www.dnevnik.bg/sviat/2018/06/16/3201055_pojar_v_glazgou_zasegna_niakolko_sgradi/", "text": "Огромен пожар погълна едно от архитектурните съкровища на Шотландия - сградата \"Макинтош\", където се помещава Глазгоуското училище по изкуства. Засегнати са няколко сгради, но огънят вече е овладян, съобщи БТА, цитирайки ДПА и Ройтерс. Пожарът е избухнал снощи в Училището по изкуствата в Глазгоу. Няколко съседни имота, сред които концертната зала на британското музикално дружество 02 Академи, са понесли големи щети, а 120 пожарникари са се борили с огъня, заяви представител на градските власти. Няма данни за пострадали, но обитателите на съседните сгради са евакуирани. Каменната сграда \"Макинтош\", забележителност в града, която привлича по около 20 хиляди посетители годишно, е била в процес на ремонт на стойност милиони, след като е опустошена от пожар през май 2014 г., когато прожектор избухва и подпалва арт инсталация от полиуретанова пяна. ", "date": "2018.06.16", "title": "Пожар в Глазгоу засегна няколко сгради (Обновена)"}
{"url": "https://www.dnevnik.bg/sviat/2018/06/16/3201078_italianskoto_mvr_shte_spre_dostupa_do_pristanishtata/", "text": "Италианският твърдолинеен вътрешен министър и вицепремиер Матео Салвини обеща днес да спре достъпа на още две организации, спасяващи мигранти, до италианските пристанища, предаде ДПА, цитирана от БТА. Забраната се отнася за германските неправителствени организации \"Си Уоч\" (Sea Watch) и \"Мишън Лайфлайн\" (Mission Lifeline), съобщи във \"Фейсбук\" водачът на крайнодясната, антиимигрантска партия \"Лига\". \"Тези хора трябва да разберат, че Италия повече не желае да насърчава бизнеса с незаконната имиграция, така че ще трябва да намерят други [неиталиански] пристанища, към които да се насочат\", заяви Матео Салвини. Салвини каза, че двете НПО позиционират корабите си край бреговете на Либия, за да прибират \"купища хора, изоставени в морето от трафиканти\". Преди шест дни  Италия отказа да приеме кораба \"Акуариус\" , нает от френско-германско-италианската организация \"Ес О Ес Медитеране\" и хуманитарната организация \"Лекари без граници\". След като и Малта отказа, Испания предложи да приеме кораба и той беше принуден да извърши продължително и опасно пътуване до Валенсия, в чието пристанище се очаква да акостира утре.", "date": "2018.06.16", "title": "Италианското МВР ще спре достъпа до пристанищата на още две организации, спасяващи мигранти"}
{"url": "https://www.dnevnik.bg/bulgaria/2018/06/16/3201082_stolichnata_policiia_izdirva_izcheznala_jena_na_83/", "text": "Столичната полиция издирва Еличка Георгиева Шумилина от София. 83-годишната жена е видяна за последен път вчера около 13 часа, когато напуска дома си в столичния квартал \"Дружба\" и оттогава е в неизвестност Жената е висока около 162 см, пълно телосложение, къса коса и кафяви очи. Няма данни за това с какво е била облечена. Възрастната жена е трудно подвижва, придвижва се с бастун. От полицията призовават хората, които имат информация за възрастната жена, да сигнализират при гарантирана анонимност на тел. 112, 02/9825310, 02/9827339 или в най близкото районно управление.", "date": "2018.06.16", "title": "Столичната полиция издирва изчезнала жена на 83 години"}
{"url": "https://www.dnevnik.bg/photos/2018/06/16/3201079_fotogaleriia_den_na_bashtata_vuv_voennoistoricheskiia/", "text": "Днес от 10.00 до 18.00 часа с вход свободен и многобройни атракции в Националния военноисторически музей (НВИМ) за седма поредна година се провежда Ден на бащата, посветен на специалната връзка между таткото и детето.", "date": "2018.06.16", "title": "Фотогалерия: Денят на бащата във Военноисторическия музей"}
{"url": "https://www.dnevnik.bg/sviat/2018/06/16/3201048_voennite_piloti_letia_na_ruba_na_prekusvaneto_obiavi/", "text": "Българските военни пилоти летят на ръба на прекъсването, след преминаването на който трябва да преминат през ново обучение, каза днес по Нова телевизия заместник-командира на Военновъздушните сили (ВВС) бригаден генерал Петьо Мирчев. Той допълни, че е стремежът е пилоти с по-малко опит да са в екип с по-опитни. Генерал Мирчев не се съгласи с идеята за намаляване на броя на пилотите, тъй като няма техника, на която могат да летят. \"Авиационна техника може да се закупи, но подготовката изисква години\", е неговият аргумент. По повод  катастрофата с хеликоптера Ми-17  от понеделник, при която загинаха двама военни, бригаден генерал Мирчев каза, че все още причините за инцидента не са известни. \"Назначена е комисия от Военна полиция и целта й е да се открият причините за инцидента. Двете най-вероятни версии са или технически проблем, свързан с опашния винт, или допусната грешка от страна на пилотите. Засега обаче всичко е в сферата на догадките\", допълни той. По думите на бригадния генерал при полет никой не може да гарантира, че в даден момент няма да се случи нещо неочаквано. \"Това обаче не означава, че машината не е била технически поддържана\", уточни той. \"Професията на пилота е рискова и всеки един от тях знае това\", заяви бригаден генерал Петьо Мирчев. Заместник-командирът на ВВС обяви, че не иска да коментира коментарите на политиците за армията. \"Виновни няма, само потърпевши. За съжаление ние сме потърпевшите. Реформи много, армията е една от най-реформираните. Стратегии много, трансформации, реорганизации, а ефект няма\", коментира бригаден генерал Мирчев.", "date": "2018.06.16", "title": "Военните пилоти летят на ръба на прекъсването, обяви зам.-командир на авиацията"}
{"url": "https://www.dnevnik.bg/sport/2018/06/16/3201120_shveicarski_half_e_vtoriiat_nov_igrach_na_levski/", "text": "В рамките на ден \"Левски\" подписа с втори нов играч, привличайки халфа Давиде Мариани. Швейцарският халф подписа за три години, след като  по-рано това стори и вратарят Мартин Полачек . Мариани идва на \"Герена\" като свободен агент, след като договорът му с \"Лугано\" изтича в края на месеца. Кариерата на швейцареца започва в \"Цюрих\", където изиграва 38 срещи. По-късно е привлчен от втородивизионния \"Шафхаузен\", вкойто остава две години. С екипа на \"Лугано\" се представя силно и в 76 двубоя има 14 гола и 17 асистенции. \"Чувствам се много щастлив и съм благодарен за тази възможност да играя в \"Левски\". Когато чух, че Делио Роси е треньор се зарадвах много, защото той е голямо име. Чест е да бъда в \"Левски\" и да работя с такъв треньор. През последната седмица се информирах подробно за клуба, знам че той е най-големият в България\", каза Мариани, който има италиански паспорт. 27-годишният играч обясни, че това ще му помогне в комуникацията с Делио Роси. Мариани добави, че коронната му позиция е в средата на терена, но може да се справя добре и отляво на атаката.", "date": "2018.06.16", "title": "Швейцарски халф е вторият нов играч на \"Левски\""}
{"url": "https://www.dnevnik.bg/sviat/2018/06/16/3201124_atentat_po_vreme_na_primirie_ubi_nai-malko_26_dushi_v/", "text": "Експлозия на кола бомба, избухнала на място където при временно примирие бойци на талибаните и афганистанските сили за сигурност празнуваха края на рамазана в градчето Гази Аминула Хан от източната провинция Нангархар, уби 26 души. Ранените са поне 16, предаде \"Ройтерс\". Сред загиналите има и мирни граждани. Според полицейския началник в провинцията Гулам Санайс Станикзай става дума за самоубийствен атентат. Талибаните заявиха, че самоубийственият атентат не е тяхно дело. Малко по-късно отговорност пое \"Ислямска държава\". На 7 юни афганистанският президент Ашраф Гани обяви едностранно примирие с талибаните от 12 до 19 юни по случай мюсюлманския празник Айд ал Фитр, който бележи края на свещения месец рамазан. Талибаните също обявиха тридневно спиране на бойните действия, но подчертаха, че то изключва чуждестранните сили. Днес президентът Гани обяви, че удължава примирието и помоли талибаните да направят същото. Той не посочи срок и уточни, че подробностите ще бъдат съобщени по-късно, информира Франс прес. От президентската канцелария обявиха също, че в знак на добра воля от затвора ще бъдат освободени 46 талибани. По-рано днес десетки невъоръжени талибански бойци влязоха в афганистанската столица. В Кабул, както и на други места в страната, войници и талибани си разменяха прегръдки и си правеха селфита. Видеоклипове и снимки, публикувани в новинарски уебсайтове, показаха ликуващи войници и талибани да се прегръщат и да си разменят поздравления по случай празника в провинции Логар, Забул и Вардак.", "date": "2018.06.16", "title": "Атентат по време на примирие уби най-малко 26 души в Афганистан"}
{"url": "https://www.dnevnik.bg/bulgaria/2018/06/16/3201127_zadurjani_sa_dvama_muje_zaplashili_s_pistolet_shofyor/", "text": "Полицията е задържала двама мъже, които вчера по обяд са заплашили с пистолет водач на магистрала \"Хемус\". Сигналът постъпил на телефон 112 около 14.20 часа вчера. Той дошъл от депутата от БСП Явор Божанков, който карал лек автомобил \"Шкода\". Народният представител съобщил, че в района на 15 км на автомагистрала \"Хемус\" неизвестни лица от движещ се успоредно с него лек автомобил, \"Мерцедес\" са го заплашили с пистолет. Пред Би Ти Ви той обяснява, че изпреварвал, когато бил застигнат от автомобил, който започнал да му присветка с фарове. \"Помислих, че е кола със специален режим, напуснах лявата лента и автомобилът се изравни с мен. Тогава видях, че е частна кола, а човекът до шофьора извади пистолет и го насочи към мен\", разказва депутатът. След незабавни оперативно-издирвателни действия колата е установена и спряна в района на 57 км. Водачът и пътникът, и двамата от град Левски, са задържани за срок до 24 часа. Иззет е и пистолетът, законно притежаван от единия мъж. По случая е образувано досъдебно производство. Уведомена е районната прокуратура в Ботевград.", "date": "2018.06.16", "title": "Задържани са двама мъже, заплашили с пистолет депутат на магистрала \"Хемус\""}
{"url": "https://www.dnevnik.bg/sviat/2018/06/16/3201128_sporazumenie_shte_predotvrati_kraia_na_shapkite/", "text": "Синдиците, управляващи процеса по несъстоятелността на прочутия производител на шапки \"Борсалино\", са постигнали споразумение, което се очаква да предотврати края на 161-годишната марка, любима на редица звезди, съобщи БТА, цитирайки ДПА. Сделката, сключена вчера, е \"глътка свеж въздух\" за над 130-те служители на \"Борсалино\", съобщава в. \"Република\" днес. Сред почитателите на шапките \"Борсалино\" са десетки звезди от киното и музиката като Ален Делон, Робърт Редфорд, Марлон Брандо, Хъмфри Богард и Майкъл Джексън, а напоследък - Джони Деп, Риана и Джъстин Тимбърлейк. Компанията обяви фалит през декември миналата година, но швейцарският инвестиционен фонд \"Херес екуита\", който пое контрола над нея през 2015 г., продължи производството, докато се сключи споразумение с администраторите на несъстоятелността. Синдиците и фондът са се споразумели по редица двустранни искове и сега очакват \"спасението на дейността на Борсалино\", се посочва в съвместно изявление.", "date": "2018.06.16", "title": "Споразумение ще предотврати края на шапките \"Борсалино\""}
{"url": "https://www.dnevnik.bg/photos/2018/06/16/3198668_fotogaleriia_ribarite_rohindji_v_bangladesh/", "text": "Някои от бежанците рохинджи, избягали от Мианма в съседен Бангладеш, преживяват с риболов срещу скромно дневно заплащане.", "date": "2018.06.16", "title": "Фотогалерия: Рибарите рохинджи в Бангладеш"}
{"url": "https://www.dnevnik.bg/sport/2018/06/16/3201132_federer_se_vurna_na_vurha_v_svetovnata_ranglista_sled/", "text": "Роджър Федерер отново ще бъде №1 в световната ранглиста в мъжкия тенис след обновяването ѝ в понеделник. Благодарение на победа над Ник Кириос с 6:7 (2), 6:2, 7:6 (5) 36-годишният швейцарец ще изпревари Рафаел Надал. Носителят на 20 титли от Големия шлем се класира за финала на турнира на трева в Щутгарт, където утре ще спори срещу Милош Раонич. Дори и да не спечели титлата в германския град от понеделник Федерер ще има 8820 точки, докато испанецът е с 8770. Световният №1 си взе почивка след спечелването на 11-а рекордна титла от \"Ролан Гарос\". Надал се отказа да играе и в турнира в \"Куинс\", който предхожда \"Уимбълдън\". \"Много съм щастлив и чувствам облекчение. Мачът беше труден, особено заради това, че трябваше да играем два тайбрека. Благодаря на екипа ми, винаги е хубаво да си на първо място в ранглистата\", каза Федерер след двубоя. За Федерер турнирът в Щутгарт е пръв от Мастърса в Маями през март, когато загуби от 175-ия в света Танаси Кокинакис. След това швейцарецът пропусна сезона на червени кортове, за да се върне за \"Уимбълдън\". Федерер постигна 15-а поредна победа на трева. Той завърши срещата с 12 аса срещу 23 за съперника си. Швейцарецът показа много стабилна игра, не даде нито една възможност за пробив на съперника си и в същото време беше много солиден в своите подавания. Заради двата тайбрека Федерер се нуждаеше от 1.51 часа, за да победи Кириос. Успехът е втори в третия му мач с австралиеца. В неделя той ще играе за своята 98-а титла, като излиза в 148-ия си финал в турнирите на АТП. Съперник на Федерер ще е Милош Раонич, който се завръща след контузия. Канадецът надви Лука Пуй с 6:4, 7:6 (3) за час и 36 минути.", "date": "2018.06.16", "title": "Федерер се върна на върха в световната ранглиста след победа над Кириос"}
{"url": "https://www.dnevnik.bg/sviat/2018/06/16/3201130_dogovorut_za_imeto_na_makedoniia_se_ochakva_da_bude/", "text": "Договорът за името на Македония се очаква да бъде подписан на Преспанското езеро утре. С него се слага край на десетилетния спор между Атина и Скопие, а според постигнатото споразумение Македония ще се казва Република Северна Македония (Какво съдържа договорът,  можете да прочетете тук .). Подписването на договорът се очаква да е съпроводено от протести на гърци, които не искат новото име на Македония да съдържа географския термин, съвпадащ с областта в голяма част от Северна Гърция. И в Македония се очакват протести. Тази вечер в Атина също има протести срещу споразумението. Очаква се да се гласува и вотът на недоверие срещу правителството на Алексис Ципрас, който вероятно ще е неуспешен. Десетки гърци се събраха на площад \"Синтагма\" в знак на недоволство, а около 19.00 часа полицията се опита да ги прогони със сълзотворен газ, съобщава Нова телевизия.  По-рано днес в Скопие българският външен министър Екатерина Захариева обяви, че целта е на 26 юни Македония да започне преговори за членство в ЕС, а на 11 юли да стане член на НАТО.", "date": "2018.06.16", "title": "Договорът за името на Македония се очаква да бъде подписан утре"}
{"url": "https://www.dnevnik.bg/sport/2018/06/16/3201137_s_hus_i_nastroenie_voleibolistite_nadviha_ubeditelno/", "text": "С много настроение в играта си мъжкият национален отбор по волейбол записа четвърта победа в Лигата на нациите. Българите победиха с 3:0 (25:22, 25:19, 29:27) Канада във втория си мач от домашния турнир във Варна. В зала \"Конгресна\" възпитаниците на Пламен Константинов показаха друго лице в сравнение с  тежкото поражение от Франция в петък . Победата е първа за националите пред родна публика в Лигата на нациите, като волейболистите загубиха предишните си четири двубоя в София и Варна. Българите остават 12-и в подреждането с четири успеха и седем загуби. Канадците, които се борят за място във финалната шестица, са седми с шест победи и пет поражения. Силен мач за българите направи Боян Йорданов, който замени Николай Учиков на поста диагонал. Йорданов беше най-резултатен в мача с 21 точки, като завърши с 62% (20/32) успеваемост в атака. Капитанът Виктор Йосифов се отчете със силен сервис през целия двубой и добави 14 точки за успеха. Канадците не показаха нищо от силната игра, с която победиха с 3:0 Бразилия в петък. Най-голямата заплаха за българите беше централният блокировач Греъм Виграс, който завърши двубоя с 16 точки. Тодор Скримов, който получи контузия в мача с Франция, беше записан като либеро на мястото на Владислав Иванов. Така Константинов можеше да използва Иванов на посрещане и защита в задна линия. В началото на двубоя отново проличаха проблемите на българите при посрещане. Канадците поддържаха преднина от две точки при техническите прекъсвания, а по-късно поведоха с 18:15. Българите обаче съумяха да обърнат гейма след силни серии от сервис на Николай Пенчев и Йосифов. Националите дадоха само четири точки на канадците и затвориха частта с 25:22. В началото на втория гейм всичко в играта на българите се получаваше. Настроението в състава на Константинов изнерви канадците, което доведе до техни грешки в атака. Националите използваха импулса и поведоха с 8:4 след първото техническо прекъсване. Българите играеха разнообразно в атака, където Валентин Братоев и Йорданов бяха основната движеща сила. Йосифов продължи да изпълнява силен сервис и разликата нарасна до 14:8. С добре построен блок и подсигуряване в защита националите се оттеглиха с преднина от 16:9 при втората техническа почивка, а по-късно нямаха проблеми да затворят гейма с 25:19. В началото на третата част последва отпускане в редиците на българите. Трудният флот сервис на Видрас разколеба посрещането на националите, които изостанаха в резултата с 3:8. Благодарение на Йорданов настроението в състава на Константинов се върна. Вдъхновената му игра в атака и на блок помогна резултатът да бъде изравнен. Играта се движеше точка за точка до края на гейма, но българите бяха по-концентрирани в заключителната му част. В неделя от 18.30 часа националите посрещат олимпийския шампион Бразилия. Това ще е последният официален двубой на възпитаниците на Константинов в България преди световното първенство, което ще се проведе от 9 до 30 септември.", "date": "2018.06.16", "title": "С хъс и настроение волейболистите надвиха убедително Канада"}
{"url": "https://www.dnevnik.bg/sviat/2018/06/16/3201144_piian_shofyor_na_taksi_se_vriaza_v_peshehodci_na/", "text": "Такси се вряза в пешеходци в централната част на Москва днес, ранявайки осем души, включително няколко мексиканци, пристигнали за Световното първенство по футбол. Информацията е на руската полиция и агенция Ройтерс, цитирани от БТА. Според източник на агенция Интерфакс шофьорът е бил пиян. Осем души са потърсили лекарска помощ, хоспитализирани са двама мексикански, двама руски и един украински гражданин, съобщава ТАСС, позовавайки се на източник от медицинските среди. Водачът на таксито има шофьорска книжка, издадена в Казахстан. Той е заявил, че не е блъснал минувачите умишлено. По предварителни данни е изгубил контрол над колата. Според очевидци се опитал да избяга от мястото на инцидента, но бил задържан от полицията, допълва \"Ройтерс\".", "date": "2018.06.16", "title": "Пиян шофьор на такси се вряза в пешеходци на Червения площад в Москва"}
{"url": "https://www.dnevnik.bg/sport/2018/06/16/3201142_izpusnata_duzpa_i_silni_namesi_na_shmaihel_spriaha/", "text": "Дания записа победа в първия си мач на световното първенство след минимален успех над Перу с 1:0. \"Червения динамит\" имаше голям късмет в срещата с вдъхновените перуанци. Европейският тим, който беше сочен за фаворит, беше тотално надигран на стадиона в Саранск. Въпреки това Юсуф Поулсен вкара единствения гол в 58-ата минута. Перу направи много силен мач, който беше първи за южноамериканския тим на световни финали от 1982 г. \"Инките\" обаче имаха малшанса да изпуснат дузпа, както и да направят много пропуски пред датската врата. С прекрасни изяви пък се отчете стражът на Дания Каспер Шмайхел. Той спираше перуанските нападатели с атрактивни намеси с една ръка и дори с крак. Перу остава без победа на световно първенство от 1978 г., след като на последното си участие завърши с три загуби. Дания, която не беше на финалите преди четири години, този път започва по-добре. \"Червения динамит\" спази тенденцията европейските отбори да не губят дотук на първенството. Перу започна без  големия си лидер Хосе Паоло Гереро , който остана на пейката, а атаката на тима водеше Хеферсон Фарфан. Въпреки това южноамериканците действаха със самочувствие и заложиха на себераздаване по терена, което вършеше работа. Дания предпочиташе да разиграва продължително топката, но нямаше кой знае какви чисти положения на своята сметка. Кристиян Ериксен беше добре пазен от играчите в бяло-червено, а останалите в предни позиции за датчаните останаха изолирани. Първият добър шанс пред Перу се откри в 13-ата минута, когато Андре Карийо стреля в долния ляв ъгъл на Шмайхел, но вратарят на Дания се намеси по прекрасен начин. В 29-ата минута Фарфан се озова на добра позиция, но и неговият изстрел с глава беше избит в корнер. В самия край на първата част добрата игра на перуанците им позволи да стигнат до дузпа. В наказателното поле на Дания Юсуф Поулсен препъна Кристиян Куева и халфът на Перу падна на терена. Първоначално съдията Бакари Гасама не отсъди нищо, но след това изгледа видеоповторение, което го убеди, че дузпа за перуанците има. Потърпевшият Куева застана зад топката, но заложи на силата, което изпрати топката високо над вратата. Играта на Перу през първата част обаче беше много добра, като \"инките\" стигнаха до осем изстрела. За същия период Дания имаше само пет удара, от които едва един беше точен. Липсата на късмет в края на първото полувреме не сломи \"инките\", които започнаха със същата енергия и през втората част. Тимът на Рикардо Карека показа страхотен дух, а играчите в бяло-червено не спряха да тичат и да се раздават. Те започнаха много повече да владеят топката, а това им донесе и трайно присъствие в половината на Дания. Въпреки по-добрата игра на Перу, датчаните първи стигнаха до гол, като това се случи в 59-ата минута. Плеймейкърът на \"червения динамит\" Ериксен получи пространство за пръв път в мача, напредна и пусна хитър пас за Юсуф Поулсен, а нападателят се озова в много добра позиция и не сгреши – 1:0. След попадението на Дания Перу пусна на терена и голямата си звезда, като Гереро влезе. Появата на нападателя даде още повече увереност на съотборниците му, които започнаха да играят все по-настървено. Три пъти Гереро се озова в прекрасни позиции, при които можеше да изравни резултата. Два пъти обаче нападателят беше спиран от Шмайхел, който се отчете със страхотни намеси. В 79-ата минута капитанът на Перу беше много близо до гол, но изстрелът му с пета, когато беше с гръб към вратата, премина на сантриметри от страничния стълб. Мощните атаки на Перу обаче позволиха на Дания да стига до няколко контраатаки, но при тях вратарят на перуанците Гайесе също се представи на ниво. По-рано през деня в другия мач от група С  Франция победи Австралия с 2:1 .", "date": "2018.06.16", "title": "Изпусната дузпа и силни намеси на Шмайхел спряха Перу при завръщането на световно"}
{"url": "https://www.dnevnik.bg/bulgaria/2018/06/16/3201063_citat_na_denia_malko_ostanaha_bulgarite_koito_mogat_da/", "text": " Това каза зам.-председателят на парламентарната група на \"БСП за България\" Драгомир Стойнев на тържественото отбелязване на 136-та годишнина от рождението на Георги Димитров в родното му Ковачевци. \"Радвам се, че родното му място – Ковачевци всяка година организира тържества по случай рождението му, защото сте дали на света един достоен българин, чието име е записано в световната история\", каза още Стойнев. Той прочете и поздравителен адрес от председателя БСП Корнелия Нинова, която посочва, че той е \"един от най-обругаваните политици за тези 28 години, един от политиците, чието дело се опитват да заличат. Но то е незаличимо\".", "date": "2018.06.16", "title": "Цитат на деня: Малко останаха българите, които могат да се сравнят с Георги Димитров"}
{"url": "https://www.dnevnik.bg/sport/2018/06/16/3201165_video_nashestvieto_na_vikingite_ot_islandiia_v_moskva/", "text": "Денят 16 юни ще влезе завинаги във футболната история на Исландия. Островната страна с население от едва 332 хиляди души дебютира на световни футболни финали, при това по какъв начин - с  равенство 1:1 срещу финалиста от преди четири години Аржентина . Далеч пред двубоя с Лионел Меси и компания обаче исландците за пореден път превзеха световните заглавия. Страховит грохот огласи Москва още по обяд. Това се случи заради нашествието на близо 30 хиляди  запалянковци от Исландия , които изпълниха традиционния си викингски поздрав. Пляскането в синхрон, което се превърна в сензация по време на Евро 2016, отново е на мода и по футболните терени в Русия. Преди двубоя на \"Арена Откритие\" бойният танц на викингите беше чут в Москва. След края на срещата феновете на Исландия го изпълниха отново, този път с играчите. Следващият мач на тима в група D е на 22 юни от 18 часа срещу Нигерия.", "date": "2018.06.16", "title": "Видео: Нашествието на викингите от Исландия в Москва"}
